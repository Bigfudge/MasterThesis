<img></img>


<h1>EN ÅSNAS 

LFNADSÖDEN</h1>

UTGIFNA AF

GREFVINNAN

DE SECUR



<h1>EN ÅSNAS

LEFNADSÖDEN</h1>

UTGIFNA   AF

<b>GREFVINNAN DE SÉGUR</b>

FÖDD ROSTOPSCHIN

*

ÖFVERSÄTTNING FRÅN FRANSKAN

*

STOCKHOLM

BEIJERS BOKFÖRLAGSAKTIKBOLAG
STOCKHOLM 1912.

TRYCKT HOS BEIJERS BOKFÖRLAGSAKTIEBOLAG.
<chapter name="1. Torgdagen">
<h1>1.

Torgdagen.</h1>

Då människor ingalunda äro förbundna att veta
allt, som vi åsnor veta, tar jag för gifvet, att ingen,
som läser denna bok hört talas om hvad som är
välbekant för alla mina vänner bland åsnorna —
nämligen, att hvarje tisdag hålles torgdag i staden Laigle,
hvarest grönsaker, smör, ägg, ost, frukt och andra
goda saker säljas. Denna dag är tyvärr en pinodag
för alla mina stackars likar, liksom den var det för
mig, innan jag köptes af er snälla farmor, som jag
nu tillhör. Jag ägdes den tiden af en hårdhjärtad
och obarmhärtig bondhustru. Hon dref sin elakhet
ända därhän, att hon hopsamlade alla de ägg, som
värptes af hennes hönor, allt smör och alla ostar,
som hon tillverkade af den mjölk, hon fick af sina
kor, och alla grönsaker och frukter, som plockats i
hennes trädgård under veckans lopp, för att därmed
fylla de korgar, som hon hängde på min rygg; och
då jag var så lastad, att jag blott med nöd kunde röra
mig, satte hon sig, till råga på allt, själf därofvanpå
och tvang mig med hugg och slag att trafva hela
vägen till den en mil aflägsna staden.
Jag vågade ej visa den harm, som kokade inom
mig vid denna behandling, af fruktan för käppen;
bondhustrun var nämligen alltid försedd med en
dylik, en afskyvärd knölpåk, som vållade mig de
grufligaste plågor, då hon slog mig därmed. Men hvarje
gång jag såg och hörde förberedelserna till en
stadsresa, kunde jag ej afhålla mig från att utbryta i suckar
och jämmerrop, i det fåfänga hoppet att beveka mitt
herrskap att afstå från sitt förehafvande.

»Vill du tiga, din gemena latmask», sade de, då
de kommo för att hämta mig ur stallet. »Vill du tiga
och inte göra oss döfva med ditt otäcka skriande.
<i>Hi! ha! hi! ha!</i> — det är just en vacker musik! —
Seså, min gosse, led kräket fram till porten, så att
mor får packa korgarna ordentligt. Hit med äggen
— så! — och där ha vi ostarna och där smöret —
och så grönsakerna till sist! Allt i ordning! — Lycklig
resa, min gumma, och god förtjänst. Låt se, att du
inte låter den här lättingen till åsna somna på vägen.
Där har du käppen, gif henne ett rapp.»

Klatsch! klatsch!! —

»Det var rätt, det kryar upp henne en smula.»

Klatsch! klatsch! — käppen dansade på min rygg,
mina ben, min hals; jag trafvade, ja, jag galopperade
i ren förtviflan; bondhustrun pryglade mig alltjämt.
Jag var utom mig öfver hennes grymhet och
orättvisa; jag försökte slå bakut för att kasta af henne,
men jag var alltför tungt lastad. Jag förmådde blott
göra några små hopp, men jag hade dock den
glädjen att känna, att jag ruskade om henne rätt
försvarligt.
»Ditt gemena kreatur», skrek hon i vredesmod.
»Vänta bara! — det skall du få för!»

Och därpå pryglade hon mig så obarmhärtigt, att
jag knappast förmådde släpa mig fram till staden.
Ändtligen voro vi dock framme. Man lyfte korgarna
af min stackars värkande och såriga rygg och ställde
dem på marken; bondhustrun band mig vid en påle
och gick för att äta frukost. Men mig, stackare, som
var halfdöd af hunger och törst, föll det ingen in att
bjuda så mycket som ett grässtrå eller en droppe
vatten. Jag gjorde mig icke heller samvete af att då
bondhustrun gått, närma mig en af korgarna och läska min
tunga samt fylla min tomma mage med kål och
sallad. Aldrig i mitt lif hade jag smakat något så läckert.
Jag stod just i begrepp att förtära det sista
kålhufvudet, då bondhustrun återkom. Hon uppgaf ett rop
af förskräckelse, då hon såg den tomma korgen. För
min del betraktade jag henne med en så belåten och
oförskämd min, att hon ej hade svårt att gissa, hvem
som var den skyldige. Jag nedlåter mig ej att
upprepa de skällsord, hvarmed hon öfveröste mig. Hon
var en ytterst rå och ohyfsad person, och då hon blef
ond, utfor hon i svordomar och begagnade ord och
talesätt, som sannerligen kommo mig att rodna, så
åsna jag var. Sedan hon en stund på detta sätt uttömt
sig i förolämpningar, på hvilka jag ej gaf annat svar
än att med tyst förakt slicka mig om munnen, i det
jag vände henne ryggen, fattade hon käppen och
började slå mig på det omänskligaste. Nu var mitt tålamod
slut. Jag slog tillbaka, — och inom få ögonblick hade
jag kastat henne sanslös och blödande till marken.
Det blef en allmän villervalla. Man skrek, man
knuffades; slag och hårda ord haglade öfver mig från
alla sidor. Slutligen upplyfte man min matmor och
bar bort henne, jag vet icke hvart, under det man
kvarlämnade mig, fastbunden vid den påle, bredvid
hvilken grönsakskorgarna voro uppställda. Där stod
jag länge, ensam och öfvergifven. Då jag såg, att
ingen sysselsatte sig med mig på minsta vis, höll jag
mig skadeslös genom att förtära ännu en korg med,
förträffliga grönsaker. Därpå lyckades jag bita af
repet, hvarmed jag var bunden, och begaf mig helt
belåten på hemvägen.

Alla, som jag mötte, förvånade sig öfver att se
mig och uttömde sig i gissningar, huru jag kommit
att gå så ensam på landsvägen.

»Nej, men se på åsnan», sade en ung bondhustru
till sin man. »Hon har visst slitit sig. Ack, om du
kunde fånga henne, så kunde Lillen få rida.»

Glad öfver ett tillfälle att visa mitt goda hjärta
och min tjänstaktighet mot dem, som bemötte mig
väl, närmade jag mig den unga kvinnan och höll
mig stilla, under det hennes man hjälpte henne upp
i sadeln med deras lilla gosse.

»Stackars kräk», sade mannen. »Hon ser alls icke
elak ut.»

Elak ! tänkte jag för mig själf, med
ett medlidsamt småleende öfver människornas okunnighet. Som
om en väl behandlad åsna någonsin vore elak! — Vi
blifva blott envisa, ondsinta och olydiga för att
hämnas på de människor, som bete sig grymt, orättvist
och oförnuftigt mot oss. Men af naturen äro vi goda
och välvilliga liksom de flesta andra djur.

Jag förde bondhustrun och den lilla gossen, ett
vackert barn, som smekte mig och gärna skulle velat
behålla mig, lyckligt och väl till deras hem; och jag
skulle icke ogärna kvarstannat hos dessa beskedliga
människor, om jag ej betänkt, att ett sådant
handlingssätt skulle varit oärligt mot mina verkliga ägare,
som betalat mig och hvilka jag följaktligen tillhörde.
Jag hade ju redan krossat näsan och slagit ut två
tänder på min elaka matmor och kunde därmed anse
mig vara tillräckligt hämnad. Jag ryckte mig således
lös, och galopperade hemåt.

Mariette, bondens dotter, var den första, jag mötte.

»Nej, se åsnan», utropade hon. »Så tidigt hon
kommer hem i dag! Julius, kom hit, och sadla af
henne.»

»Alltid skall man ha besvär med det kreaturet»,
sade Julius förargad. »Än är det det ena, än det andra.
Hur kommer det sig, att hon kommer ensam? Jag
vill slå vad, att hon slitit sig! — Det står aldrig rätt
till. Men om så är», tillade han i det han gaf mig
en spark, »så kan du räkna på ett godt kok stryk,
då mor kommer hem, ditt otäcka kräk.»

Jag galopperade bort, ej utan dystra aningar; och
knappast hade jag hunnit till beteshagen, förrän jag
hörde rop och skrik från gården. Jag tittade
försiktigt genom häcken och såg, att man hade fört hem
bondhustrun. Hennes barn gräto och skreko, då de
sågo hennes blodiga och uppsvällda ansikte, och till
min fasa hörde jag inom kort Julius säga till sin far:
»Far, gif mig den stora piskan; jag skall binda
åsnan vid ett träd och prygla henne, till dess hon icke
kan stå.»

»Gör det, min gosse», sade bonden. »Hon måste
ha en grundlig läxa. Men döda henne bara inte, det
vore ren förlust af de penningar, hon kostat. Jag
skall sälja henne på nästa marknad.»

Jag darrade i alla lemmar vid dessa förskräckliga
ord. Det var intet ögonblick att förlora. Julius sprang
redan till stallet för att hämta piskan. Jag skyndade
blixtsnabbt till den motsatta sidan af beteshagen,
hoppade öfver häcken och ilade i sträckt galopp utåt
fältet. Troende mig vara förföljd, ansträngde jag mig
till det yttersta. Slutligen förmådde jag icke mer;
mina utmattade och darrande ben nekade att bära
mig längre. Jag stannade och lyssnade. Allt var tyst.
Jag besteg en närbelägen liten kulle — ingen
förföljare syntes. Då började jag åter andas fritt och kände
mig helt lycklig vid tanken att ändtligen hafva
undsluppit den grymma fångenskapen och alla dess kval.

Men — hvad skulle det nu blifva af mig? — Om
jag stannade i trakten, kunde jag knappast undgå att
snart blifva upptäckt, igenkänd, fångad och återförd
till mina omänskliga ägare. Hvad skulle jag göra? —
Hvart skulle jag taga vägen? — Jag kände mig
gränslöst olycklig, ensam och öfvergifven och kunde ej
återhålla några bittra tårar öfver min sorgliga lott.

Emellertid såg jag mig nogare omkring. Jag
befann mig på utkanten af en stor skog. Här skulle
man dock med svårighet upptäcka mig, om jag
uppförde mig klokt; och i skogen skulle jag utan tvifvel
finna friskt gräs att äta, vatten att dricka, mossa att
hvila mig på. Jag behöfde ro och beslöt att
kvarstanna här till en början, medan jag öfvertänkte, hvad
jag vidare borde företaga.

Jag fördjupade mig således i skogen. Snart fann
jag till min obeskrifliga fröjd en klar, sorlande källa,
vid hvars brädd växte det friskaste ljusgröna gräs.
Jag åt och drack, så mycket jag behöfde; och då det
nu blifvit kväll, lade jag mig sedan till ro på den
mjuka mossan vid foten af en ofantlig gran och
insomnade ljuft efter alla dagens sorger och lidanden.

—
</chapter>

<chapter name="2. Flykten">
<h1>2.

Flykten.</h1>

Följande morgon, då jag ätit och druckit, kände
jag mig ännu mera nöjd och lycklig.

»Jag är nu verkligen räddad», sade jag för mig
själf. »Ingen skall uppsöka mig i denna vildmark;
och om ett par dagar, då jag är riktigt uthvilad, kan
jag bege mig ännu längre bort.»

Men ack! —just i detta ögonblick hörde jag på
afstånd en hund skälla; strax därpå ännu en, och
inom kort kunde jag tydligt förnimma skallet af ett
koppel. Hvad betydde väl detta? — Orolig och skrämd
sprang jag upp från min mjuka mossbädd och ned
i en liten bäck, som flöt helt nära, dold af buskar
och klippor. Knappt hade jag hunnit denna
tillflyktsort, förrän jag med en rysning igenkände en röst, som
ropade till hundarna; det var Julius — intet tvifvel
mer, jag var förföljd, kanske redan upptäckt!

Jag var nära att sjunka till jorden af fasa och
förskräckelse. Jag hörde, huru den elaka gossen dref
på hundarna och eggade dem att uppsöka mig. Jag
tyckte mig redan nästan känna deras skarpa tänder
— det var ett förfärligt ögonblick. Till all lycka 
påminde jag mig i detsamma att, så länge jag
kvarstannade i vattnet, kunde hundarna ej följa mina spår;
jag fortsatte således min väg i bäcken, hvars
stränder lyckligtvis voro bevuxna af täta snår på båda
sidor. Jag vet ej, huru länge jag gick utan att våga
stanna. Hundskallet aflägsnade sig så småningom —
slutligen blef allt tyst.

Utmattad och flämtande stannade jag då ett
ögonblick för att dricka. Mina ben voro stela och värkte
af köld, men jag vågade ej uppstiga ur vattnet ännu,
af fruktan att hundarna skulle återvända samma väg
och då känna lukten af mina spår. Efter att hafva
hvilat några ögonblick gick jag således vidare, följande
bäcken, ända tills den nådde utkanten af skogen.
Jag befann mig nu på en stor äng, hvarest några
och femtio präktiga oxar betade. Jag uppsökte tyst
en solig vrå, och lade mig i gräset. Oxarna voro
nog beskedliga att ej göra några invändningar, så att
jag ostörd kunde hvila mig och äta; jag behöfde väl
båda delarna.

Mot aftonen kommo tvenne karlar gående öfver
ängen.

»Hör på, bror», sade den ene, »om vi skulle köra
in oxarna i kväll? — Folk säger, att det finnes vargar
i skogen.»

»Vargar? — Hvem säger det?»

»Folk från staden. De sade till och med, att
vargarna tagit en åsna från gården på andra sidan skogen.»

»Dumheter», sade den andre. »Jag känner folket
på  den gården. Det finnes icke snålare och elakare
människor i hela trakten. Jag är säker på att de
pinat ihjäl det fattiga kräket själfva.»

»Men hvarför skulle de då säga, att hon blifvit
tagen af vargarna?»

»Åh, det är alltid bra att ha något att skylla på. 
Men om du vill, kunna vi ju alltid köra in oxarna;
mig kvittar det lika. Försiktighet skadar ju aldrig.»

Jag vågade knappast blinka af fruktan att bli sedd.
Lyckligtvis var gräset högt och oxarna för det mesta
i andra ändan af ängen. Karlarna hopsamlade dem
och drefvo bort dem utan att blifva mig varse. För
egen del var jag ej det ringaste rädd för de omtalade
vargarna; ty den åsna, som man ansåg dem ha
bortröfvat, var ju ingen annan än jag själf, och jag hade ej
sett så mycket som svansen af en varg i skogen,
fastän jag tillbragt natten där. Jag sof således förträffligt
och hade just slutat min frukost, då oxarna
återkommo, drifna af tvenne ofantliga vallhundar. Dessa
började skälla, då de sågo mig, och gjorde min af
att rusa på mig. Förskräckt hoppade jag öfver
gärdesgården, och fördjupade mig för andra gången i
skogen.

—
</chapter>

<chapter name="3. Nya ägare">
<h1>3.

Nya ägare.</h1>

En hel månad lefde jag lugn och ostörd i skogen.
Visst var det en smula ensligt emellanåt, men »bättre
ensam än i dåligt sällskap» säger ju ordspråket. Jag
kände mig på det hela ganska nöjd och lycklig, ända
till dess jag en vacker dag gjorde den sorgliga
upptäckten, att gräset började blifva allt gulare och
glesare, löfven började falla af, jorden var fuktig och
nätterna kalla. Det började tydligen blifva höst. Hvad
skulle väl blifva af mig, då vintern kom? — Skulle
jag omkomma af hunger, köld och törst? — Hvart
skulle jag väl taga vägen? — Jag måste göra ett
försök att finna en annan tillflyktsort.

Jag lämnade således skogen och närmade mig till
en liten by, som låg helt nära. Kanske kunde jag
där finna några goda människor, som ville förbarma
sig öfver mig. Ett litet hus på utkanten af byn väckte
min uppmärksamhet. Ehuru fattigt och oansenligt
var det nätt, snyggt och väl hållet. Utanför porten
satt en gammal gumma och spann. Hon såg så god
och så bedröfvad ut, att jag oemotståndligt kände mig
dragen till henne. Jag närmade mig sakta och lade
hufvudet på hennes axel. Hon sprang upp med ett
skrik, och tycktes bli mycket förskräckt, men jag
betraktade henne med en så bedröfvad och bedjande
min, att hon snart lugnade sig.

»Stackars kräk», sade hon, »hvad du ser
beskedlig ut! — Om ingen annan rår om dig, skulle jag bra
gärna vilja behålla dig i stället för min stackars gamla
Grälla, som dog i förrgår. Då kunde jag återigen fara
till staden med grönsaker och förtjäna litet ———
Men — du har nog redan en husbonde, tänker jag»,
tillade hon med en suck.

»Men hvem talar du med, farmor», sade en späd
röst från det inre af stugan.

»Jag talar med en beskedlig åsna, som nyss kom
och lade hufvudet på min axel och som ser på mig,
så att jag inte har hjärta att köra bort henne.»

»Den måste jag se», sade den späda rösten; och i
detsamma tittade en vacker liten sjuårig pys ut
genom dörren.

»Törs jag klappa henne, farmor», sade han, i det
han beskådade mig med nyfikenhet, ej utan en liten
blandning af rädsla.

»Det tror jag visst, mitt socker; men akta, att hon
inte biter dig.»

Den lille sträckte ut armen och klappade mig
försiktigt med fingerspetsarna på ryggen. Jag stod
orörlig för att ej skrämma honom, men då han slutat,
vände jag hufvudet och slickade honom på handen.

»Farmor, farmor!» ropade han förtjust, »en sådan
snäll åsna! Hon slickade mig på handen.»
»Det är bra eget, att hon går omkring så här
ensam», sade gumman. »Jag undrar just, hvar hon har
sin husbonde? — Hör på, Georg lilla, spring till
gästgifvaregården och hör efter om de veta af någon, som
förlorat en åsna. Det är kanske någon resande, som
rår om henne.»

Georg sprang, och jag lunkade efter honom. Då
han såg, att jag följde honom, vände han om och
sade:

»Hör du, beskedliga åsna, du låter mig bestämdt
rida ett stycke?» — och då jag stannade, hoppade han
upp på min rygg. Jag började galoppera, hvilket
tycktes roa honom på det högsta. Framför
gästgifvaregården stannade jag tvärt; Georg sprang af, och
jag blef stående utanför porten, lika orörlig som om
jag varit fastbunden.

»Hvad vill du, min gosse», hörde jag gästgifvaren
fråga.

»Jag skulle vilja veta, herr Duval, om den där
åsnan tillhör er eller någon, som ni känner?»

Herr Duval kom till porten och betraktade mig
noga. »Nej, min vän, jag har ingen reda på den.
Den tillhör ingen af mina bekanta.»

Georg satte sig åter upp på min rygg. Jag
började åter springa, och på detta sätt färdades vi
genom hela byn, frågande vid hvarje hus, om någon
kände till mig eller visste, hvem jag tillhörde.
Naturligtvis kände ingen igen mig, och vi återvände till
den lilla stugan, där Georgs farmor ännu satt och
spann utanför dörren.
»Ingen vill kännas vid åsnan, farmor», sade
Georg. »Jag har frågat öfverallt. Hon tillhör visst ingen
här i trakten. Hvad skola vi taga oss till med henne?
— Hon följer mig som en hund, fastän hon icke låter
någon annan röra vid sig.»

»Vi kunna ej låta det stackars kräket stanna ute
öfver natten», sade farmodern. »Det kunde hända
henne någon olycka. Led du in henne i stallet, och
gif henne en hötapp och litet vatten. I morgon är
det torgdag, och då skall jag taga henne med mig
till staden — kanhända vi då kunna upptäcka hennes
husbonde. I annat fall blir det bäst, vi behålla henne
så länge. Det vore synd att låta det fattiga djuret
frysa och svälta ihjäl, som hon utan tvifvel måste
göra, om ingen tar sig af henne.»

Georg förde mig till stallet, gaf mig fullt upp att
äta och dricka, klappade mig och sade, i det han
stängde dörren:

»Ack, hvad jag önskar, att hon icke hade någon
herre! Jag ville så gärna behålla henne.»

Nästa morgon satte man på mig en grimma och
en lätt sadel. Farmodern tog plats på min rygg,
Georg räckte henne en liten korg med grönsaker, och
vi begåfvo oss till staden. Till min glädje fick den
goda gumman väl betalt för sina grönsaker — och till
min ännu större fröjd igenkändes jag af ingen, så att
jag fick återvända till mina nya ägare, hvilka jag
redan börjat hjärtligt hålla af.

I fyra år kvarstannade jag hos dessa goda
människor. Jag var glad och lycklig; fullgjorde
samvetsgrant alla mina åligganden och älskade innerligt min
lilla husbonde, som aldrig slog mig eller ansträngde
mig öfver min förmåga, och alltid gaf mig tillräckligt
att äta och dricka. Vi åsnor äro dessutom inga
läckergommar; affallet ur trädgården, det gräs, som hvarken
hästar eller kor vilja äta — potatisskal, litet morötter
eller kålrötter — detta är alldeles nog för oss.

Men äfven under denna lyckliga tid hade jag på
sätt och vis mina pinodagar. Det var vid de tillfällen,
då min matmor hyrde ut mig åt barnen i grannskapet.
Hon var ganska fattig, och de dagar, då hon ej
behöfde mig till något annat arbete, var hon glad att
förtjäna några öre genom att hyra ut mig åt
herrskapet på den närbelägna herrgården. Där funnos
många barn, och jag måste till min ledsnad säga, att
de ofta behandlade mig långt ifrån väl.

Följande händelse tilldrog sig vid ett af dessa
tillfällen.

—
</chapter>

<chapter name="4. En olyckshändelse">
<h1>4.

En olyckshändelse.</h1>

En vacker sommarmorgon stodo sex åsnor bundna
framför herrgårdens trappa. Jag var en af de största
och starkaste. Tre små flickor gåfvo oss hafre att äta
ur en ho. Under tiden hörde jag barnen gladt prata
med hvarandra.

»Seså», sade en af gossarne, som af de andra
kallades Carl, »låt oss nu välja åsnor. Jag vill ha den
här» — han pekade på mig.

»Det tror jag nog», ropade de andra barnen —
»du tar alltid det bästa. Det måste gå rättvist till.
Låt oss dra lott!»

»Hur vill du, att vi skola kunna dra lott», sade
Carl förargad till den, som stod honom närmast och
ropat högst. »Vi kunna väl inte stoppa åsnorna i en
säck för att sedan plocka fram dem, som man gör
med lottsedlar, eller hur?»

»Så dum du är — som om vi ej kunde ge åsnorna
hvar sitt nummer, 1, 2, 3, 4 — och sedan skrifva
nummerna på papperslappar och lägga dem i en påse, så
att hvar och en kunde draga sin lott!»
»Det är bra! det göra vi», ropade alla. »Ernst, skrif
du lottsedlarna, under det vi numrera åsnorna.»

Hvilka enfaldiga barnungar, tänkte jag för mig
själf. I stället för att göra sig besvär med att skrifva
siffrorna på våra ryggar, vore det väl bra mycket
enklare att ställa upp oss i en rad och låta den första
vara numro 1, den andra numro 2, och så vidare.
Det är då visst, att människor äro bra mycket mindre
sluga än vi åsnor!                 

Emellertid hade ett af barnen anskaffat ett stort
stycke kol. Med stor möda skref han nu en ofantlig
etta på min länd och begaf sig därpå i samma ärende
till min granne. Jag tog tillfället i akt att visa honom,
att hans uppfinning ej dugde till stort — jag ruskade
på mig, och i ett ögonblick var hans utmärkta etta
försvunnen.

»Ditt odjur», ropade han, »nu måste jag göra om
det igen.»

Men under det han var sysselsatt med
tillverkandet af en ny etta, började min kamrat, som var nog
slug att förstå halfkväden visa, att å sin sida duktigt
skaka på sig. Tvåan följde ettans exempel. Gossen
började blifva ond. De andra skrattade och gjorde
narr af honom. Jag blinkade åt kamraterna, och vi
läto honom hållas; ingen rörde sig. Ernst kom med
lottsedlarna i en näsduk. Midt under dragningen
blinkade jag än en gång förstulet åt kamraterna —
alla ruskade på sig på en gång — kolet flög åt alla
väderstreck, och alla siffrorna voro försvunna. Nu
blef det en stor uppståndelse; barnen skreko om
hvarandra,  Carl  hånskrattade,  Anton — den, som åtagit
sig att skrifva siffrorna — var gråtfärdig, under det
alla de andra bannade honom, som om han varit
skulden till alltsammans. Oväsendet tillkallade
slutligen barnens föräldrar, och en af dessa föll ändtligen
på min enkla idé att låta ställa upp oss i en rad och
numrera hvarje åsna efter den plats, hon innehade.
Lottdragningen skedde — jag föll på Ernsts lott, och
vi begåfvo oss af.

»Framåt», ropade Carl. »Ni skall få se, att jag
kommer först!»

»Jag skall nog hinna upp dig», skrek Ernst.

»Jo vackert», ropade Carl hånfullt, i det han
piskade på sin åsna, som satte i galopp. Jag väntade
ej på någon uppmaning utan började genast springa
så fort, att jag inom ett ögonblick var långt förbi
Carl; jag hörde de andra skratta och ropa:

»Bravo, åsna numro 1; — bravo! — hon springer
som en häst.»

Egenkärleken gaf mig vingar. Inom ett par
minuter voro vi vid bron. Här tvärstannade jag, ty
jag såg tydligt, att en af plankorna var murken och
utan tvifvel skulle gifva vika för vår tyngd, om vi
försökte passera bron. Jag hade ingen lust att falla
i vattnet.

»Hopp, hopp — framåt då», ropade Ernst.

Jag gjorde motstånd. Han gaf mig ett rapp med
sitt ridspö — jag vände om och började springa
tillbaka till de andra, som ännu voro långt bakom oss.

»Envisa kreatur, vill du gå öfver bron, säger jag!»

»Hvarför slår du åsnan, Ernst», ropade de andra,
som nu närmade sig.
»Emedan hon envisas att ej vilja gå öfver bron.
Jag begriper inte, hvad hon fått i sitt hufvud.»

»Hon tycker det är tråkigt att gå ensam. Du skall
få se, det lyckas bättre nu, då vi alla äro tillsammans.»

Vi började åter galoppera, barnen skrattade och
jublade, men vid bron tvärstannade jag åter. Ernst
slog mig och ville tvinga mig framåt — jag drog mig
allt längre tillbaka med ett uttryck af fruktan, som
på det högsta förvånade Ernst. Den enfaldige gossen
begrep ingenting, den farliga plankan var dock
synlig nog, blott han velat se den. Men sådana äro
människorna, de tro sig begripa allt, och det dummaste
djur är dock klokare än de.

»Vänta», ropade slutligen Carl. »Låt mig rida
förut, så kommer väl din dumma åsna slutligen efter.»

Nå ja, tänkte jag för mig själf, om du nödvändigt
vill dränka dig, elaka gosse, så gör det. Jag har gjort,
hvad jag kunnat för att varna dig.

Det gick, som jag tänkte. Carls åsna hade
knappast satt foten på bron, förrän plankan brast och Carl
och åsnan med stort brak föllo i vattnet. Med min
kamrat var det ingen fara, ty hon kunde simma
förträffligt liksom alla åsnor, men Carl sparkade och
skrek förtvifladt, då han kände sig sjunka.

»En stång, tag hit en stång», ropade han.

Barnen skreko om hvarandra och sprungo åt alla
sidor. Slutligen hittade en af flickorna en lång stång,
som hon räckte åt Carl. De andra hjälpte till, och
med förenade ansträngningar lyckades de slutligen få
den olycklige Carl på det torra igen. Jag kunde ej
afhålla mig från att i tysthet le åt hans ömkliga figur.
Han hade förlorat sin hatt och sina skor, vattnet
skvalade från hans genomvåta kläder, hans hår satt som
klistradt till hufvudet, och hans uttryck af blandad
förskräckelse och vrede gjorde honom ännu löjligare.
De andra barnen brusto i skratt och rådde honom
att så fort som möjligt rida hem och ömsa kläder.
Han följde deras råd, och vi andra fortsatte vår väg
åt ett annat håll.

—
</chapter>

<chapter name="5. På kyrkogården.">
<h1>5.

På kyrkogården.</h1>

Efter en stund kommo vi förbi en kyrkogård,
hvilken tillhörde den by, som låg ej långt från
herrgården. De andra barnen redo förbi, men Carolina,
den äldsta af flickorna, hejdade hastigt sin åsna,
hoppade af och sprang till den höga gallerport, som skilde
kyrkogården från vägen.

»Hvart tar du vägen, Carolina», ropade de andra.

Utan att svara stötte hon upp porten, såg sig ett
ögonblick omkring och sprang därpå fram till en nyss
uppkastad graf. Ernst följde henne orolig och
upphann henne i samma ögonblick som hon böjde sig
ned och upplyfte en stackars liten gosse, hvars gråt
hon hört från vägen. Det var ett förtjusande barn
men klädt i trasor.

»Hvem är du, din lilla stackare — hvarför gråter
du», frågade Carolina.

»De lämnade mig här; jag är så hungrig»,
snyftade barnet.

»Ernst, spring fort efter matsäckskorgen», sade
Carolina, »kanske kan den lilla stackaren bättre
säga oss, hvar han är hemma, sedan han fått litet att
äta.»

Ernst sprang och återkom genast med korgen, följd
af alla de öfriga, hvilkas nyfikenhet blifvit väckt af
hans berättelse. De gåfvo barnet litet kall kyckling
och bröd doppadt i vin. Under det han åt,
uppklarnade hans lilla ansikte allt mer, och snart började
han le helt gladt. Carolina frågade honom åter,
hvarför han låg på grafven.

»Farmor är där», sade han. »Jag väntar på att
hon skall komma igen.»

»Men hvar är då din mamma», frågade Carolina.

»Det vet jag inte.»

»Hvem sköter om dig då?»

»Ingen.»

»Men någon måste du ju ha, som ger dig att äta
— tänk efter — hvem är det, som ger dig att äta?»

»Det gör Lisa.»

»Hvar finns hon då?»

»Där borta i stugan.»

»Hvad gör hon där?»

»Hon går omkring och äter gräs.»

»Gräs!»

Barnen sågo på hvarandra. »Hon måste vara
tokig», sade de.

»Jag tror, han är för liten för att begripa, hvad
han säger», sade Anton.

»Bed honom visa oss vägen till sitt hem», sade
Ernst. »Vi skola väl taga reda på hans Lisa och
säga henne, att det är en skam att ej se efter den
stackars ungen bättre. Vill du komma med oss, din
lilla stackare? Visa oss, hvar du bor.»

Carolina satte sig åter upp på sin åsna och tog
den lille på sitt knä. Han visade oss ganska riktigt
vägen, och inom några minuter befunno vi oss
utanför en liten stuga, där, som vi alla visste, en fattig
gumma bott, som dött ett par dagar förut. Barnet
sprang genast in i huset, ropande: »Lisa, Lisa!»

Genast kom en vacker grå get utspringande ur ett
öppet skjul, hoppade omkring gossen och visade sin
glädje öfver återseendet genom tusen smekningar.
Därpå lade hon sig ned, den lille kröp intill henne
och började dia hennes mjölk, som om han varit en
liten killing.

»Jaså, det där är Lisa», sade Ernst. »Vi kunna då
omöjligt lämna det stackars barnet här. Han skulle
snart dö af brist på vård.»

»Låt oss taga honom med oss hem», sade
Carolina. »Mamma skall nog låta oss behålla honom, till
dess vi få reda på om han har några släktingar och
hvilka de äro. Rid vidare, ni andra, Ernst och jag
skola föra hem barnet.»

Det blef, som hon ville. Om en halftimme voro
vi vid herrgården, där alla till en början blefvo helt
förskräckta öfver att se oss återkomma så snart men
lugnade sig, då vi berättade vårt äfventyr.
Skogvaktarens hustru erbjöd sig genast att taga hand om
gossen, och Carolinas mamma samtyckte gärna därtill,
då hon kände henne väl och visste, att hon var en
godhjärtad kvinna. Geten blef efterskickad, och det
stackars lilla öfvergifna barnet lefde sedan nöjdt och
lyckligt hos skogvaktarens, som uppfostrade honom,
som om han varit deras egen son, och gjorde honom
till en bra gosse. Jag känner honom väl; han heter
Johan Thibaut. Han är god mot alla djur och
håller mycket af mig, hvilket bevisar, att han har både
förstånd och godt hjärta.

—
</chapter>

<chapter name="6. Nya öden">
<h1>6.

Nya öden.</h1>

Min lycka skulle ej blifva af lång varaktighet.
Georgs far, som var soldat, återkom en vacker dag.
Han hade förtjänat penningar och ville ej längre bo
kvar i sin mors lilla stuga. Han köpte ett hus i
staden, flyttade dit med sin mor och sin lilla gosse och
sålde mig till en af grannarne. Det var med
svidande hjärta, som jag lämnade min goda, gamla
matmor och lilla Georg. Jag höll mycket af dem båda
och hade varit dem en trogen tjänare.

Min nya herre var ej elak, men han var själf en
mycket arbetsam man och ville äfven, att alla andra
skulle arbeta. Han spände mig för en kärra och lät
mig hela dagen draga gödsel, hö eller potatis. Ännu
värre var det, då torgdagen kom. Man hvarken slog
mig eller lastade mig särdeles tungt, men den dagen
fick jag intet att äta från morgonen ända till klockan
fyra på eftermiddagen. Vi fingo ej återvända hem,
förrän allt blifvit såldt och min husbonde fått hälsa
på sina vänner och bekanta och taga sig ett glas
med dem.

En torgdag föll jag emellertid på en ljus idé —
jag var icke god den tiden, som ni ser. — Jag insåg
ej, huru orätt det är att undandraga sig sina plikter.
Jag hade upptäckt, att midt i den beteshage, där jag
tillbringade nätterna, var en djup grop, full af ris
och kvistar. Då den tid nalkades, vid hvilken man
vanligen hämtade mig för att spänna mig för kärran,
kröp jag helt sakta ner i gropen och gömde mig så
väl under det skräp, hvarmed den var uppfylld, att
ingen kunde se mig. Jag hade ej legat där länge, då
jag hörde drängen ropa på mig och söka mig öfver
allt. Efter en stund återvände han till gården; därpå
hörde jag min husbonde ropa på sin hustru och säga
åt folket att söka mig.

»Hon måste kommit ut genom häcken», sade en.

»Hur är det möjligt — där finns icke något hål»,
sade en annan.

»Någon har väl ställt grinden öppen», sade min
husbonde. »Hon är väl någonstädes i grannskapet;
långt borta kan hon inte vara. Fort, skynda er; tiden
går, och vi komma för sent till staden.»

Alla sprungo; man sökte mig på ängen, i skogen,
på fältet; jag skrattade för mig själf i mitt hål. De
stackars människorna återkommo andfådda,
utmattade, drypande af svett. Bonden svor och grälade,
sade, att någon måste ha stulit mig, och lät slutligen
spänna för en af hästarna, med hvilken han afreste
vid mycket dåligt lynne. När allt åter var tyst och
hvar och en återvändt till sitt arbete, kröp jag
sakteligen fram, sprang till andra ändan af hagen och
började skrika af alla krafter. Alla störtade ut, högst
förvånade öfver att se mig. De smekte och klappade
mig och kallade mig ett snällt och förståndigt djur,
som lurat tjufvarne. Jag skämdes en smula, ty jag
visste med mig, att jag förtjänade allt annat än beröm.

Veckan förgick lugnt, och ingen tänkte vidare på
mitt äfventyr. Men då torgdagen kom, spelade jag
dem än en gång samma spratt. Man sökte mig åter
öfverallt men utan framgång.

»Denna gång ha vi nog förlorat henne på allvar»,
hörde jag min husbonde säga med bekymrad röst.
»Hon kan ej gärna undkomma dem en gång till.»

Han afreste, och då jag väntat tillräckligt länge,
kröp jag åter fram, ehuru jag denna gång fann det
klokast att ej göra något väsen af min återkomst.
Då man fann mig lugnt betande i hagen, kunde jag
nog se, att man började misstänka något. Jag beslöt
att vara försiktigare och gömma mig bättre än
någonsin nästa gång.

Torgdagen kom, och jag kröp åter i min grop, väl
belåten med min slughet och viss om att ej blifva
upptäckt. Men ack, knappast hade jag lagt mig ned,
förrän jag hörde den stora bandhundens skall och min
herres röst, som uppmanade honom att uppsöka mig.
inom några ögonblick hoppade han ned i gropen, högg
tag i min hals och bet mig så obarmhärtigt, att jag
i förtviflan rusade utur mitt gömställe. Bonden
störtade på mig, beväpnad med en ofantlig piska. Sedan
han pryglat mig grundligt, satte han på mig en grimma
och spände mig, nedslagen och utmattad som jag var,
för den afskydda kärran.

Från denna stund behandlade man mig mycket
hårdare än förut. Jag kände mig mycket olycklig,
men i stället för att ångra mig och blifva bättre blef
jag allt mera elak och vanartig. Jag smög mig in i
köksträdgården och anställde stor förödelse bland
grönsakerna, jag slog omkull barnen, drack ur
grädden, då det skulle kärnas, och trampade ihjäl
kycklingarna, då de kommo i min väg. Med ett ord, jag
blef så odräglig, att bondhustrun bad sin man sälja
mig. Så skedde äfven. Min husbonde förde mig en
dag till staden och sålde mig för hundra francs. Jag
hade god lust att bita honom till afsked men afhöll
mig därifrån för att ej gifva min nya herre en alltför
dålig tanke om mig.

—
</chapter>
<chapter name="7. Pauline">
<h1>7.

Pauline.</h1>

Mina nya ägare voro en herre och en fru med en
enda tolfårig dotter vid namn Pauline, en mycket
vacker, god och älskvärd flicka. Tyvärr var hon
äfven mycket svag och sjuklig och hade ofta ledsamt,
då hon ej orkade deltaga i sina jämnårigas lekar och
nöjen. Hennes far bekymrade sig ej mycket om henne,
men hennes mor älskade henne så mycket mer och
tålde ej, att hon fästade sig vid någon annan varelse,
vare sig människa eller djur.

Läkaren hade föreskrifvit Pauline rörelse i friska
luften, och då hon ej orkade gå mycket, hade
hennes föräldrar kommit öfverens om att skaffa henne
en åsna. Hon började snart rida ut alla dagar på
min rygg. Till en början åtföljdes vi alltid af
betjänten, men då man såg, att man kunde lita på mig,
fingo vi färdas ensamma. Det var Pauline, som först
gaf mig namnet <i>Cadichon</i>, som jag ännu bär. Vi blefvo
inom kort de bästa vänner. Då hon blef trött,
stannade jag för att låta henne stiga af och hvila sig i
gräset. Jag förde henne till de hasselbuskar, som
buro de flesta nötterna, och stod orörlig, medan hon

plockade dem. Hon höll mycket af mig, skötte mig
väl och smekte mig ofta. Då vädret var fult, så att
hon ej kunde rida, kom hon ofta till mig i stallet
med bröd, friska saladsblad, morötter eller gräs. Hon
stannade långa stunder hos mig, klappade mig och
talade med mig, ehuru hon trodde, att jag ej förstod,
hvad hon sade; ibland grät hon bittert.

»Ack, min snälla Cadichon», sade hon, »du är bara
en åsna och förstår icke, hvad jag säger, men du är
ändå min bästa vän och den enda, åt hvilken jag
kan säga allt, hvad jag tänker. Mamma håller nog
af mig, ser du, men hon är så häftig och så
svartsjuk — hon tål alls icke, att jag håller af någon
annan än henne. Jag har ingen jämnårig vän, och jag
har så förfärligt ledsamt ibland.»

En dag kom hon dock helt glad till mig.

»Kära Cadichon», sade hon, »mamma har gifvit
mig en medaljong med sitt hår uti. Nu vill jag också
lägga dit litet af ditt, så är det ett minne af dem, jag
håller mest af i världen.»

Hon tog fram en sax, klippte några hår af min
man och lade dem i medaljongen tillsammans med
sin mammas hår. Det gladde mig, att Pauline höll
så mycket af mig, och jag kände mig icke litet stolt
öfver att se mitt hår i en medaljong, men jag måste
erkänna, att det ej tog sig särdeles väl ut. Mina sträfva,
grå testar skämde verkligen bort utseendet af det hela.
Pauline var dock helt belåten med sitt verk. Hon
vände medaljongen beundrande på alla sidor, då i
detsamma hennes mor inträdde.

»Hvad är det du ser på», frågade hon. »Din
medaljong! — hvad har du med den i stallet att
göra?»

»Jag ville visa den för Cadichon», sade Pauline
blygt, i det hon försökte gömma undan medaljongen.

»För åsnan! Så dumt! — du är då riktigt tokig
med det kräket. Som om hon kunde förstå — »

»Cadichon förstår mycket väl, mamma; hon
slickade mig på handen då — då —», Pauline stammade
och rodnade.

»Då — hvad för slag? Hvad har du nu gjort för
någon dumhet igen? Du har bestämdt gifvit henne
något att äta, som hon kommer att må illa af.»

»Nej, mamma, jag har ingenting gifvit henne, tvärt
om —»

»Tvärt om? — hvad menar du? Hvarför har du
varit så länge borta?»

Pauline tvekade ett ögonblick, därpå sade hon med
låg röst:

»Jag ville bara klippa litet hår af Cadichon för
att — för att — lägga i min medaljong —»

»Hvilken medaljong?»

»Den, som mamma gaf mig ——»

»Med mitt hår uti», utbrast modern förbittrad.
»Och hvad har du gjort med mitt hår, om jag får
fråga?»

»Det ligger där ännu — se bara», sade Pauline, i
det hon räckte henne medaljongen.

»Jo, det är just vackert», utropade modern, utom
sig af vrede. »Mitt hår blandadt med åsnans otäcka
borst!——»

Hon ryckte medaljongen ur den stackars Paulines
hand, kastade den på golfvet och trampade på den,
så att den krossades i tusen stycken. Därpå vände
hon sin dotter ryggen och gick ut ur stallet, i det
hon hårdt smällde igen dörren efter sig. Jag kände
mig ytterst uppbragt, och mina tårar flöto i kapp med
den stackars lilla Paulines.

Efter några minuter öppnades dörren af en
kammarjungfru, som ropade på Pauline och sade:

»Frun frågar efter fröken. Hon vill ej, att fröken
skall vara i stallet, och säger, att fröken ej får gå hit
hädanefter.»

»Cadichon, ack min stackars Cadichon», ropade
Pauline. »Skall jag då inte få se henne mera?»

»Visst får fröken det», sade kammarjungfrun, »men
bara då fröken rider ut. Frun säger, att frökens plats
är i salongen och inte i stallet.»

Pauline svarade ej. Hon omfamnade mig blott
ännu en gång och skyndade därpå ut. Från denna
stund blef Pauline allt mera blek och sorgsen. Jag
såg henne blott sällan, och hon talade aldrig till mig,
då någon hörde det. Men då vi under hennes
promenadridter kommo ett stycke från herrgården,
hoppade hon af, smekte mig, tog mig om halsen och
berättade mig allt, hvad hon hade på hjärtat. Hon sade
mig, att hennes mor allt sedan händelsen med
medaljongen varit vid dåligt lynne, att hon själf till följd
häraf ständigt kände sig nedslagen och bedröfvad och
att hennes sjukdom dagligen förvärrades.

—
</chapter>

<chapter name="8. Eldsvådan">
<h1>8.

Eldsvådan.</h1>

En natt väcktes jag plötsligt af det fasansfulla
ropet: »Elden är lös!» Ett rödt sken upplyste mitt stall.
Jag hörde skrik och jämmerrop, blandade med braket
af fallande murar och flammornas sprakande; en
kväfvande röklukt uppfyllde luften. Med yttersta
ansträngning lyckades jag afslita repet, hvarmed jag var
bunden, men ack! dörren var låst, och ingen tänkte på
mig — alla voro sysselsatta med sin egen räddning.
Döden tycktes mig vara oundviklig; och hvilken
förskräcklig död — att brännas lefvande!

»Ack, Pauline, Pauline, min kära lilla matmor!
Har ni då alldeles glömt er stackars Cadichon»,
suckade jag.

I samma ögonblick stöttes dörren häftigt upp, och
jag hörde Paulines röst, som ropade mig. Jag
störtade fram — i detsamma hördes ett förskräckligt brak.
En midt emot stallet belägen byggnad instörtade;
ruinerna stängde helt och hållet vägen. Det tycktes, som
skulle min stackars lilla Pauline omkomma till följd
af sin godhet mot mig.

Jag fattade hastigt ett beslut, hvars utförande 
visserligen kunde blifva farligt men hvari jag dock såg
vår enda möjlighet till räddning. Med tänderna grep
jag tag i min nästan afdånade lilla matmors klänning
och störtade mig tvärs öfver de nedfallna brinnande
bjälkar, hvarmed marken var betäckt. Genom ett
halft underverk lyckades jag verkligen undkomma
utan skada och utan att Paulines klänning fattade eld.
Jag stannade ett ögonblick för att se, hvartåt jag borde
vända mig; allt brann omkring mig, men till all lycka
varseblef jag strax bredvid mig en öppen källardörr.
Jag skyndade utan ett ögonblicks tvekan dit, väl
vetande, att elden aldrig skulle kunna intränga i
slottets vidsträckta och hvälfda källare. Jag nedlade den
nu fullkomligt sanslösa lilla Paluine bredvid ett kar,
fylldt med vatten, hvarmed hon kunde väta sin panna
och sina tinningar, då hon återkom till sans. Till
min obeskrifliga fröjd såg jag henne snart öppna
ögonen och vakna till medvetande. Då hon såg sig vara
i säkerhet, kastade hon sig på knä och tackade
innerligt Gud, som räddat henne undan en så hotande
fara. Därpå omfamnade hon och smekte mig på det
ömmaste.

»Stackars pappa och mamma», sade hon. »Nu
tro de säkert, att jag omkommit, emedan jag tvärt
emot deras förbud sprang för att söka rätt på dig,
min snälla Cadichon. Men det är ändå du, som
räddat mitt lif.»

Hon satte sig på en upp- och nedvänd låda, lutade
hufvudet mot en tom tunna, och jag såg snart, att
hon hade somnat. Jag lade mig vid hennes fötter
och var snart äfven insomnad.
Jag vaknade i dagningen. Pauline sof ännu. Jag
reste mig sakta och tittade ut genom den halföppna
porten. Elden var släckt, och vi kunde utan
svårighet lämna vår tillflyktsort. Jag gjorde ett lätt buller
för att väcka Pauline. Hon öppnade ögonen och
skyndade genast till porten.

»Ack, allt är uppbrändt, allt förstördt», ropade
hon bedröfvad. »Jag får aldrig mera se mitt kära
gamla hem — men kom, Cadichon», tillade hon, »nu
måste vi skynda oss att uppsöka pappa och mamma.
De tro helt visst, att jag är död, och äro mycket
bedröfvade.»

Hon sprang lätt öfver de ännu rykande
grushögarne. Jag följde henne. Då vi kommit ut ur
ruinerna, satte hon sig på min rygg, och vi ställde vår
kosa till byn. Vi funno utan mycket sökande det
hus, dit Paulines föräldrar tagit sin tillflykt. Då de
sågo henne, utstötte de ett rop af glädje. Då alla
något lugnat sig, berättade Pauline, med hvilket
förstånd och hvilket mod jag hade lyckats att bära henne
genom elden. Men i stället för att smeka och
berömma mig, betraktade dessa otacksamma människor
mig med likgiltighet för att icke säga ovilja.

»Om du ej haft det tokiga infallet att springa till
stallet för att öppna åt henne, så hade detta aldrig
behöft hända», sade modern. »Vi ha åsnan att tacka
för den bedröfliga natt vi tillbragt, din far och jag.»

»Men», sade Pauline ifrigt, »det var ju Cadichon,
som —»

»Tala icke mera om det otäcka djuret», sade
modern häftigt. »Jag har alltid afskytt henne och
gör det dubbelt nu, då hon varit nära att vålla din
död.»

Pauline suckade, såg på mig och teg.

Från denna stund återsåg jag henne icke mera.
Förskräckelsen, ansträngningen och kölden i
källarhvalfvet, där hon tillbragt natten, bidrogo alla att
öka den sjukdom, hvaraf hon sedan länge lidit. Man
lade henne till sängs, och hon steg aldrig mera upp.
Hostan blef svårare, en häftig feber inställde sig, och
inom ett par veckor var hon död.

Under denna sorgliga tid sysselsatte sig ingen med
mig. Jag tillbragte nätterna ute, trots köld och regn,
och åt, hvad jag kunde träffa på. Då jag slutligen
en dag såg min stackars lilla älskade matmors
likkista bäras ut ur huset och förstod, att hon var borta
för alltid, kunde jag ej längre uthärda att förblifva
på ett ställe, där ingen brydde sig om mig och där
allt var så fullt af sorgliga minnen. Jag beslöt att
lämna trakten för att aldrig återvända.

—
</chapter>
<chapter name="9. Kapplöpningen">
<h1>9.

Kapplöpningen.</h1>

Jag tog åter min tillflykt till skogen och lefde där
i flera månader ett eländigt lif. Det var vinter, och
jag kunde blott med svårighet finna så mycket mat
och dryck, som behöfdes för att nätt och jämnt
uppehålla lifvet. Bäckarna voro frusna, och jag måste
släcka min törst med snö. Allt gräs var vissnadt,
blott några torra tistlar stucko upp här och där, och
ibland måste jag till och med försöka stilla min hunger
med att gnaga barken af de unga träden. Det var en
svår tid. Ofta tänkte jag med vemod på de lyckliga
dagar, då jag lefde i öfverflöd hos lilla Georgs
farmor, ja, jag saknade till och med den tid, då jag
vistades hos bonden, till hvilken hon sålde mig, och jag
insåg allt tydligare, att alla mina olyckor varit en följd
af min egen lättja, elakhet och hämndgirighet.

En dag, då det ändtligen började blifva vår,
ströfvade jag omkring i närheten af en liten by som låg
strax utanför skogen. Jag hade ofta varit där i
trakten förut, men denna dag märkte jag snart, att något
ovanligt måste vara på färde. Hela byn var smyckad
som till en fest. Folk trängdes öfverallt, alla voro
iklädda sina helgdagskläder, och hvad som förvånade
mig ännu mera, alla traktens åsnor tycktes vara
närvarande. Hvarje åsna leddes af sin husbonde. Alla
voro de kammade och ryktade, somliga hade
blomsterkransar kring halsen eller buketter bakom öronen, och
alla voro utan både sadel och betsel.

»Hvad vill det här säga», tänkte jag för mig själf.
»Det är ju ingen marknad i dag. Hvad ha väl alla
mina släktingar här att göra? — och så fina de äro!
— de lyckliga! — man kan nog se, att de haft fullt
upp att äta i vinter, de äro så skinande och feta.»

Jag betraktade mig själf. Det kunde icke nekas,
att jag gjorde en tämligen slät figur i denna festliga
församling. Jag var raggig, mager, smutsig och
okammad, men å andra sidan kände jag mig stark, frisk
och härdad.

»Hvad gör det, om man är en smula ful, blott
man är frisk och duktig», tänkte jag; »jag är säker
om att ingen enda af dessa välfödda latmaskar kan
springa så långt eller så fort som jag än mindre
uthärda de mödor och försakelser, hvarvid jag vant
mig under vintern.»

Jag gick närmare för att undersöka, hvad som väl
kunde vara anledning till denna åsneförsamling. En
gosse varseblef mig och brast i gapskratt.

»Se på», ropade han, »se kamrater sådan snygg
åsna där kommer; är den icke finkammad!»

»Och väl borstad och välfödd se'n», sade en
annan. »Måntro hon kommer för kapplöpningen!»

»Åh! om hon har lust, så må hon gärna löpa.
Det är minsann ingen fara, att hon tar priset», sade
en tredje.

Dessa ord emottogos med ett allmänt gapskratt.
Jag var förargad och stött öfver pojkarnes dumma
skämt men fick i alla fall reda på att det var fråga
om en kapplöpning. Men när och hvar skulle den
försiggå? Det var det, som jag ville hafva reda på,
och jag fortsatte därför att lyssna, under det jag
låtsade, som om jag icke begrep, hvad de sade.

»Skall det bära utaf snart», frågade en af gossarne.

»Det vet jag icke, man väntar på borgmästaren.»

»Hvar skall ni låta åsnorna springa», sade en
gumma, som kom gående.

»På stora kvarnängen, kära mor», sade en af
gossarne.

»Huru många åsnor äro ni?» sade gumman.

»Sexton, utan att räkna er, kära mor.»

Detta skämt hälsades med en allmän skrattsalfva.

»Tackar för artigheten», sade gumman skrattande.
»Och hvad skall den vinna, som kommer först?»

»Äran först och främst och dessutom en
silfverklocka», svarade gossen, hvilken de andra kallade
Johan.

»Jag skulle nästan vilja vara en åsna för att kunna
vinna en klocka», sade gumman. »Jag har aldrig
haft råd att köpa mig någon.»

»Nå, om ni haft en åsna med er, så kunde ni
åtminstone ha lupit — risken», sade Johan. Alla
skrattade åter.

»Hvar tycker ni väl, att jag skulle kunnat få
någon åsna», sade gumman. »Har jag väl 
någonsin haft något att köpa en åsna för eller att föda
henne med?»

Jag tyckte om gumman. Hon såg både god och
glad ut, och det föll mig plötsligt in att jag kanske
skulle kunna hjälpa henne och skaffa henne klockan.
Jag var ganska van att springa och sprang alla dagar
långa vägar i skogen för att hålla mig varm. Och
fordom hade jag rykte om mig att kunna springa lika
fort och lika länge som en häst.

»Det går ju alltid an att försöka», sade jag för
mig själf. »Jag kan ingenting förlora, och om jag
vinner, så hjälper jag ju den hederliga gumman att
få en klocka, som hon så mycket önskar sig.»

Jag trafvade sakta bort och tog plats vid sidan af
den sista åsnan. Jag tog en morsk min på mig och
började skria med mycken kraft.

»Vill du hålla mun», ropade Andreas. »Marsch
din väg, du har ingen husbonde, därtill är du
alldeles för illa ryktad. Inte kan du vara med om
kapplöpningen.»

»Om hon ingen husbonde har, så skall hon få en
matmor», sade gumman, då jag envist kvarstod på
min plats. »Nu känner jag igen henne. Det är ju
Cadichon, stackars mamsell Paulines åsna. De ha
säkert kört bort henne, då den lilla inte längre fanns
till för att beskydda henne, stackars kräk, och jag
tror bestämdt, att hon lefvat i skogen hela vintern,
ty jag vet, att ingen sett till henne på hela den tiden.
Jag tar henne i min tjänst för i dag. Hon skall få
täfla om priset för min räkning.»

»Åh, är det Cadichon», ropade man från alla 
sidor, »vi ha hört talas om Cadichon. Hon skall ju
vara så klok.»

»Men», sade Johan, »om hon skall vara med om
kapplöpningen för er räkning, kära mor, så måste ni
liksom vi andra lägga femtio öre i borgmästarens påse.»

»Det skall jag visst, det», sade gumman. »Här
är slanten», tillade hon muntert, i det hon knöt upp
ett hörn af sin näsduk. »Men — ni få ej bedja mig
om mer, ty jag är just inte mycket förmögen.»

Jag sprang fram till mor Anna, så hette min gumma,
slog bakut och gjorde några hopp med sådan
ledighet, att pojkarne tydligen började frukta, att jag, när
allt kom omkring, ändå skulle kunna göra dem
priset stridigt.

»Vet du, Johan», sade Andreas, »det var ändå
dumt af oss att låta gumman Anna vara med. Den
där Cadichon ser mig minsann så kry och duktig ut,
att man inte kan veta, om hon inte lurar oss på både
klockan och pengarna.»

»Åh, jag tycker mig just se det», hånskrattade
Johan. »Den där usla Cadichon! Hon är ju
alldeles utmärglad. Tycker du hon kan täfla med våra
åsnor?»

»Man kan aldrig veta. Om jag för säkerhets skull
skulle försöka få henne ur vägen? Hon tillhör ju
egentligen rakt inte mor Anna, så hon har ingenting
att säga.»

Jag hörde och förstod alltsammans, och när
Andreas närmade sig med en skäppa hafre, följde jag
efter mor Anna, i stället för att bry mig om honom.
Han fattade mig då i öronen för att leda mig afsides,
men jag började skria af full hals, och gumman vände 
sig om.

»Det var fult af er, barn», sade hon, då hon
förstod deras afsikt. »Ni borde riktigt skämmas. Jag
tror nästan, ni äro rädda, att min stackars åsna skall
vinna priset?»

»Pytt», sade Andreas. »Ett sådant där eländigt
utsvultet kräk! Jag ville bara ge henne litet hafre.»

»Nå, det var bra beskedligt», sade mor Anna
skämtsamt. »Och jag, som var nog dum att tro, att ni ville
locka henne ifrån mig! Så kan man bedraga sig! Slå
nu bara ut din hafre på marken, så kommer hon bättre
åt att äta, min snälla gosse.»

Alla skrattade åt Andreas, mor Anna gned belåten
sina händer, och jag var förtjust öfver den vändning,
saken tagit, samt skyndade att begagna mig af den
föda, som bjöds mig. Jag kände mina krafter
tilltaga, under det jag åt, och började längta efter att
försöka dem. Ändtligen anlände borgmästaren och
gaf befallning, att kapplöpningen skulle börja. Man
uppställde alla åsnorna i en rad. Borgmästaren gaf
ett tecken, och hvar och en släppte sin åsna, i det
han gaf henne ett duktigt rapp med piskan. Vi hade
ej sprungit många alnar, innan jag hunnit om alla
de öfriga. Mina kamrater, utom sig öfver att se sig
öfvervunna af en okänd främling, ansträngde sig till
det yttersta. Jag hörde, huru de skreko, sparkade och
beto hvarandra. Slutligen upphanns jag nästan af
Johans åsna, och just som jag samlade mina krafter
till en ytterligare ansträngning, kände jag, huru hon
med tänderna högg tag i min svans. Smärtan var
förskräcklig, men harmen öfver detta nedriga
beteende gaf mig nya krafter. Jag ryckte mig lös,
kvarlämnande ett stycke af svansen i hennes mun och ilade
framåt med sådan fart, att jag ej blott kom först utan
långt före alla de andra till målet. Under
åskådarnas jubel och handklappningar gick jag med stolt
hållning fram till den läktare, där borgmästaren hade
sin plats för att utdela prisen. Mor Anna kom fram
till mig, klappade mig och lofvade mig ett godt mål
hafre. Hon räckte redan ut handen för att mottaga
klockan och penningpåsen, då Andreas ropade:

»Vänta, vänta, herr borgmästare! — det är inte
rättvist! — ingen människa känner till den där åsnan.
Den tillhör hvarken mor Anna eller någon annan.
Den får inte räknas! Det är min och Johans, som
böra ha priset.»

»Har mor Anna lagt sin femtioöring i påsen som
ni andra?» frågade borgmästaren.

»Ja visst, herr borgmästare, men — —»

»Var det någon, som då hade något att anmärka»,
fortsatte borgmästaren.

»Nej, nådig herr borgmästare, men se — —»

»Då har ni ingenting att säga; nu är det för sent
att komma med några anmärkningar.»

»Om borgmästaren ville vara så nådig att rådgöra
med de andra prisdomarne. Jag tror bestämdt, de
skulle ge mig rätt.»

Borgmästaren syntes villrådig ett ögonblick. Då
jag såg, att han tvekade, fattade jag med tänderna
klockan och penningpåsen och lade dem hastigt i mor
Annas händer, innan någon kunde hindra mig.  Vid
denna beslutsamma handling brast hela församlingen
i skratt och började klappa i händerna.

»Se så, nu är saken afgjord, och det af själfva
segervinnaren», sade borgmästaren skrattande. »Mina
herrar prisdomare, jag föreslår, att vi gå att äta vår
middag utan vidare öfverläggningar. Mina vänner»,
tillade han skämtsamt, med en blick på Andreas, »jag
tror nästan, att den största åsnan ibland oss icke är
Cadichon.»

Alla skrattade utom Andreas, som smög sig bort,
i det han hotade mig med knytnäfven.

Jag kände mig i tysthet djupt kränkt af
människornas otack och oförskämdhet. Jag hade nu visat mig
modig, tålig, oegennyttig och förståndig — och icke
desto mindre ansåg borgmästaren sig ej kunna straffa
den elaka gossen värre än genom att kalla honom en
åsna! Detta var min belöning. Mor Anna hade äfven
glömt mig, nu då hon ej vidare behöfde min tjänst.
Hon aflägsnade sig med det öfriga folket utan att
bekymra sig om den hafre, hon lofvat mig som lön för
min möda.

—
</chapter>

<chapter name="10. En lycklig händelse">
<h1>10.

En lycklig händelse.</h1>

Jag kvarstannade ensam på ängen; min svans
värkte, och jag kände mig dyster och nedslagen. Då
kände jag plötsligt en mjuk hand smeka mig och en
mild röst sade:

»Stackars lilla åsna! — hvad de voro stygga mot
dig! Kom med mig till mormor, så skola vi sköta
om dig. Så mager du är, du stackars, stackars snälla
djur!»

Jag vände mig om, och varseblef en vacker liten
gosse, som tycktes vara omkring fem år gammal.
Hans syster, som såg ut att vara tre år, kom
springande med sin sköterska.

»Hvad säger du till den stackars åsnan, Jakob»,
sade den lilla flickan.

»Jag säger henne, att hon skall komma och bo
hos mormor», sade Jakob, »hon är alldeles ensam,
stackars djur.»

»Ja, Jakob», sade flickan, »tag henne du. Jag
skall rida på henne.»

Jakob försökte att knyta sin näsduk om halsen
på mig, men jag hade för tjock hals för hans lilla
näsduk.

»Huru skall jag bära mig åt», sade Jakob.

»Vi få försöka att skaffa oss en grimma i byn»,
sade sköterskan.

»Kom, Johanna lilla, stig ned af åsnan.»

»Nej», sade Johanna och höll fast i min nacke,
»jag vill icke gå ned. Jag vill rida hem på åsnan.»

»Men», sade sköterskan, »vi ha icke någon grimma
att leda henne med. Du ser väl, att hon står stilla
som en stock.»

»Vänta skall ni få se», sade Jakob, »jag vet, att
hon heter Cadichon, ty så kallade gumman henne.
Om jag är vänlig emot henne, så kanske hon vill
följa med mig.»

Jakob närmade sig och klappade mig samt
hviskade i mitt öra: »Kom, kom, lilla Cadichon.»

Den lilla gossens förtroende rörde mig, och jag
tyckte om att han försökte locka mig med vänlighet
i stället för att skaffa sig en käpp för att få mig att
gå. Jag satte mig därför genast i gång, och Jakob
ropade alldeles röd af glädje: »Ser ni, att hon
förstår, hvad jag säger!» Och så sprang han före för
att visa vägen.

»Tror du», sade sköterskan, hvars namn var
Emilie, »att en åsna kan begripa någonting! Hon
springer efter dig, emedan hon känner lukten af
brödet, som du har i fickan.»

»Tror ni, att hon är hungrig», sade Jakob.

»Helt säkert», sade Emilie; »ser du icke, huru
mager hon är?»
»Ja, det är sant», sade Jakob, »och jag, som icke
tänkte på att gifva henne mitt bröd.» Därefter tog
han fram brödstycket och räckte det åt mig.

Jag var stött öfver Emilies dåliga tanke om mig,
och jag var glad att kunna visa, att det icke var af
egennytta utan af verklig godhet, som jag följde Jakob
och bar lilla Johanna.

Jag vägrade därför att emottaga hans bröd och
nöjde mig med att slicka hans hand.

»Se!» utropade Jakob, »hon slickar min hand och
vill icke ha mitt bröd. Kära lilla Cadichon, hvad
jag håller utaf dig! Ser ni nu, att hon icke följer
mig för att få bröd?»

»Så mycket bättre för dig», sade Emilie, »om du
fått dig en riktig mönsteråsna. Men jag tycker icke
om åsnor, ty jag vet, att de alla äro elaka och
envisa.»

»Men den stackars Cadichon är icke elak», sade
Jakob. Och sedan smekte han mig och sade: »Är
det icke sant, Cadichon, du skall alltid vara snäll
mot mig och Johanna?» — Jag vände mig mot
honom och betraktade honom med en öm blick, och
sedan kastade jag på Emilie en blick full af ilska.
Hon såg det och sade: »Usch, sådan elak uppsyn
hon har. Hon ser på mig, som om hon ville äta
upp mig.»

»Huru kan du säga det», sade Jakob; »jag tycker,
att hon ser så vänlig ut mot mig, som om hon ville
omfamna mig.»

De hade rätt båda två, och jag föresatte mig att
vara snäll mot Jakob och Johanna och alla andra,
som voro snälla mot mig, men att vara elak mot
dem, som misshandlade mig eller föraktade mig, så
som sköterskan nyss gjort. Denna hämndlystnad
blef sedan orsaken till mina olyckor.

Vi kommo snart fram till slottet, där Jakobs och
Johannas mormor bodde. Man lämnade mig vid
porten, där jag som en väl uppfostrad åsna stannade
utan att ens beta af gräset bredvid sandgången. Jakob
kom genast tillbaka, dragande med sig sin mormor.

»Kom skall mormor få se, huru snäll hon är och
hur mycket hon tycker om mig!»

»Ja, låt oss taga denna märkvärdiga åsna i
betraktande», sade mormodern, samt gick intill mig,
klappade mig, drog mig i öronen och satte handen
för min mun, utan att jag gjorde minsta min att vilja
bita henne eller att gå min väg.

»Men hon ser verkligen snäll ut», sade
mormodern; »hvarför sade Emilie då, att hon såg elak ut?»

»Ja», utropade Jakob, »är det icke sant, mormor,
att hon är snäll och att vi få lof att behålla henne?»

»Men, min kära lilla gosse», sade mormodern,
»huru skola vi kunna behålla henne, då hon icke är
vår. Vi måste återlämna henne till hennes ägare.»

»Men mormor», sade Jakob, »hon har icke någon
ägare.»

»Ja, mormor», sade lilla Johanna, som sade efter
allt, hvad hennes bror sade, »hon har icke någon
ägare.»

»Men det är ju icke möjligt», sade mormodern,
»har hon ingen ägare?»
»Ja», sade Jakob, »det är verkligen sant. Gumman
Anna sade det.»

»Huru har hon då kunnat vinna priset i
kapplöpningen åt henne», sade mormodern, »då gumman
tog henne till kapplöpningen, så har hon väl lånat
henne af någon.»

»Nej, mormor», sade Jakob, »hon kom alldeles
ensam och ville springa i kapp med de andra åsnorna.
Mor Anna betalade, för att få det, som Cadichon
skulle vinna, men hon har icke någon herre. Det
är Cadichon som tillhört den stackars Pauline, som
är död. Paulines föräldrar hafva kört bort henne,
och nu har hon lefvat i skogen hela vintern.»

»Åh, är det Cadichon!» sade mormodern, »den
ryktbara Cadichon, som räddade sin matmoder från
att blifva innebränd. Det var riktigt roligt att få se
henne. Det är verkligen en ovanlig och
beundransvärd åsna.»

Hon gick rundt omkring mig och betraktade mig
länge. Jag var stolt öfver att se mitt anseende så
väl stadgadt, kråmade mig, spände ut näsborrarna
och skakade min man.

»Hvad hon är mager, stackars djur», sade
mormodern. »Hon har icke blifvit lönad för sin ömhet.
Vi skola behålla henne, mitt barn, och sköta och
vårda henne, efter som hon blifvit bortkörd och
öfvergifven af dem, som bort skydda henne. Ropa på
Johan, så att han får sätta in henne i stallet och
gifva henne en god ströbädd.»

»Se här, Johan», tillade hon, då kusken visade
sig, »en åsna, som barnen hafva haft med sig hem.
Sätt in henne i stallet, och sköt om henne väl.»

»Skall hon skickas tillbaka till sin husbonde
sedan?» frågade Johan.

»Nej», sade mormodern, »hon har icke någon
husbonde. Det lär vara den berömda Cadichon, som
blifvit bortkörd, sedan hennes lilla ägarinna dog. Hon
har kommit till byn, och barnen funno henne
öfvergifven ute på ängen. De togo henne med sig, och
nu behålla vi henne.»

»Det gör hennes nåd rätt uti», sade Johan. »Det
finnes icke maken till henne i hela landet. Man
berättar förunderliga saker om henne. Man kan nästan
tro, att hon förstår allt, hvad folk säger. Kom,
Cadichon, min gumma, så skall du få ett mått hafre.»

Jag vände mig genast och följde Johan, som gick
till stallet.

»Det är märkvärdigt», sade mormodern. »Hon har
verkligen förstått, hvad vi sade.»

Hon gick in, men Jakob och Johanna följde mig
till stallet. Man ställde mig i en spilta. Jag hade
till sällskap två hästar och en åsna. Johan hämtade
ett mått hafre.

»Mera, mera, Johan», sade Jakob. »Hon behöfver
mycket, ty hon har sprungit så förskräckligt.»

»Men», sade Johan, »om hon får för mycket hafre,
så blir hon så morsk, att ni icke kan rida på henne.»

»Åh nej!» sade Jakob, »hon är så from, att vi nog
kunna rida på henne ändå.»

Jag fick mycket hafre och bredvid mig ett ämbar
fullt med vatten. Som jag var törstig, drack jag först
ur halfva ämbaret och tuggade sedan på min hafre
samt gladde mig öfver att den snälla lilla Jakob hade
fört mig dit. Jag tänkte äfven på mor Annas
otacksamhet, åt mitt hö och sträckte ut mig på halmen,
där jag låg som en kung, samt somnade godt.

—
</chapter>

<chapter name="11. Min sjukdom">
<h1>11.

Min sjukdom.</h1>

Följande dag hade jag intet annat att göra än att
låta barnen rida på mig en timme. Jakob kom själf
att gifva mig hafre, och oaktadt kuskens varning gaf
han mig tillräckligt för att mätta tre åsnor af min
storlek. Jag åt upp alltsammans och kände mig
belåten. Men dagen därpå kände jag mig ruskig. Jag
hade feber, ondt i hufvudet och i magen samt kunde
icke äta hvarken hö eller hafre och blef liggande på
halmen.

Då Jakob kom att se till mig, utropade han:

»Hvad vill detta säga, Cadichon, ligger du än?
Upp med dig, så skall jag gifva dig hafre.»

Jag försökte att resa mig upp, men mitt hufvud
föll tungt tillbaka på halmen.

»Ack, ack, Cadichon är sjuk!» utropade lilla Jakob,
»Johan, skynda dig, Cadichon är sjuk.»

»Hvad fattas henne då», sade Johan. »Hon fick
dock sitt morgonfoder tidigt i morse.»

Han tittade i krubban och sade:

»Ja, hon har verkligen icke rört sin hafre. Då
är hon säkert sjuk. Hennes öron äro varma, och
hon flämtar.»

»Hvad kan det vara», sade Jakob förskräckt.

»Hon har säkert feber», sade Johan. »Hon har
fått för mycket att äta. Man måste skicka efter
djurläkaren. Hon har icke tålt vid att få så mycket hafre,
ty hon har lidit nöd hela vintern och var icke van
därvid.»

»Stackars Cadichon», sade Jakob snyftande, »tänk
om hon skulle dö! Då är det mitt fel.»

»Åh nej! jag tror icke, att hon dör för det, men
man måste åderlåta henne och gifva henne gräsbete»,
sade Johan.

»Gör det ondt att åderlåtas?» sade Jakob, allt jämt
gråtande.

»Åh nej, Jakob kan själf se det. Jag skall själf
slå åder på henne, medan vi vänta på djurläkaren.»

»Nej, nej, jag vill icke se det», sade Jakob och
sprang bort. »Jag är säker, att det gör ondt.»

Johan tog emellertid en lancett och öppnade en
åder på min hals. Allt som blodet rann, kände jag
mig bättre. Hufvudet blef lättare, och det kändes
icke vidare, som om jag skulle kväfvas, så att jag
snart kunde resa mig upp. Johan gaf mig vatten
och släppte mig efter en stund ut på en äng. Jag
mådde bättre men var icke alldeles återställd, och
det dröjde en hel vecka, innan jag var fullkomligt
frisk. Under denna tid skötte Jakob och Johanna
mig med en ömhet, som jag aldrig glömmer. De
kommo till mig flera gånger om dagen, samlade gräs
åt mig, så att jag skulle slippa att böja mig ned för
att beta, buro till mig saladsblad, kålblad och
morötter från trädgården. Själfva förde de hvarje afton
in mig i stallet, där jag fann krubban full af allt,
hvad jag tyckte bäst om. En gång gaf lilla Jakob
mig sin hufvudkudde, emedan han tyckte, att jag låg
för lågt med hufvudet. En annan gång ville Johanna
taga täcket ur sin säng för att hålla mig varm
under natten, och en gång bundo de ylletyg om benen
på mig för att värma mig. Jag var förtviflad öfver
att icke kunna visa min erkänsla, men det är min
olycka att förstå allt utan att kunna uttrycka mig.
Jag blef slutligen fullkomligt återställd och fick höra,
att man föreslagit en färd med åsnor i skogen för alla
kusinerna.

—
</chapter>

<chapter name="12. Tjufvarna">
<h1>12.

Tjufvarna.</h1>

Alla barnen voro samlade på gården. En mängd
åsnor hade blifvit hämtade från kringliggande byar.
Jag igenkände nästan alla från kapplöpningen.
Andreas' åsna betraktade mig med ilsken uppsyn, under
det jag gaf henne ett spefullt ögonkast. Jakobs
mormor hade hos sig nästan alla sina barnbarn: Camilla,
Margreta, Elisabet, Henriette, Johanna, Petter,
Henrik, Ludvig och Jakob. Barnens mödrar skulle
tillsammans med barnen rida på åsnor, under det deras
fäder skulle följa efter till fots, väpnade med käppar
för att drifva på de lataste åsnorna. Innan man gaf
sig på väg, grälades det litet, som vanligt, om hvem
som skulle hafva den bästa åsnan. Alla ville hafva
mig, och man blef slutligen tvungen att draga lott om
hvem som skulle blifva den lycklige. Jag tillföll lilla
Ludvig, en kusin till Jakob, och en mycket snäll liten
gosse, så att jag skulle varit mycket belåten med min
lott, om jag icke hade sett min kära lilla Jakob i
hemlighet torka sina tårar. Det gjorde mig ondt om
honom, men jag kunde icke trösta honom, och det var
nödvändigt, att han liksom jag lärde sig att tåligt bära
försakelser. Han tog slutligen sitt parti och sade till
Ludvig:

»Jag skall rida bredvid dig; låt bara icke
Cadichon springa för fort, så att jag icke kan hinna med.»

»Men hvarför skulle du blifva efter?» sade
Ludvig. »Hvarför kan icke du rida fort lika väl som jag?»

»Emedan», sade Jakob, »Cadichon springer fortare
än alla andra åsnor i hela trakten.»

»Huru kan du veta det?» sade Ludvig.

»Jo», sade Jakob, »jag har sett dem springa i kapp
i byn för att vinna ett pris, och då sprang Cadichon
om dem alla.»

Ludvig lofvade sin kusin, att han icke skulle rida
ifrån honom, och de gåfvo sig båda på väg i sakta
traf. Min kamrat var just icke någon dålig åsna, så
att jag icke hade något synnerligt obehag af att låta
bli att springa ifrån henne. De öfriga följde oss så
godt de kunde, så att vi snart kommo till en skog,
där barnen skulle bese vackra ruiner efter ett kloster
och en gammal kyrka. Dessa ruiner hade ett elakt
rykte i landet, och man besökte dem ogärna annat
än i talrikt sällskap. Man sade, att om nätterna hördes
besynnerliga ljud från källarhvalfven, såsom suckar,
skrik och skrammel af kedjor. Flera resande, som
hade gjort narr af dessa berättelser och ensamma
besökt ruinerna, hade icke återkommit, och man hade
icke vidare hört talas om dem.

När man stigit af och åsnorna blifvit släppta på
bete, togo föräldrarna barnen med sig och förbjödo
dem att aflägsna sig eller att blifva efter, och jag såg
dem med verklig oro försvinna uti ruinerna. Jag
skilde mig därför från mina kamrater och ställde
mig i skuggan af en till hälften förfallen hvalfbåge
på en liten höjd i närheten af skogen. Jag hade icke
stått där länge, då jag hörde ett buller i närheten.
Jag gömde mig uti en öppning i muren, där jag kunde
se väl utan att blifva sedd. Bullret, ehuru helt doft,
ökades småningom och tycktes komma från
underjorden. Det dröjde icke heller länge, innan jag fick
se ett karlhufvud komma fram mellan buskarna.

»Det är ingenting», sade han sakta, sedan han
noga sett sig omkring. »Här finnes ingen människa.
Ni kan komma fram, kamrater. Ni skola taga hvar
sin af dessa åsnor och skyndsamt föra bort dem.»

Han gick åt sidan för att lämna plats åt omkring
ett dussin karlar, till hvilka han ytterligare med
dämpad stämma sade:

»Om åsnorna springa sin väg, så gör er icke
besvär med att springa efter dem. Skynda er, och gör
intet buller.»

Karlarna smögo sig fram i kanten af skogen, som
här var ganska tät; de gingo fort men försiktigt.
Åsnorna, som sökte skugga, betade i skogsbrynet. På
ett gifvet tecken fattade karlarna hvar sin åsna vid
tygeln och drog henne in i småskogen. I stället för
att göra motstånd, sparka och skria, läto de enfaldiga
kräken fånga och bortföra sig som riktiga fånar; en
skock får kunde icke varit medgörligare. Inom några
minuter voro åsnorna vid skogsdungen i närheten af
hvalfbågen, där jag gömt mig. Man lät åsnorna den
ena efter den andra gå in bland buskarna, där de
försvunno. Jag hörde under jorden ljudet af deras
steg; därpå blef allt åter tyst.

»Se där», tänkte jag, »har man förklaringen på
bullret, som skrämmer folket här i trakten. Ett
tjufband håller sig gömdt i klostrets källare. Jag måste
låta gripa dem, men huru? Se det är svårigheten.»

Jag fortfor att hålla mig gömd under hvalfvet,
där jag hade utsikt öfver ruinerna och trakten rundt
omkring, och gick icke fram, förrän jag hörde
barnen, som sökte sina åsnor. Jag sprang då fram för
att hindra dem från att närma sig detta hvalf och
buskarne, som så väl dolde ingången till de
underjordiska hvalfven, att det var omöjligt att upptäcka den.

»Se här är Cadichon», ropade Ludvig.

»Men hvar äro alla de andra», sade alla barnen
på en gång.

»De kunna icke vara långt borta», sade Ludvigs
far. »Vi få söka efter dem.»

»Det är bäst», sade Jakobs far, »att söka dem i
dalgången bakom hvalfbågen där borta. Betet ser
godt ut där.»

Jag darrade vid tanken på den fara, för hvilken
de utsatte sig, och skyndade fram till hvalfvet för att
hindra dem. De försökte att få undan mig, men jag
gjorde motstånd med sådan envishet och hindrade
dem så ihärdigt att komma fram, att Ludvigs pappa
slutligen sade:

»Cadichons envishet är verkligen märkvärdig. Man
berättar så mycket om hennes klokhet, att det är bäst
att göra, som hon vill och återvända.  Det är i alla
fall icke sannolikt, att alla åsnorna äro på andra sidan
om klostret.»

»Detta är så mycket sannolikare», sade Jakobs far
»som jag ser, att gräset är nedtrampadt i närheten af
hvalfbågen. Jag skulle nästan tro, att våra åsnor
blifvit stulna.»

De återvände till fruarna, som hade hindrat
barnen från att skingra sig. Jag följde dem med lättadt
hjärta och glad öfver att hafva bevarat dem från en
förfärlig olycka. Sedan de en stund talat sakta,
ropade de på mig.

»Huru skola vi göra», sade Ludvigs mor, »en enda
åsna kan omöjligt bära hem alla barnen.»

»Vi få sätta de minsta på Cadichon», sade Jakobs
mor, »de andra få gå med oss.»

»Kom, min snälla Cadichon», sade Henriettes mor,
»låt oss se huru många du orkar att bära.»

Först satte de upp lilla Johanna, såsom den minsta,
längst fram, sedan Henriette och så Jakob och
slutligen Ludvig. De voro icke alls tunga, och jag
visade, genom att börja springa i sakta traf, att jag
utan svårighet kunde bära alla fyra.

»Sakta, sakta Cadichon», ropade herrarne. »Du
får lof att springa vackert, så att vi kunna hålla fast
de små ungarna.»

Jag satte mig i skridt och fortsatte vägen,
omgifven af de större barnen och fruarna. Herrarna följde
efter.

»Men mamma», sade lilla Henrik, den yngste utaf
truppen, som fann vägen lång, »hvarför sökte icke
pappa bättre efter våra åsnor?»
»Emedan din pappa tror, att de alla blifvit stulna
och att det därför icke tjänade något till att söka
efter dem.»

»Men», sade Henrik, »huru skulle de kunnat blifva
stulna? Jag såg ingen människa där.»

»Icke jag heller, men i närheten af hvalfbågen
syntes märken efter fotsteg.»

»Men mamma», sade Petter, »då borde ni ha sökt
rätt på tjufvarne.»

»Det hade varit oförsiktigt», sade Petters mor.
»Det måste ha varit många människor för att taga
tretton åsnor. De hade troligen vapen, och de hade
kunnat döda eller såra någon. Men nu skola vi skynda
hem, ty pappa och farbröderna skola fara till staden,
så snart vi komma hem.»

»Hvad skola de göra där», sade Petter.

»De skola hämta polis och soldater för att försöka
återfå åsnorna.»

»Det var dumt, att vi besökte dessa ruiner», sade
Camilla.

»Hvarför det», sade Margreta, »jag tyckte, där var
mycket vackert.»

»Men rysligt farligt», sade Camilla; »tänk om de
hade tagit oss allesammans i stället för åsnorna?»

»Det hade varit omöjligt», sade Elisabet, »vi äro
alldeles för många.»

»Men det kan vara ofantligt med tjufvar också»,
sade Camilla.

»Vi skulle ha slagits med dem», sade Elisabet.

»Men med hvad skulle vi ha slagits», sade
Camilla, »vi hade ju icke en gång käppar.»
»Än våra fötter och våra knytnäfvar och våra
tänder då? Jag skulle rifvit ut ögonen på dem», sade
Elisabet.

»Men då skulle tjufvarne slagit ihjäl dig», sade
Petter, »det är helt enkelt.»

»Slagit ihjäl mig», sade Elisabel, »än pappa och
mamma då! Tror du, att de skulle tillåtit tjufvarne
att föra bort mig och döda mig?»

»Tjufvarne skulle ha dödat dem ock», sade
Margreta, »och före dig till på köpet.»

»Du tror då, att de voro beväpnade?» sade Elisabet.

»Ja», sade Margreta, »och så var det kanske ett
helt dussin.»

»Ett dussin», sade Elisabet, »tror du, att tjufvar
vandra omkring dussintals som fårskockar?»

»Du gör spektakel af allting, Elisabet», sade
Margreta. »Jag slår vad om att för att stjäla tretton
åsnor behöfdes det åtminstone tolf tjufvar.»

»Det kan nog vara», sade Elisabet, »och den
trettonde på köpet, som då man köper småpastejer.»

De öfriga skrattade åt detta samtal, men Elisabets
mor sade, att Margreta troligen hade rätt i afseende
på tjufvarnes antal.

Man var snart hemma, och förvåningen blef stor,
då man såg alla återkomma till fots och mig med
fyra små barn på ryggen. Men då man berättade
om huru åsnorna försvunnit och huru jag hade
envisats att icke låta dem komma nära en hvalfbåge,
där de ville gå fram, då gjorde de hemmavarande
en mängd gissningar, den ena underligare än den
andra. Somliga sade, att åsnorna sjunkit i jorden
eller blifvit borttrollade; somliga att nunnorna, som
voro begrafna i grafhvalfven, tagit dem för att rida
på dem. Andra sade, att de hört att änglarna, som
höllo vakt öfver det gamla templet, förvandlade alla
djur, som kommo för nära detsamma, till stoft, så
att de försvunno. Ingen hade någon föreställning
om att tjufvar kunde vara gömda i de underjordiska
hvalfven.

Genast efter sin hemkomst berättade de tre
herrarna om den sannolika stölden för mormodern,
hvarefter de spände för sin vagn för att anmäla saken
för länsmannen, som bodde i närmaste stad. De
återkommo efter ett par timmar med länsman och
sex soldater. Jag hade ett sådant anseende för
klokhet, att länsmannen ansåg saken allvarsam, så snart
han hörde, att jag hade satt mig emot att de gingo
fram genom hvalfgången. De voro alla väl beväpnade.

—
</chapter>

<chapter name="13. De underjordiska hvalfven">
<h1>13.

De underjordiska hvalfven.</h1>

Innan de gåfvo sig på väg, begärde de af
mormodern tillstånd att föra mig med sig.

»Hon kan blifva oss nyttig», sade länsmannen, »ty
den här Cadichon är icke någon vanlig åsna. Hon
har redan förr utfört saker, som äro vida svårare än
det, som vi nu begära af henne.»

»Tag henne med er», sade mormodern, »men
ansträng henne icke för mycket. Den stackars åsnan
har gått hela vägen förut i dag och har på sin rygg
burit hem fyra af mina barnbarn.»

»Hvad det beträffar», sade länsmannen, »så kan
ni vara fullkomligt lugn. Vi skola behandla henne
så väl som möjligt.»

Jag hade fått en god middag af hafre, salad och
morötter, kände mig belåten, och så snart man kom
att hämta mig, satte jag mig i spetsen för truppen.
En åsna visade vägen för soldater! De kände sig dock
icke förnedrade häraf, ty de voro beskedliga
människor. Under hela vägen togo de all möjlig vård om
mig, läto sina hästar gå långsammare då de trodde, att
jag var trött och bjödo mig dricka vid hvarenda källa.

Det började redan att skymma på, då vi kommo
fram till ruinerna. Länsmannen tillsade, att man
skulle följa alla mina rörelser och att alla skulle gå
tillsammans. För att icke hafva besvär med sina
hästar, hade de lämnat dem uti en by i närheten.
Jag förde dem utan tvekan till hvalfbågen, där jag
hade sett tjufvarna komma ut ur småskogen, men såg
med otålighet, att de stannade nära ingången. För
att aflägsna dem gick jag några steg bakom muren,
och då de följt mig, återvände jag till småskogen och
hindrade dem från att följa mig. De förstodo mig
och gömde sig längs muren.

Jag gick därefter till ingången till de underjordiska
hvalfven och började skria af alla krafter. Det dröjde
icke länge, förrän jag vann det mål, jag åsyftat, ty
alla mina kamrater, som voro innestängda där nere,
svarade mig det bästa de kunde. Jag gick bort till
soldaterna, hvilka förstodo min plan, och återvände
därpå till ingången, där jag åter började att skria.
Denna gång svarade ingen, och jag kunde förstå, att
tjufvarna, för att få mina kamrater att tiga, hade
hängt stenar i svansarne på dem; ty, som alla veta,
så måste en åsna för att kunna skria sätta svansen
i vädret, och då mina kamrater icke kunde sätta upp
svansarna, emedan man hängt tyngder uti dem, kunde
de icke heller skria.

Jag stannade alltjämt i närheten af öppningen och
såg snart hufvudet af en karl sticka fram ur buskarna
och se sig om med försiktighet. Då han icke såg
någon annan än mig, sade han:

»Se där är den lymmeln, som icke gjorde 
kamraterna sällskap i morse. Nu skall du få krypa i
kurran, din skrikhals.»

Då han försökte att taga mig, aflägsnade jag mig
ett par steg. Då han följde mig, gick jag sakta undan,
ända till dess han kom i närheten af muren, där
soldaterna voro gömda.

Innan han fick tid att gifva ett ljud ifrån sig,
kastade de sig öfver honom, bundo honom och satte
kafle i hans mun.

Jag gick tillbaka till öppningen och började åter
att skria, emedan jag var öfvertygad, att en annan
skulle komma för att se efter hvart kamraten tagit
vägen. Snart hörde jag äfven försiktiga steg och såg
ännu en, som på samma sätt såg sig försiktigt
omkring. Då han icke kunde fånga mig, gjorde han
alldeles som den förste. Jag utförde samma manöver,
och innan han visste ord utaf, var äfven han
tillfångatagen. Jag fortsatte på samma sätt, ända tills
sex stycken blifvit gripna. Sedan hjälpte det icke,
att jag skriade, ty ingen kom.

Under tiden hade det blifvit alldeles mörkt, så att
man knappast kunde se, och länsmannen skickade
till byn efter mera folk för att anfalla tjufvarna nere
i hvalfven och att bortföra de sex fångarna. De, som
voro kvar, bevakade utgångarna, under det man lät
mig göra så som jag fann bäst, sedan man smekt och
berömt mig för mitt uppförande.

»Om hon icke vore en åsna», sade en af
soldaterna, »så borde hon få en medalj.»

»Var tyst», sade länsmannen med sakta röst,
»Cadichon spetsar sina öron.»
Jag hörde verkligen ett ovanligt buller nere i
hvalfvet. Det var icke bullret af steg, utan snarare ett
sprakande, och kväfda röster. Soldaterna hörde det
äfven men kunde icke förstå, hvad det var.
Slutligen trängde en tjock rök ut ur alla springor på det
gamla klostret, och snart stod alltsammans i full
låga.

»De hafva satt eld på ruinerna, för att undkomma
i förvirringen», sade länsmannen.

»Vi måste skynda oss att släcka!» ropade en soldat.

»Alldeles icke! Låt oss bevaka alla utgångar och
skjuta, så fort en tjuf visar sig, med bössorna först,
sedan med pistolerna», sade löjtnanten, som förde
befälet öfver soldaterna.

Man hade gissat rätt. Då tjufvarna ej sågo sina
kamrater återkomma, anade de genast något försåt
och satte eld på ruinerna i hopp att medan deras
förföljare voro sysselsatta med att släcka lågorna kunna
göra ett utfall och rädda kamraterna.

Inom några ögonblick störtade de sex återstående
tjufvarna med sin anförare fram genom en port, som
dittills varit dold af buskarna. På detta ställe
befunno sig endast tre soldater. Dessa gåfvo
emellertid ögonblickligen eld, och trenne röfvare störtade till
marken. De trenne återstående, tillika med anföraren,
kastade sig med raseri öfver soldaterna, hvilka, med
sabeln i ena handen och pistolen i den andra,
verkligen slogos som lejon. Innan löjtnanten och de
öfriga soldaterna hunno anlända till skådeplatsen, var
striden i det närmaste slutad. Alla skurkarna voro
döda eller sårade, endast anföraren kämpade ännu
som en vansinnig, men äfven han blef snart
öfvermannad, afväpnad och bunden liksom de andra.

Under tiden hade elden slocknat af sig själf, och
länsmannen, åtföljd af åtta handfasta karlar, nedsteg
i källarhvalfven för att förvissa sig om att ingen ännu
höll sig fördold där nere. Jag följde dem tätt i spåren.

I ett af hvalfven funno vi mina tretton kamrater,
hvar och en ganska riktigt med en sten fastbunden
vid svansen. Soldaterna skyndade att befria dem,
och de började alla skria af glädje, så att hvalfven
genljödo.

»De sjunga Cadichons lof!» sade länsmannen
skrattande. »Men deras fröjd kunde gärna vara en
smula mindre högljudd; det är så att man kan mista
öronen.»

Han hade tydligen ingen smak för musik.
Människor förstå i allmänhet ej, hvad som är vackert.

I nästa hvalf funno vi en hel massa stulna saker,
och i det följande åtskilliga fångar, hvilka bofvarna
användt såsom tjänare. Några af dessa olyckliga
hade vistats i detta rysliga hål i mer än tvenne år.
De voro sammankedjade två och två och hade små
klockor fästade vid armar och ben, så att deras
väktare alltid kunde höra, hvar de befunno sig. De voro
alla resande, som kommit för att bese ruinerna och
blifvit tillfångatagna af tjufbandet.

Soldaterna skyndade att befria dem, och deras
glädje kan icke beskrifvas. Hvad bofvarna beträffar,
fördes de genast till fängelset. Anföraren dömdes till
döden och de öfriga till mer eller mindre hårda straff.
Hvad mig beträffar, blef jag berömd och beundrad
af alla människor. Jag kunde icke gå utom huset,
utan att jag hörde någon säga:

»Se, där är Cadichon, den ryktbara Cadichon, som
ensam är mera värd än alla andra åsnor i landet.»

—
</chapter>

<chapter name="14. Den lilla tiggarflickan">
<h1>14.

Den lilla tiggarflickan.</h1>

Mina små matmödrar (ty jag hade nu i själfva
verket lika många husbönder och matmödrar, som
den gamla frun hade barnbarn) hade en kusin, som
de mycket älskade, vid namn Terese. Hon var något
äldre än de öfriga och en mycket god och förståndig
flicka. Då hon red på mig, begagnade hon aldrig
ridspö och tillät icke heller, att någon annan slog
mig. Jag blef därför mycket glad, då hon kort efter de
händelser, jag nyss omtalat, kom på besök till slottet.

En dag då vi alla voro ute och promenerade, sågo
vi en liten flicka sitta vid vägkanten. Då vi kommo
närmare, reste hon sig med svårighet och närmade
sig haltande, i det hon bedjande utsträckte handen
liksom för att begära en allmosa. Hon såg så blyg,
så snäll och så bedröfvad ut, att Terese stannade för
att tilltala henne.

»Hvarför haltar du, stackars lilla barn?» frågade
hon vänligt.

»Mina skor äro sönder», sade den lilla flickan.

»Då skulle du bedja din mamma, att hon gaf dig
andra», sade Terese.
»Jag har ingen mamma, nådig fröken.»

»Nå, så har du väl en pappa då. Han kan
omöjligt vilja, att du skall gå omkring i sådana eländiga
skor. Du förstör ju alldeles dina fötter och förkyler
dig till på köpet», sade Terese ifrigt.

»Nej, jag har ingen pappa, nådig fröken.»

»Men hos hvem bor du då?» frågade Terese.

»Hos ingen.»

»Men du sofver väl någonstädes om nätterna,
naturligtvis?» sade Terese.

»Ibland får jag komma in till beskedliga
människor och hvila mig i köket eller i någon lada. Annars
ligger jag under något träd eller i en höstack eller
hvar som helst. Det är skönt och varmt om
nätterna nu.»

»Men om vintern — hur går det med dig om vintern,
du lilla stackare? — du måste ju alldeles frysa ihjäl!»

»Åh ja, nog är det kallt alltid, det förstås, men
jag är van vid det.»

»Har du fått någon middag i dag?»

»Nej, men i går.»

»Det är ju alldeles rysligt!» sade Terese med tårar
i ögonen. — »Kära flickor, tror ni inte, att er mormor
skulle ge oss lof att taga den stackars lilla ungen med
oss hem och ge henne att äta?»

»Ack, jo visst få vi det», sade de andra tre flickorna
med en mun, »mormor låter oss ju göra allt, hvad
vi vilja; och hon är för resten själf så snäll mot alla
fattiga. Låt oss sätta den lilla flickan på Cadichon,
så komma vi fortare hem och hon slipper gå med
sina stackars små ömma fötter.»
Sagdt och gjordt; de upplyfte den lilla
tiggarflickan på min rygg. Hon såg ut att finna det ganska
roligt att rida, men var alltför blyg och kanske äfven
alltför trött och hungrig för att säga någonting. Snart
stannade vi vid slottets trappa, Camilla och Elisabet
förde sin lilla skyddsling till köket, under det att
Terese och Margreta skyndade att förklara saken för
mormodern.

»Snälla tant», sade Terese, »få vi icke behålla
henne öfver natten?»

»Alltför gärna, min lilla vän, men jag måste själf
se och tala med henne.»

De begåfvo sig till köket, och jag kunde genom
fönstret tydligt se och höra allt, som föregick.
Under det den lilla flickan åt, gjorde mormodern henne
åtskilliga frågor, på hvilka hon fick samma svar som
Terese förut fått. Den lilla var alldeles ensam i
världen, utan föräldrar, hus eller hem. Den goda
mormodern var tydligen helt förlägen. Huru skulle hon
kunna förmå sig att skicka bort detta fattiga barn
för att måhända låta henne omkomma af nöd och
elände? Att behålla henne var äfven svårt. Hvad
skulle man göra med henne? Huru skulle man låta
uppfostra henne?

»Hör på, lilla vän», sade mormodern slutligen,
»vi få väl tänka på saken. Jag skall höra efter om
du talat sanning, och tills vidare kan du ju stanna
här. Ät dig nu väl mätt, så skall jag säga till att
de göra i ordning en säng åt dig. Du ser ut som du
väl behöfde hvila.»

Men då den lilla ätit och kammarjungfrun kom
för att kläda af henne, befanns det, att hon var så
smutsig, att ingen af tjänstfolket kunde förmå sig att
röra vid henne. Hennes kläder voro i trasor,
hennes hår hoptofvadt och både hår och kläder fulla af
ohyra. Det var verkligen intet under om folk kände
afsmak för henne. Terese, som tagit henne med sig
till slottet, ville ingalunda tvinga någon att göra, hvad
som måste vara dem obehagligt; hon betänkte sig icke
länge.

»Om ingen annan vill göra det, så skall jag själf
tvätta och kamma henne», sade hon. »Kom, din lilla
stackare.»

Hon lät den lilla flickan sätta sig på gräsvallen
framför trappan, hämtade en kam och en sax och
klippte hennes hår tätt intill hufvudet utan att
vidröra henne med händerna. Därpå lät hon en af
trädgårdsdrängarna med en kratta taga bort det afklippta
håret och bränna upp det. Därefter hämtade hon en
balja varmt vatten och en borste, samt gned och
sköljde hennes hufvud grundligt.

Då detta var gjordt, togo alla fyra flickorna den
lilla med sig till badrummet. Oaktadt den afsmak
de kände för hennes smutsiga, illaluktande trasor,
avklädde de henne in på bara kroppen, stoppade henne
i badkaret, gnedo henne med tvål, sköljde öfver henne
med varmt vatten och underkastade henne med ett
ord en så grundlig och genomgripande rentvagning,
att den lilla stackaren nästan tyckte sig få för mycket
af det goda och kände sig helt lycklig, då det var
öfverståndet.

Då hon blifvit väl torkad, ikläddes hon några af
Terese's aflagda kläder, som passade henne
förträffligt. Man upptäckte nu, att hon hade ett stort sår
på ena foten; detta var orsaken, hvarför hon haltade.
Margreta sprang efter salfva och linne, och flickorna
förbundo foten med mycken omsorg. Då den lilla
återkom till köket, kunde man knappast känna igen
henne.

»Kors bevara mig!» sade en af betjänterna, »man
skulle då rakt inte tro, att det vore samma lilla
trasvarg, som var här nyss.»

»Det må jag då verkligen säga», sade kocken, »att
det var mer än beskedligt af fröknarna! För min
del skulle jag minsann inte velat ta i henne med en
tång, om jag ock hade fått tjugu riksdaler för det.»

»Och så hon luktade sedan!» sade kökspigan och
rynkade på näsan.

»Nå, jag tycker då verkligen, att hon inte borde
vara så nogräknad, mamsell Nippertippa», sade
kusken; »hennes grytor och pannor lukta då aldrig för
väl heller.»

»De lukta då åtminstone inte stall som somliga»,
sade kökspigan stucken.

»Seså, seså!» afbröt kocken. »Inte är det värdt
att bli osams för så litet. Ni har för resten annat
att göra båda två än att stå här och käbbla. Du,
Johan, gjorde bättre i att gå och sadla af Cadichon,
som nu står där vid fönstret och kikar in, ackurat
som om hon förstod, hvad som säges.»

»Ja, det kräket är slugare än många människor»,
sade kusken, i det han lämnade köket och gick att
leda in mig i stallet.
Jag vet ej, hvad som vidare föregick på slottet
den kvällen, men följande dagen blef jag sadlad och
framledd, den lilla tiggarflickan sattes upp på min
rygg, de andra små flickorna gingo till fots, och vi
begåfvo oss allesammans på väg till staden. Af mina
små matmödrars samtal förstod jag, att ändamålet
för vår utfärd var inköpandet af åtskilliga
nödvändighetsartiklar för den främmande lilla flickans
räkning. Terese sade sig vilja betala alltsammans. De
andra yrkade på att få betala hvar sin andel, och
de tvistade så ifrigt om denna sak, att de nog skulle
ha gått förbi dörren till boden utan att märka det,
om jag ej stannat där utanför. Det var hart nära,
att de slagit sin lilla skyddsling till marken, så
angelägna voro de att hjälpa henne ur sadeln. En drog
henne i armen, en i benen, en annan knuffade henne
i ryggen och Elisabet, som var den starkaste, försökte
lyfta henne öfver de andras hufvuden. Flickan blef
rädd och började gråta, folket skockade sig kring oss,
och ingen vet, hvad slutet blifvit, om ej frun, som höll
boden, kommit ut för att se, hvad som var på färde.

»Se goddag, mina nådiga små fröknar», sade hon.
»Ska fröknarna handla hos mig i dag? Var så god
och låt mig hjälpa ned lilla flickan, jag orkar bättre
med det än herrskapet.» Och utan vidare lyfte hon
ned barnet och ställde henne på marken. »Nå, hvad
är det herrskapet behagar?» tillade hon.

»Vi skola ha kläder åt denna lilla flicka», sade
Margreta.

»Tyg till tre lintyg, en kjol, en klänning, ett
förkläde, en schal och en bahytt», sade Camilla.
»Tyst då, Camilla, låt mig tala, när det är jag,
som skall betala», sade Terese.

»Nej, inte ensam, vi vilja också betala vår andel»,
sade Camilla.

»Det är <i>min</i> flicka, och jag <i>vill</i> betala ensam», sade
Terese bestämdt.

»<i>Din</i> flicka! — hon är allas vår flicka lika väl som
din», sade Camilla.

Under det att de tvistade på detta sätt, skyndade
sig Margreta och Elisabet att i största hast köpa allt,
som behöfdes.

»Adjö, fru Lund», sade de nu; »skicka alltsammans
till slottet så fort som möjligt, och skicka räkningen
med. Seså, ni båda, kom nu, nu är saken afgjord.»

»Hvad för slag! Ha ni köpt alltsammans utan
att fråga oss?» ropade Terese.

»Ja, under det ni pratade, så —»

»Det hade väl varit skäl att fråga mig, efter som
det är jag, som betalar», upprepade Terese förargad.

»Nej, nej, vi vilja alla betala!» ropade de andra.

»Tyst då!» sade Terese. »Vi få väl göra upp
den saken sedan. Huru mycket äro vi skyldiga, fru
Lund?»

»Trettiotvå kronor för alltsammans, lilla fröken.»

»Trettiotvå kronor!» utropade Terese förskräckt.
»Och jag har bara tjugu!»

»Då skola vi betala resten», sade Margreta. »Så
komma vi då ändtligen öfverens tack vare fru Lund.»

Därvid blef det; men jag, som sett och hört
alltsammans genom den öppna dörren, ansåg dem
ingalunda vara fru Lund någon tack skyldig, ty jag märkte
mycket väl, att hon låtit mina små matmödrar betala
allting dubbelt så mycket, som det var värdt, och jag
var i tysthet ytterst uppbragt öfver detta nedriga
beteende. Om jag blott kunnat tala! —

Det var ett härligt väder, och hela familjen var i
trädgården, då vi återkommo.

»Nå, Terese lilla, huru mycket har du kvar af
dina tjugu kronor?» frågade Terese's mor, då hon såg
oss komma.

»Ingenting alls, söta mamma», sade Terese
rodnande.

»Tjugu kronor för att kläda ett sju års barn!»
utropade mormodern. »Men hvad ha ni då köpt för
slag?»

I detsamma visade sig fru Lund, som själf
funnit för godt att bära sitt paket till slottet.

»Goddag, lilla fru Lund», sade mormodern. »Seså,
små flickor, låt oss nu se, hvad ni köpt.»

Fru Lund neg och räckte räkningen åt Margreta,
som rodnade, då hon tog emot den, ty hon började
misstänka, att deras handel ej varit fullt så
förståndig, som man kunnat önska.

»Låt se», sade mormodern och tog räkningen ur
hennes hand. »Bevara mig, kära barn! — trettiotvå
kronor för några simpla kläder åt en liten
tiggarunge! — Fru Lund», tillade hon strängt, »ni har
begagnat er af dessa små flickors oerfarenhet på ett sätt,
som allt annat än hedrar er.»

»Jag har icke tvingat fröknarna att köpa
någonting», sade fru Lund näsvist.
»Men ni har tagit mera betalt för era varor, än
de äro värda och dessutom lurat dem att taga gamla,
förlegade saker, som ingen annan velat köpa. Det
var illa gjordt, fru Lund. Hvad som nu är taget,
skall betalas, men hädanefter får ni bereda er på att
vi ej köpa hos er utan hos fru Ström. Farväl.»

Fru Lund aflägsnade sig i vredesmod, och jag
försummade ej att följa henne ända till grinden under
ljudeligt och hånfullt skriande, till barnens stora
förlustelse och hennes egen harm och förskräckelse.
Folket i trakten trodde allmänt, att jag kunde trolla,
och alla, som hade ondt samvete, voro rädda för mig
alltsedan historien med röfvarbandet.

Hvad den lilla tiggarflickan beträffar, så fick hon
sedermera följa med Terese hem och blef med tiden
en trogen och värderad tjänarinna i det hem, där hon
upptagits af barmhärtighet, så att ingen af mina små
matmödrar behöfde ångra sin godhet mot henne.

—
</chapter>

<chapter name="15. Jakten">
<h1>15.

Jakten.</h1>

Följande dag skulle ett storartadt jaktparti äga
rum, hvari alla gossarne fått tillåtelse att deltaga.
Petter och Henrik voro färdiga före alla andra. Deras
ögon lyste af glädje, och hela deras hållning uttryckte
en djärfhet och mordlust, som tycktes hota allt
villebråd i hela trakten med en snar undergång.

»Hör du», sade Henrik, »jag har kommit att tänka
på en sak: hvar skola vi göra af det, vi skjuta, då
våra jaktväskor blifvit fulla? Det kommer visst inte
att dröja länge, de äro alldeles för små.»

»Ja du, jag har just tänkt på detsamma», sade
Petter allvarligt. »Det bästa blir att vi taga
Cadichon med oss.»

Detta förslag behagade mig föga, ty jag visste allt
för väl, att dylika unga jägare ej alltid taga det så
noga med siktet utan skjuta både hit och dit, allt som
det faller sig utan att synnerligen bekymra sig om
hvar skotten träffa.

»Pappa, pappa!» ropade gossarne, då deras far i
detsamma närmade sig, »få vi ej ta med oss
Cadichon?»
»Jaså, ni ämna jaga ridande, ni», sade fadern
skrattande. »En parforcejakt på rapphöns! I så fall
föreslår jag, att ni till en början sätta vingar på Cadichon.»

»Nej», sade Henrik stött, »vi vilja ha henne med
oss för att bära fåglarna när våra jaktväskor äro allt
för fulla.»

»Era jaktväskor! — ack, du arma oskuld! — tror
du då verkligen, att ni komma att skjuta så mycket?»

»Jag har tjugu patroner i min väska», sade
Henrik med värdighet; »och jag tänker, att jag väl
åtminstone kommer att skjuta en femton, sexton stycken,
eller så där omkring.»

»Nå, vi få väl se», sade fadern med ett menande
leende. »För min del misstänker jag starkt, att tiden
blir det enda, ni kommer att döda denna dag; men
skrattar bäst som skrattar sist.»

»Jag begriper inte, hvarför pappa ger oss bössor
och låter oss gå med på jakten, om pappa tror oss
vara så oskickliga», sade Henrik stucken.

»Hvarför? — jo just för att <i>lära</i> er att jaga, mina
gunstiga herrar», sade fadern. »Man skjuter för det
mesta aldrig någonting första gången man är ute; det
är just genom att skjuta bom, som man så
småningom lär sig att träffa.»

Fadern aflägsnade sig, just som August uppträdde
på skådeplatsen, äfven han väpnad till tänderna och
färdig att mörda allt, som kom i hans väg.

»Tänk dig, August», sade Petter, helt röd af
förtrytelse, »tänk dig, att pappa ej vill tro, att vi skola
skjuta någonting! Men vi skola väl visa honom
annat, tänker jag.»

»Åh strunt!» sade August. »Vi måtte väl i all
världen kunna skjuta bättre än de där gamle, vi som
äro så mycket vigare och lifligare!»

»Det har du rätt i», sade Henrik. »Pappa är ju
hela fyrtiotvå år, och vi äro bara femton och tretton!
Det är en ansenlig skillnad.»

»Hör på», sade Petter, »jag säger ändå till att de
göra i ordning Cadichon. Tänk bara, det kunde ju
hända, att vi träffade på ett rådjur eller någonting
sådant; då tänker jag allt, att pappa skall bli rätt
glad att ha Cadichon till hands.»

»Ja, ja», sade August. »Du skall få se, hon
kommer att behöfvas.»

Henrik sprang för att utföra uppdraget. Jag
skrattade i mjugg och kände mig tämligen säker, att jag ej
skulle få något rådjur att bära. Om jag kunnat känna
mig lika säker att ej få ett skott hagel i kroppen i
någon hastig vändning, hade jag varit bättre belåten.

»Men hvad vill det där säga?» utropade en af de
äldre herrarne, då vi voro färdiga att begifva oss af.
»Skall Cadichon med? — och hvad är meningen med
de båda ofantliga korgarna som man hängt på
hennes rygg?»

»Det är för småherrarnes villebråd», sade
skogvaktaren leende.

»Aha!» sade Henriks far, »de skulle ha sin vilja
fram ändå. Nåja, får gå då; om Cadichon ej har
annat att göra, så må hon då gärna för mig. vara
med om jakten.»

Han såg skrattande på Petter och Henrik, som å
sin sida sökte antaga en ledig och ogenerad hållning»
»Nå pojkar!» ropade de gamla herrarna, då vi
väl voro ute på fältet. »Håll er nu i en rad, och
skjut rakt framför er, annars kunde det hända, att
det blefve värre för oss än för rapphönsen.»

Fåglarna började snart flyga upp från alla sidor
och skotten att smälla. Jag höll mig försiktigt på
afstånd, och jag gjorde väl däri, ty mer än en af
hundarna träffades af förflugna hagel. Jag förlorade ej
gossarna ur sikte ett ögonblick; jag såg dem ladda
och skjuta oafbrutet men aldrig träffa. Efter ett par
timmars jakt kom Henriks far fram till dem.

»Nå, gossar, är Cadichon mycket tungt lastad?»
frågade han. »Finns det rum för mina fåglar i någon
af korgarna?   Min väska börjar bli en smula för full.»

Jag sprang fram och vände en af korgarna mot
honom.

»Bevara mig, den är ju tom!» utropade han. »Era
väskor spricka bestämdt, om ni proppa dem till den
grad.»

Väskorna hängde platta och tomma. Fadern
skrattade godt åt de tre unga jägarnas förlägna miner och
återvände till sin hund, som just stod för en ny kull.

»Det är visst ingen konst för farbror att skjuta!»
sade August. »Han har ju två hundar, som
apportera allt, hvad han skjuter. Jag är nästan säker, att
vi skjutit en hel massa, vi också; men då vi inga
hundar ha, så få vi icke reda på fåglarna, det är
saken.»

»Jag har inte sett någon falla, det förstås», sade
Petter.

»Dumheter! — som om en rapphöna någonsin 
faller på fläcken! Hon flyger alltid en stund och faller
först ett långt stycke från stället, där hon blifvit
skjuten.»

»Men när farbröderna skjuta, ser det ut, som om
rapphönsen föllo genast.»

»Det ser bara så ut, emedan vi äro så långt borta;
om du vore där framme hos dem, skulle du minsann
se, huru långt de flyga.»

Petter svarade ej, men såg tviflande ut. Det var nu
tämligen långt lidet på förmiddagen, och man gjorde
ett uppehåll med jakten för att äta frukost.
Hundarna återkallades, och hela sällskapet begaf sig till
en närbelägen bondgård, där matsäckskorgarna
väntade. Förråden, som voro rikligen tilltagna,
utbreddes på marken under en stor ek, och alla togo plats
däromkring.

»Det ser icke ut som om ni hade haft tur, barn»,
sade Augusts far, »Cadichon såg icke ut som om hon
varit tungt lastad.»

»Det är icke att undra på, pappa», sade August,
»vi hade ju inga hundar.»

»Tror du, att hundarna skulle hjälpt er att döda
rapphönsen, som flögo framför näsan på er», sade
fadern.

»De skulle icke ha hjälpt oss att döda dem», sade
August; »men de skulle ha letat rätt på dem, som vi
skjutit.»

»Dem, som ni skjutit», sade fadern förvånad. »Ha
ni skjutit några rapphöns?»

»Ja visst», sade August, »men eftersom vi icke
kunde se dem falla, kunde vi icke hitta rätt på dem.»
»Tror du verkligen», sade fadern, »att om några
fallit, ni icke skulle ha sett dem?»

»Ja», sade August, »ty vi ha icke så goda ögon
som hundarna.»

Härvid skrattade alla herrarna, och gossarna sågo
förlägna ut.

»Hör på», sade slutligen Henriks far, »efter som
ni tro, att ni intet ha fått, emedan ni icke haft några
hundar, så skola ni få hvar sin, då vi åter börja
jakten.»

»Men», sade Petter, »hundarna vilja säkert icke
följa oss, emedan de icke känna oss så väl.»

»Därför få ni taga med er båda skogvaktarna, och
så skola vi icke gå förrän en half timme efter er.»

»Tack, tack!» ropade gossarna. »Få vi bara
hundar, så skola vi nog skjuta rapphöns.»

Sedan frukosten slutats och man hvilat en stund,
gåfvo de unga jägarna sig på väg.

Jag följde dem såsom förut men alltid på afstånd.
Rapphönsen flögo upp på alla håll som på
morgonen, och på samma sätt sköto gossarna ideligen bom.

Hundarna gjorde emellertid sin skyldighet: de sökte
och gjorde stånd, men de apporterade icke, efter som
det icke fanns några skjutna höns att apportera.

Då August, som blifvit otålig öfver att aldrig kunna
träffa, fick se en af hundarna stå, tänkte han, att om
han sköt i busken, innan fågeln flög upp, skulle han
säkrare träffa. Men som han skjuter, faller den
stackars hunden, tjutande af smärta.

»För tusan, vår bästa hund!» ropade
skogvaktaren. »Jo det var ett vackert skott», tillade han, då
han såg honom vara död, »nu är det väl slut på
denna jakten!»

Jag närmade mig för att se efter hvilken af
hundarna som blifvit offer för Augusts otymplighet och
dumdristighet. Huru förtviflad blef jag icke, då jag
igenkände Medor, min vän, min bäste vän! Och huru
bedröfvad blef jag icke, då skogvaktaren tog Medor
och lade honom uti en af de korgar, som jag hade
på ryggen. Detta var således det villebråd, som det
blef min lott att föra hem! Min älskade Medor
dödad af en elak, otymplig och inbilsk pojke.          

Vi återvände till bondgården. Gossarna sade icke
ett ord, under det skogvaktaren då och då utstötte
en halfhög svordom. Jag tröstade mig vid tanken
på de bannor och det straff, som Medors mördare
hade att vänta sig.

Då vi kommo till bondgården, funno vi där ännu
herrarna, som, då de inga hundar hade, föredragit
att hvila sig, medan de inväntade gossarna.

»Redan tillbaka?» ropade de. »Det ser minsann
ut som om de hade fällt ett stort stycke vildt nu.
Cadichon går, som om hon hade något att bära, och
den ena korgen hänger på sned, som om den
innehölle något tungt.»

De stego upp och kommo emot oss; men barnens
förlägna utseende förvånade dem.

»De se just icke mycket belåtna ut», sade Augusts
far skrattande.

»Kanske», sade Petters far, »ha de dödat en kalf
eller ett får, som de tagit för en hare.»
»Hvad är det då?» frågade han skogvaktaren, »du
ser lika ömklig ut som de här storjägarna.»

»Jo, det är en skön stek, vi fått med oss hem»,
sade skogvaktaren.

»Hvad är det då? Ett får, en kalf eller en
åsneunge?»

»Ack, min herre», sade skogvaktaren, »det är
minsann icke något att skratta åt. Det är er hund Medor,
den bästa af dem alla, som herr August har dödat,
emedan han tagit honom för en rapphöna.»

»<i>Medor!</i>» sade Petters far, »den drummeln! Om
han kommer hit och jagar en gång till så ...»

»Kom hit, August», sade hans far. »Se där, huru
det gått med din dumma högfärd! Tag afsked af
dina vänner. Du får genast återvända hem, och där
skall du bära in bössan i mitt rum och får aldrig
mera röra den, förrän du får mera förstånd.»

»Men, pappa», sade August med en ledig min,
»jag vet ej, hvarför pappa är så ond. Det händer ju
ofta, att man dödar hundar på jakten.»

»Hundar!» utropade fadern förvånad. »Det är i
sanning allt för starkt! Hvar har du fått dina idéer
om jakt?»

»Men, pappa», sade August, allt jämt lika
ogenerad, »nog vet man, att det ofta händer stora jägare,
att de skjuta sina hundar på jakten.»

»Mina kära vänner», sade fadern, »förlåt mig, att
jag tagit med mig hit en gosse, som är så dum och
oförskämd. Jag trodde honom i sanning icke i stånd
till så mycken dårskap.»
»Se där, mina gossar», sade Petters och Henriks
far, »huru det går, när man inbillar sig, att man
förstår, hvad man icke har lärt. Det kunde händt er
detsamma som August. Ni hafva alla tre gjort er
löjliga denna morgon genom att förakta våra råd och
vår erfarenhet, och ni äro alla tre skuld till den
stackars Medors död. Jag ser, att ni ännu äro för unga
för att jaga. Om ett år eller par få vi se. Nu är det
bäst, att ni återvända till edra trädgårdar och
barnlekar.  Därutaf skola alla finna sig väl.»

Man återvände bedröfvad hem. Barnen begrofvo
själfva uti trädgården min stackars vän, hvars
historia jag nu skall berätta. Ni få därigenom se,
hvarför han var mig så kär.

—
</chapter>

<chapter name="16. Medor">
<h1>16.

Medor.</h1>

Medor och jag voro gamla vänner; jag var ung
och han ännu yngre, då vi först lärde känna och
hålla af hvarandra. Vi tillhörde den tiden båda det
elaka husbondfolk, från hvilket jag sedermera, som jag
omtalat i begynnelsen af denna sannfärdiga berättelse,
med så mycken skicklighet lyckades undfly. Jag var
mager och kraftlös och kände mig gränslöst olycklig,
ty man behandlade mig med hårdhet och gaf mig
aldrig tillräckligt att äta. Medor, som begagnades till
gårdvar, ehuru han i själfva verket var en ypperlig
jakthund af finaste ras, var lyckligare än jag, ty barnen
lekte med honom och gåfvo honom ofta brödstycken,
köttbitar och andra öfverlefvor af deras egna
måltider. Han var en godhjärtad hund, och mer än en
gång bar han med triumferande min till mig någon
läckerbit, som man gifvit honom för egen räkning.

»Ät, min stackars vän», sade han, viftande med
svansen och med ögonen glänsande af välvilja. »Jag
står icke ut med att se dig så utmärglad och eländig.
Det är visst icke mycket, jag har att ge dig, men
välmeningen är så mycket större.»
En dag hörde jag honom tjuta erbarmligt, och då
jag tittade genom häcken, såg jag, huru den elaka
bondhustrun höll fast min stackars vän, under det
att Julius slog honom af alla krafter med sin fars
stora piska.

Som en blixt hoppade jag öfver häcken, kastade
mig öfver Julius och bet honom i armen, så att han
med ett skrik måste släppa piskan. Det var allt, hvad
jag ville. Medor passade på tillfället att kila undan,
och jag ämnade helt lugnt återvända till min
beteshage, då bondhustrun fattade mig i öronen och
ropade åt Julius:

»Hit med piskan, min gosse, hit med piskan! Det
är då säkert, att det aldrig funnits en elakare och
gemenare åsna i världen än den här. Gif mig piskan,
eller också klå på henne själf!»

»Jag kan inte», sade Julius gråtande. »Min arm
är visst afbruten! Den otäcka åsnan!»

Bondhustrun släppte mig för att taga piskan, och
jag var visst icke nog dum att invänta henne. Jag
gjorde ett hopp och var snart långt borta.
Bondhustrun sprang en stund efter mig, och det var mig
ett nöje att locka henne allt längre och längre bort
och att se, huru hon svettades och förargade sig utan
att kunna upphinna mig.

Då hon slutligen gått sin väg, kröp Medor fram
bakom en buske, där han hittills hållit sig dold.

»Hon är borta», sade jag. »Hvad var det
egentligen du hade gjort? Hvarför slog hon dig?»

»Åh», sade Medor, »det var bara, emedan jag tog
en brödbit, som ett af barnen hade lagt på marken.
Jag tänkte gifva den åt dig.»

»Det var således för min skull!» utropade jag.
»Tack, min redlige vän, tack! — du kan vara viss
om att jag aldrig skall glömma det.»

Vi pratade ännu en god stund, och jag tvingade
Medor att lofva mig, att han åtminstone ej mera skulle
utsätta sig för att bli slagen för min skull; å andra
sidan lofvade jag honom, att jag skulle spela vårt
elaka herrskap alla upptänkliga spratt och göra dem
så mycken förtret, som någonsin stod i min makt.
Och jag höll ord. En dag knuffade jag Julius och
hans syster i dammen, så att deras bästa kläder blefvo
totalt förstörda; en annan gång låtsade jag, att jag
fått en så våldsam kolik, att jag under höga skrik
måste rulla mig på landsvägen, så att alla de ägg,
hvarmed jag var lastad, blefvo krossade. Min
matmor var utom sig men vågade icke slå mig, då hon
trodde mig verkligen vara sjuk och fruktade att
förlora mig. En annan dag, då tvätten var upphängd
till torkning på häcken kring min beteshage, tog jag
allt linnet och kastade det på gödselhögen. Ingen såg
mig, och då bondhustrun efter mycket sökande
återfann sitt rentvättade linne på detta föga lämpliga ställe,
blef hon som från sina sinnen af raseri. Hon slog
sin piga, som i sin ordning slog barnen, hvilka
hämnades på kattorna, hundarna, gässen och grisarna.
Det var ett förfärligt oväsen, hvaråt Medor och jag
skrattade i mjugg.

En dag, en sorglig dag, köptes Medor af en
förbiresande herre, som tog honom med sig. Från denna
stund började jag finna mitt lif odrägligt, och det var
icke långt därefter, som jag för alltid lämnade
bondgården på det sätt, jag redan omtalat.

Då jag nu talar om Medor, vill jag äfven säga
några ord om det sätt, hvarpå han från början
kommit till bondgården.

—
</chapter>

<chapter name="17. Medors äfventyr">
<h1>17.

Medors äfventyr.</h1>

Medor var blott några månader gammal, då han
en dag lämnade det hus, där han blifvit född och
där han lefvat ganska lycklig. Han förföljde en katt,
hvilken stulit ett köttstycke, som man gifvit Medor
och som denne gömt bredvid sin koja. Katten sprang
af alla krafter men skulle dock ej lyckats undkomma,
om han ej slutligen klättrat upp i ett träd, där den
stackars Medor med harm och förtrytelse måste åse,
huru den oförskämde tjufven med god smak förtärde
det läckra köttstycket. Utom sig af rättmätig vrede
öfver detta nedriga beteende kvarstannade Medor
under trädet, där han med skällande och morrande
högljudt gaf sina känslor luft. Oväsendet tillkallade några
barn, som just voro på väg från skolan. När de
varseblefvo katten, började de under skrik och jubel
att samla stenar för att kasta på honom. Katten
gömde sig i toppen af trädet, men de elaka gossarna
siktade väl och hurrade af glädje, hvarje gång en
klagande jamning tillkännagaf, att det stackars djuret
blifvit träffadt. Medor, som till en början gladde sig
åt kattens förskräckelse, tyckte nu, att hans fiende
blifvit tillräckligt straffad samt började rycka i
gossarnas kläder för att förmå dem att upphöra, men
detta hade blott den verkan, att de äfven började
kasta sten på honom. Slutligen hördes ett skrik, ett
brakande af afbrutna kvistar och den olycklige katten
föll med krossadt hufvud stendöd till marken. Medor
betraktade det stackars djuret med deltagande och
såg förebrående på de elaka gossarna, hvarefter han
vände sig ifrån dem för att återvända hem. I
detsamma ropade en af gossarna:

»Hör på, ni andra! Skulle vi inte låta den här
hunden ta sig ett litet bad i ån? Det skulle just göra
honom godt.»

»Ja visst, ja visst!» ropade de andra. »Tag fast
honom!  Han springer sin väg!»

Den stackars Medor var blott en valp och
förmådde icke springa långt, innan de elaka gossarna
upphunno honom. En fattade honom i svansen, en
annan i halsen, en tredje i benen, och hvar och en
drog åt sitt håll. På detta grymma sätt släpade de
honom till den närbelägna ån och kastade honom i
vattnet. Min stackars vän kände sig hastigt
bortryckas af den starka strömmen, och de obarmhärtiga
gossarna ökade ännu mer hans fart genom att stöta
och slå honom med störar och käppar. Medor ansåg
sig ohjälpligt förlorad, ty blott några alnar längre
bort var en kvarn, och om han en gång väl var
kommen under hjulet, genom hvilket vattnet störtade sig
med stor våldsamhet, kunde han vara viss om att
blifva krossad i stycken.

Arbetarna återkommo just efter middagsrasten, och
en af dem gick för att öppna dammluckan och sätta
hjulet i rörelse. I detsamma varseblef han Medor
och de elaka gossarna, som skrattande väntade att
se det arma djuret bortföras af strömmen och krossas
af hjulet, då luckan öppnades.

»Hvad är det nu för tilltag igen, era odågor?»
ropade han. »Hitåt, kamrater! —låt oss prygla upp
de där gemena bytingarna, som roa sig med att pina
en fattig hundstackare!»

Alla arbetarna sprungo fram, och under det att
en af dem räddade Medor, togo de andra fast
gossarna och släppte dem ej, förrän de grundligt
genompryglat dem. Då Medor blifvit torkad och uthvilad,
tog den beskedlige mjölnardrängen honom med sig
hem och behöll honom en tid; men då hans hustru
tyckte, att hunden åt för mycket, skänkte de bort
honom åt det bondfolk, där vi sedermera lärde känna
hvarandra.

Man kan tänka sig vår glädje, då vi nu återsågo
hvarandra hos min goda, gamla matmoder och huru
mycket vi skulle ha att berätta hvarandra. Det var
denne trofaste och bepröfvade vän, som jag nu
förlorat genom den inbilske och skrytaktige Augusts
tafatthet och dumdristighet.

—
</chapter>

<chapter name="18. Barndopet">
<h1>18.

Barndopet.</h1>

Kuskens hustru hade varit Camillas sköterska, och
då hon vid denna tid fick en liten dotter, önskade
hon, att Camilla och Petter skulle stå fadder åt den
lilla. Barnens föräldrar gåfvo gärna sitt samtycke
därtill, och Camilla bad, att man skulle uppkalla
barnet efter henne.

»Visst inte», sade Petter. »Hon är min guddotter
lika väl som din, och jag vill, att hon skall kallas
Petrina.»

»Petrina! — det var då ett ohyggligt namn», sade
Camilla. »Då vill jag alldeles icke vara fadder.»

»Men om hon skall kallas Camilla, så vill jag icke
vara fadder», sade Petter.

»Då skall jag bedja pappa vara fadder i ditt ställe.»

»Och jag skall bedja mamma att vara i ditt ställe.»

»Åh», sade Camilla, »jag är viss på att faster icke
vill, att hon skall heta Petrina, det är löjligt.»

»Och jag», sade Petter, »är säker, att farbror icke
vill, att hon skall kallas Camilla. Det är ett dumt
namn.»

»Hvarför skulle han då ha gifvit det åt mig», sade
Camilla. »Gå till honom du och säg, att Camilla är
ett dumt namn, så får du se, huru han tycker om det.»

Slutligen sprang Camilla till sin far och frågade
honom, om han icke ville stå fadder i Petters ställe,
ifall Petter nödvändigt ville, att flickan skulle kallas
Petrina, hvilket fadern lofvade, men uppmanade
barnen att komma öfverens, hvarefter de beslutade att
fråga den lillas mamma, hvad hon ville kalla henne.

Camilla sprang genast bort för att fråga henne och
kom mycket glad tillbaka samt ropade åt Petter: »Hon
vill, att flickan skall kallas Maria Camilla.»

»Frågade du henne icke», sade Petter, »om hon
ville kalla henne Petrina, efter som jag är fadder?»

»Jo», sade Camilla, »det gjorde jag visst, men hon
bara skrattade och sade, att det var ett löjligt namn.»

Petter såg litet förlägen ut, men som han själf
börjat finna namnet löjligt, sade han ingenting om
det utan bara frågade, hvar konfekten fanns.

»Här», sade Camilla, »uti en stor korg, som vi
skola taga med oss. Alla faddergåfvorna skola vi
lämna hemma. Kom och se, hur mycket det är.»

»Men», sade Petter, »hvad skola vi göra med denna
stora massa kopparslantar? Det är ju nästan lika
mycket som konfekten.»

»Dem skola vi kasta till skolbarnen», sade Camilla.

»Till skolbarnen?» sade Petter. »Skola vi fara till
skolan ifrån kyrkan?»

»Nej», sade Camilla, »vi skola kasta dem utanför
kyrkporten. Alla skolbarnen äro samlade där, och
man kastar slantar och konfekt åt dem, som de fånga
i luften eller samla upp på marken.»
»Kom nu», sade Margreta, som kom springande
helt andfådd, »nu komma de med barnet.»

»Ah!» sade Petter, »hvad hon är fin.»

»Jag skulle tro det», sade Camilla, »en spetsmössa
och en kappa med ljusrödt sidenfoder.»

»Är det du, som gifvit henne allt det där?» sade
Petter.

»Nej», sade Camilla. »Jag hade icke nog pengar.
Mamma har betalt alltsammans, utom mössan, som
jag köpt för mina egna pengar.»

Då alla voro färdiga, satte man sig i vagnarna.
Camilla och Petter sutto med det lilla barnet i den
stora vagnen. Jag var spänd för barnens vagn, där
Ludvig, Henriette, Jakob och Johanna satte sig upp.
Föräldrarna och barnens sköterskor hade så
småningom gått förut för att vara till hands i fall af någon
olyckshändelse, hvilket dock var alldeles öfverflödigt,
ty med mig för vagnen borde de hafva vetat, att
ingenting kunde vara att frukta.

Jag satte utaf i galopp oaktadt det stora lasset,
ty min äregirighet lockade mig att hinna fatt och om
möjligt springa förbi den stora vagnen.

Barnen voro förtjusta och ropade: »Bravo,
Cadichon! Duktigt, Cadichon! Ännu en galopp! Lefve
Cadichon, åsnornas drottning!»

De klappade i händerna och jublade.

»Bravo!» ropade alla, som  jag sprang förbi på  
vägen. »Det där är en åsna det! Hon springer som
en häst!» Föräldrarna, som hade stannat utefter vägen,
voro icke alldeles lugna. De försökte förmå mig att
minska farten, men jag låtsade, som om jag icke 
begrep, hvad de menade och galopperade ännu värre.
Det dröjde icke länge, innan jag hann fatt den stora
vagnen, och jag sprang triumferande förbi hästarna,
som betraktade mig med häpnad. Det var icke heller
underligt, om de kände sig förödmjukade, då de
blifvit besegrade af en åsna.

Då den stora vagnen kom fram, hade barnen
redan stigit ur sin vagn och jag hade ställt mig i
skuggan af en häck, emedan jag blifvit ganska varm. Då
föräldrarna kommo fram, berömde de min snabbhet
och lyckönskade barnen att hafva farit så raskt.

Det måste verkligen erkännas, att vi gjorde ett
godt intryck, min vagn och jag. Jag var ganska väl
ryktad och kammad, min sele var blankad samt
fullsatt med röda rosetter, och jag hade bakom öronen
buketter af röda och hvita rosor. Vagnen var också
fin och putsad, så att vi togo oss utmärkt väl ut.

Genom fönstret hörde jag döpelseakten. Barnet
skrek, som om man hade velat strypa det. Camilla
och Petter, som voro förlägna, kunde icke afgifva de
nödvändiga svaren, så att prästen måste hviska till
dem, hvarvid de blefvo röda som körsbär och fingo
tårar i ögonen. Sedan lilla Maria Camilla blifvit döpt,
gick man utanför kyrkdörren för att kasta ut slantar
och bakelse till skolbarnen, som hälsade sällskapet
med hurrarop.

Camilla tog konfektkorgen och Petter korgen med
slantarna. Då de kastat en hand full, började en
förskräcklig strid. Barnen knuffades och slogos om
konfektbitarna och slantarna, de ryckte hvarandra i håret,
sparkade hvarandra och uppförde sig med ett ord som
en flock hundar. En stor del af det, som blifvit
utkastade nedtrampades och gick förloradt. Barnen
skrattade först, men då det varat en stund, skrattade
de icke mera, emedan de sågo, att många barn gräto
och att andra blifvit sårade.

När de stigit upp i vagnen, sade Camilla: »En
annan gång, då jag blir fadder, skall jag gifva en
konfektbit till hvart barn och icke kasta dem på
marken.»

»Så skall jag också göra med slantarna», sade
Petter.

Då barnen stigit upp i vagnen, ville föräldrarna
gå hem i deras sällskap, och Camillas mor sade, att
sedan Cadichon nu visat sin raskhet, kunde hon gärna
återvända i sakta mak, så att man kunde följas åt.

»Tycker mamma om det bruket, som man har
här i trakten, att kasta konfekt och slantar åt
barnen vid barndop?» sade Margreta.

»Nej mitt barn», sade modern. »Jag tycker, det
är otäckt; barnen blifva lika hundar, som slåss om
ett ben. Om jag någonsin skulle stå fadder här, så
skulle jag dela konfekten mellan barnen och låta
lämna penningarna åt de fattiga.»

»Det har mamma rätt uti», sade Margreta, »kan
icke mamma låta mig stå fadder snart, så skall jag
göra så som mamma sagt.»

»Men», sade modern, »då skulle vi hafva något
barn att döpa, och det ha vi icke nu.»

»Det var ledsamt», sade Margreta, »jag skulle ha
varit fadder tillsammans med Henrik.»


Då vi kommit till slottet, stego de ur vagnarna
och gingo att taga utaf sig sina fina kläder. Man
tog äfven af mig mina blombuketter och rosetter,
och jag gick ut på ängen, medan barnen fingo sin
kvällsvard.

—
</chapter>

<chapter name="19. Den lärda  åsnan">
<h1>19.

Den lärda  åsnan.</h1>

En dag såg jag alla barnen komma springande ut
på ängen, där jag helt lugnt betade, under det att
Ludvig och Jakob lekte med mig och roade sig med
att försöka komma upp på min rygg. De ansågo sig
själfva vara viga som konstridare, ehuru jag måste
erkänna, att de i själfva verket voro tämligen
klumpiga, synnerligen lille Jakob, som var kort och tjock
och betydligt mindre än Ludvig. Den senare lyckades
verkligen en och annan gång att klänga sig upp på
min rygg — han kallade det själf att <i>kasta sig upp</i> —
genom att fatta tag i min svans med ena handen och
i manen med den andra. Jakob gjorde å sin sida
förfärliga ansträngningar, svettades, flåsade, tumlade
och rullade på marken som en liten boll men kunde
icke komma upp utan mycken hjälp af sin kusin,
som var äldre och vigare.

För att göra det lättare för dem hade jag just ställt
mig bredvid en liten jordhög, och de hade just till
sin stora belåtenhet lyckats komma upp båda två, då
vi sågo hela den muntra skaran komma springande.

»Jakob och  Ludvig», ropade de, »nu skola vi få

roligt! I öfvermorgon skola vi resa till marknaden
och se en lärd åsna.»

»Hvad vill det säga?» sade Jakob. »Hvad menas
med en lärd åsna?»

»Det är en åsna, som kan göra konster.»

»Hvad för konster?»

»Konster, förstår du», sade Margreta, »naturligtvis
konster, alla slags konster.»

»Hon kan aldrig göra såsom Cadichon ändå», sade
Jakob.

»Åh strunt», sade Henrik, »Cadichon! Hon kan
vara ganska bra och ganska klok, men icke duger
hon till att göra sådant, som den kloka åsnan på
marknaden gör.»

»Jag tror säkert», sade Camilla, »att om Cadichon
finge se det, skulle hon kunna göra efter det.»

»Låt oss först se, hvad den lärda åsnan gör»,
sade Petter, »så få vi väl se, om hon är klokare än
Cadichon.»

»Petter har rätt», sade Camilla, »vi skola vänta,
tills vi varit på marknaden.»

»Hvad är det, vi skola göra, sedan vi varit på
marknaden», sade Elisabet.

»Då», sade Margreta skrattande, »skola vi nog
gräla om hvilken som är klokast, Cadichon eller den
lärda åsnan.»

Jakob och Ludvig, som hviskat till hvarandra,
sade ingenting; men sedan de andra gått sin väg,
började de dansa rundt omkring mig, under det de
sjöngo:
<poem>
»Cadichon. Cadichon,
skall till markna'n sig bege
för att lärda åsnan se,
Cadichon skall henne be
att få lära konster med.
Tänk, hvad vi bli smickrade
och så rysligt tjusade
och så högst förvånade,
om du kunde göra det!
Cadichon, Cadichon,
gör nu snällt, som vi dig be.»
</poem>

»Det är ju en riktigt vacker visa, som vi sjunga»,
sade Jakob och tvärstannade.

»Jag tror minsann, det är vers», sade Ludvig, »och
då är det icke underligt, om det låter vackert.»

»Är det vers?» sade Jakob, »jag trodde, det var
svårt att göra vers.»

»Att göra vers är ganska lätt. Man gör då blott på
detta sätt», sade Ludvig. »Ser du? Där är ännu en!»

»Kom», sade Jakob, »så skola vi springa och tala
om detta för kusinerna.»

»Nej, för all del», sade Ludvig, »om de få höra
våra verser, så skola de gissa till vår plan, och
därmed måste vi öfverraska dem på själfva marknaden.»

»Men», sade Jakob, »tror du, att pappa och
farbröderna skola tillåta, att vi medtaga Cadichon till
marknaden?»

»Visst göra de det», sade Ludvig, »om vi i
hemlighet tala om för dem, hvarför vi önska, att
Cadichon skall få se den lärda åsnan.»

»Vi skola genast springa och bedja dem om lof»,
sade Jakob.
Så sprungo de genast till byggningen, där de sågo
herrarne, som ämnade sig ut på vägen för att se efter
hvad barnen hade för sig.

»Pappa, pappa!» ropade de, »skynda sig, pappa,
vi ha något att bedja om.»

»Hvad vill ni då, barn?»

»Icke här, pappa, icke här», sade de med en
hemlighetsfull min, dragande hvar och en sin far ut på
ängen.

»Hvad är det frågan om då?» sade Ludvigs far
skrattande. »Hvad är det för en sammansvärjning,
som ni vill, att vi skola vara med om?»

»Tyst, pappa, tyst, tyst!» sade Ludvig. »Det är
just det, det är. Pappa vet, att i öfvermorgon
kommer en lärd åsna till marknaden?»

»Nej, det visste jag verkligen icke», sade fadern,
»men hvad behöfva vi lärda åsnor, vi som hafva
Cadichon?»

»Det är just det, vi säga, pappa», sade Ludvig.
»Systrarna och kusinerna vilja fara till marknaden
för att se den där åsnan, och vi skulle så gärna vilja
föra dit Cadichon, så att hon kunde få se, hur den
lärda åsnan gör och kunde lära sig hennes konster.»

»Ville ni ställa Cadichon i folkhopen för att se på
den lärda åsnan», sade Jakobs far.

»Ja, pappa! Och i stället för att åka i vagnen,
skulle vi rida på Cadichon och ställa henne så, att
hon kunde se den lärda åsnan göra sina konster.»

»Mycket gärna», sade Jakobs far; »men jag tror
icke, att Cadichon kan lära sig mycket på en enda
gång.»
»Säg, Cadichon», sade Jakob, »skall icke du kunna
lära dig att vara lika konstig som den där dumma
lärda åsnan?»

Då Jakob gjorde mig denna fråga, betraktade han
mig så oroligt, att jag började skria för att lugna
honom, under det jag inom mig skrattade åt hans
onödiga bekymmer.

»Hör, pappa», sade Jakob glad, »Cadichon säger
ja!»

Herrarna skrattade, kysste de snälla gossarna och
lofvade, att de skulle få föra mig till marknaden.

»Ah», sade jag för mig själf, »de tvifla på min
klokhet! Det är märkvärdigt, att barnen skola vara
förståndigare än föräldrarna!»

På marknadsdagen gjorde man mig riktigt fin,
ryktade och borstade mig, så att det blef obehagligt,
och satte på mig en ny sadel och ett nytt betsel.
Ludvig och Jakob bådo att få fara före de andra för
att icke komma för sent.

»Hvarför skall ni fara före och huru skall ni fara?»
frågade Henrik.

»Vi skola rida på Cadichon», sade Ludvig, »och
vi fara förut, emedan vi icke vilja fara så fort.»

»Skall ni två fara alldeles ensamma», sade Henrik.

»Nej, pappa och farbror komma med oss», sade
Jakob.

»Så tråkigt det skall blifva att gå så lång väg till
fots», sade Henrik.

»Åh», sade Ludvig, »vi skola icke få tråkigt med
pappa och farbror.»
»Jag tycker ändå bättre om att åka», sade Henrik,
»vi skola säkert vara framme långt före er.»

»Det tror jag icke», sade Jakob, »ty vi resa långt
före er.»

Man förde nu fram mig, iklädd min nya sadel
och rosetterna. Gossarna sattes upp, och herrarna
gingo bredvid.

Efter en timme kommo vi till marknadsplatsen
och funno mycket folk samladt på det ställe, där
man genom ett utspändt rep bildat en krets, inom
hvilken den lärda åsnan skulle visa sina konster.
Mina små vänner fingo tillika med mig plats helt nära
repet. De öfriga kommo äfven snart och slöto sig
till oss.

En trumhvirfvel tillkännagaf, att min lärda
anförvant snart skulle visa sig, och strax därpå
inträdde hon. Hon såg mager och eländig ut och
tycktes vara sorgsen och olycklig. Då hennes
husbonde kallade henne till sig, lydde hon långsamt och
som det tycktes med fruktan, hvarigenom jag kunde
förstå, att denna stackars åsna hade fått mycket stryk,
innan hon kunnat lära sig sina konster.

»Mina damer och herrar!» sade åsnans ägare,
»jag har den äran att för eder presentera Mirliflore,
åsnornas drottning. Denna åsna är icke på långt när
så mycket åsna som hennes anförvanter. Det är
en vis åsna, mycket visare än många bland eder.
Ja, det är en makalös åsna!»

»Låt nu se, Mirliflore, kan du visa dina konster?
Att börja med: hälsa som en väl uppfostrad åsna på
dessa damer och herrar.»
Jag hade, som man vet min stolthet, och detta
tal retade mig, hvarför jag föresatte mig att hämnas
innan slutet af föreställningen.

Mirliflore gick fram tre steg och hälsade med
hufvudet med en högst bedröflig uppsyn.

»Gå nu, Mirliflore, och bär dessa blommor till det
vackraste fruntimret i sällskapet.»

Jag skrattade, då jag såg alla fruntimmer till
hälften sträcka fram händerna och laga sig i ordning
till att emottaga buketten. Mirliflore gick rundt
omkring hela kretsen och stannade slutligen hos en tjock
och ganska ful kvinna, som jag sedan fick veta var
herrns fru och som i hemlighet hade en sockerbit i
sin hand. Till henne lämnade hon buketten.

Denna brist på smak förargade mig, så att jag,
till de församlades stora förvåning, hoppade öfver
repet in uti kretsen. Jag hälsade med värdighet åt
alla sidor, gick till den tjocka frun och fråntog henne
buketten samt lade den framför Camilla, hvarefter
jag återvände till min plats under hela församlingens
bifallsyttringar. Alla undrade, hvad som menades
med att jag på detta sätt uppträdde. Somliga trodde,
att det var uppgjordt på förhand och att där voro
två lärda åsnor i stället för en, somliga, som sågo
mig i sällskap med mina små vänner och som kände
mig, voro förtjusta öfver mitt förstånd.

Mirliflores husbonde såg förargad ut, men
Mirliflore själf tog saken med sådan liknöjdhet, att jag
började tro, att hon verkligen var enfaldig, hvilket
dock är ganska sällsynt bland oss åsnor. Då det
åter blef tyst, ropade Mirliflores herre på henne.
»Kom nu, Mirliflore, och visa, att sedan du kunnat
igenkänna skönheten, du äfven kan upptäcka
dårskapen. Tag denna mössa och sätt den på den
dummaste i detta sällskap.»

Han lämnade Mirliflore en präktig narrmössa med
klockor och band af alla färger. Mirliflore tog den
mellan tänderna och gick till en stor gosse med rödt
ansikte, hvilken redan på förhand böjde sitt hufvud
för att emottaga mössan. På denne gosses likhet
med gumman, som med så mycken orätt blifvit
utvald såsom den skönaste, var det lätt att se, att han
var hennes son och att saken förut blifvit inlärd.

»Nu», tänkte jag, »är rätta tillfället att hämnas
för den där dumma karlens förolämpning.»

Innan man tänkte på att hålla mig tillbaka,
hoppade jag åter in i kretsen innanför repet, sprang till
Mirliflore, tog narrmössan i samma ögonblick, som
den tjocke gossen skulle sätta den på sitt hufvud, och
innan herrn visste ett ord utaf, hade jag satt mina
framfötter på hans axlar och ville sätta mössan på
honom. Han stötte mig häftigt tillbaka och blef så
mycket mera förbittrad, som skratt och bifallsyttringar
hördes från alla håll.

»Bravo, åsna!» ropade man, »det är du, som är
den verkliga lärda åsnan!»

Då jag blef uppmuntrad af bifallsyttringarne, gjorde
jag ännu ett försök att sätta på honom mössan. Då
han flydde, följde jag; efter, och så bar det af med
full fart rundt omkring skådeplatsen, under det han
sprang före af alla krafter och jag efter under försök
att sätta mössan på honom, fast jag icke ville göra
honom illa. Slutligen föll han omkull; jag passade
genast på tillfället och tryckte mössan ned på hans
hufvud ända till hakan. Jag sprang genast min väg,
men karlen, som blifvit yr af fallet, började hoppa
och snurra rundt omkring, hvarvid jag på ett löjligt
och klumpigt sätt härmade honom, under det jag
emellanåt skriade i örat på honom. Slutligen ställde
jag mig på bakbenen och hoppade liksom han än åt
sidan, än framåt.

Det är omöjligt alt beskrifva hopens skratt och
bifallsyttringar. Aldrig i världen har en åsna haft en
sådan framgång, en sådan triumf. Man berättade de
vidunderligaste historier om min klokhet och de
märkvärdiga handlingar, jag utfört. En gång, sades det,
hade jag släckt en eldsvåda på egen hand — jag hade
dragit pumpen, jag hade klättrat upp i tredje
våningen, öppnat dörren till min matmors sängkammare
och slutligen hoppat ut genom fönstret med henne
på min rygg, utan att någon af oss blifvit skadad.
En annan gång hade jag ensam dödat femtio röfvare
och befriat hundra femtio fångar, som röfvarna hållit
dolda i en källare. Jag hade på en kapplöpning
besegrat alla de bästa hästarna i trakten; en gång hade
jag på fem timmar sprungit tio mil utan att stanna
— med ett ord, det var ingen ända på de underverk,
man tillskref mig. Folket trängdes omkring mig; man
skrek, man knuffades; alla ville se och röra vid mig.
Polisen måste slutligen skingra folkmassan och bana
väg för mig.

Väl utkommen ur trängseln, såg jag mig omkring
efter  milt  herrskap,  men de syntes ingenstädes till,
och jag måste slutligen ensam bege mig på hemvägen.
Ett stycke från staden upphann jag till min stora
glädje vagnarna, i hvilka alla barnen tagit plats. Vid
min anblick ropade de åt kuskarna att stanna. Alla
sprungo ur och omringade mig under tusen
smekningar och loford. För att hålla mig sällskap beslöto
de att fortsätta vägen till fots.

»Ser ni nu», ropade Ludvig och Jakob
triumferande, »att vi hade rätt! Var icke Cadichon klokare
än både den där dumma Mirliflore och hennes
husbonde kanhända?»

»Hvad det är skada, att Cadichon inte kan tala!»
sade Henriette. »Hvilka historier hon skulle kunna
berätta oss!»

»För min del är jag säker, att hon förstår allt,
hvad vi säga», sade Elisabet. »Jag har en gång
läst en bok, som var skrifven af en docka. Hon såg
och begrep allt, hvad som sades och gjordes omkring
henne, fastän ingen trodde det. Tänk om Cadichon
också skulle skrifva sina lefnadsöden!»

»Äh, inte var det dockan, som skref», sade
Henrik. »Hur kan du tro något så enfaldigt?»

»Jo visst», sade Elisabet. »Hon skref om nätterna
med en kanariefågelspenna, och hon gömde sin
lefvernebeskrifning under sin säng om dagarne. Om en docka,
som ser så dum ut, kunde göra något sådant, så
borde det väl vara en lätt sak för Cadichon. Jag
önskar, hon ville göra det.»

Under det barnen samtalade, hade vi hunnit fram
till slottet. Mormodern kom ut för att taga emot oss,
och barnen skyndade, alla talande på en gång och
skrikande öfver hvarandra, att meddela henne, hvad
som passerat och beskrifva de storverk, jag utfört.

»Det måste erkännas, att vår Cadichon är ett
underverk!» sade mormodern, i det hon klappade mig
på halsen. »Jag har sett många kloka åsnor i min
dar men ingen, som kunnat jämföras med henne.
Se nu bara, huru tacksamt hon ser på mig. Skulle
man icke tro, att hon förstod, hvad jag säger? —
Seså, barn, för henne nu till stallet, sadla af henne,
och gif henne ett godt mål hafre. Hon kan behöfva
det efter alla sina ansträngningar.»

Det var med ett gladt och stolt hjärta jag somnade
den kvällen, men icke desto mindre skulle det komma
en dag, då jag bittert måste ångra den skada, jag
gjort den lärda åsnans ägare genom att visa min egen
kvickhet och fyndighet på hans bekostnad.

—
</chapter>

<chapter name="20. Grodan">
<h1>20.

Grodan.</h1>

Den elake och högfärdige gossen, som förorsakat
min stackars Medors död, hade lyckats erhålla
förlåtelse genom sitt dumma prat, och man tillät honom
att komma tillbaka till slottet. Man kan väl
föreställa sig, att jag icke kunde tåla honom, och jag
sökte efter tillfälle att spela honom något elakt spratt,
ty jag var icke mild utaf mig den tiden och hade
ännu icke lärt mig att förlåta.

August var i hemlighet en feg stackare, fast han
ständigt skröt med sitt mod. En dag, då hans far
hade tagit honom med sig på besök och barnen
sprungo och lekte i parken, gjorde Camilla, som sprang
först, ett hopp åt sidan och skrek till.

»Hvad har händt?» frågade Petter och sprang till
henne.

»Jag blef rädd för en groda, som hoppade öfver
min fot», sade Camilla.

»Är du rädd för grodor, Camilla?» sade August.
»Jag är icke rädd för någonting, och allraminst för
något djur.»

»Hvarför hoppade du då så högt i vädret härom

1dagen, då jag sade dig, att en spindel kröp på din
arm?» sade Camilla.

»Det var», sade August, »emedan jag missförstod,
hvad du sade.»

»Huru kunde du missförstå det?» sade Camilla,
»det var ju mycket enkelt.»

»Jag tyckte», sade August, »att du sade: 'En
spindel går där på marken'; och jag gjorde ett litet
hopp för att komma åt att se tydligare, hvar han var.
Det var alltsammans.»

»Kan tänka!» sade Petter. »Det där är ingen
sanning, ty i detsamma som du hoppade, sade du:
'Tag bort den, Petter! jag ber dig, tag bort den!'»

»Jag menade», sade August, »'gå bort, Petter', för
att jag skulle kunna se spindeln bättre.»

»Han narras», hviskade Margreta till Camilla.

»Ja, det är säkert», svarade Camilla på samma
sätt.

Jag hörde detta samtal, och jag begagnade mig
däraf, som ni skall få se. Barnen hade satt sig på
marken, och jag följde dem. Då jag kom nära dem,
fick jag se en liten groda, som var helt nära August,
och jag såg, att hans halföppna rockficka underlättade
mitt infall. Jag närmade mig helt tyst, tog grodan
i ena benet och stoppade in den i den lille
storskrytarens ficka. Sedan gick jag bort, så att August icke
skulle kunna gissa, att det var jag, som gifvit honom
denna angenäma present. Jag hörde icke tydligt,
hvad de sade, men jag märkte ändå, att August
fortfor att skryta och att han sade, att han icke var
rädd för något icke ens för lejon eller björnar.
Barnen motsade honom, men då han en stund därefter
behöfde sin näsduk och stack handen i fickan, kände
han grodan och började i förskräckelsen att ropa:
»Tag bort det! tag bort det! jag är så rädd! Hjälp!
hjälp!»

»Hvad är det åt dig, August?» sade Camilla, till
hälften skrattande, till hälften förskräckt.

»Ett djur! ett djur!» sade August, »tag bort det,
jag ber er!»

»Hvad är det för ett djur, du talar om?» sade
Petter. »Hvar är odjuret?»

»Uti min ficka! Jag kände det! jag rörde vid det!
Tag bort det! jag är så rädd! jag törs icke!»

»Du kan väl taga bort det själf, din kruka», sade
Henrik harmset.

»Se bara på», sade Elisabet, »nu är han rädd för
ett litet kräk, som han har i sin ficka, och vill, att
vi skola taga det, emedan han själf icke törs.»

Barnen, som förut blifvit litet skrämda, slutade
med att skratta åt de grimaser, August gjorde, då han
icke visste, huru han skulle blifva af med grodan.
Slutligen blef han alldeles vild af förskräckelse och
visste ingen annan utväg att befria sig från det odjur,
som han kände sprattla i fickan, än att taga utaf sig
rocken och kasta den på marken. Där stod han i
skjortärmarne, under det barnen gapskrattade och
kastade sig öfver hans rock. Henrik öppnade fickan,
och den fångna grodan, som fick se dagern genom
öppningen, hoppade genast ut, och de fingo alla se,
att  det icke var något annat än en stackars liten
skrämd groda, som hoppade bort, det fortaste hon
kunde.

»Fienden är på flykten», sade Camilla skrattande.

»Akta dig, att hon icke springer efter dig», sade
Petter.

»Gå icke för nära henne», sade Henrik, »hon skulle
kunna äta upp dig.»

»Det finnes ingenting så farligt som en groda»,
sade Margreta.

»Om det bara hade varit ett lejon ändå», sade
Elisabet, »så skulle August minsann genast rusat på
det. Men en groda! Huru modig han är, så skulle
han icke kunnat försvara sig för hennes klor.»

»Nå än hennes tänder då», sade Ludvig, »glömmer
du dem?»

Jakob fångade grodan och sade: »Nu kan du
taga din rock, August, jag håller fienden fången.»

August stod skamfull och orörlig under barnens
skratt och skämt.

»Låt oss kläda på honom», utropade Petter, »han
har icke nog styrka kvar för att kunna taga på sig
rocken.»

»Akta bara, så att icke en fluga eller en mygga
kommer och sätter sig på rocken, det blefve en ny
fara.»

August ville springa sin väg, men alla barnen,
stora och små, sprungo efter honom, Petter med
rocken och alla de andra efter, och stängde vägen för
honom. Det blef en ganska munter jakt för alla utom
August, som röd af blygsel och vrede, sprang till
höger och vänster men öfver allt mötte någon af sina
små fiender. Jag blandade mig i leken och
galopperade före och efter honom samt fördubblade hans
förskräckelse genom mitt skriande och genom mina
försök att få tag uti nedre delen af hans byxor. En
gång fick jag tag, men han ryckte till, så att jag fick
biten mellan tänderna, hvilket fördubblade barnens
skratt. Jag lyckades slutligen att få stadigt tag uti
honom, men han skrek, så att jag blef rädd, att jag
bet uti något annat än tyget i hans byxor. Nu måste
han stanna men försökte ännu att sträfva emot, då
Petter och Henrik kommo nära, men jag gjorde åter
ett sakta ryck, och så blef han mild som ett lamm
och rörde sig icke mera än en bildstod, under det
gossarne klädde på honom rocken. Jag släppte
honom, så snart som min hjälp icke vidare behöfdes,
och gick min väg, glad i hjärtat öfver att så väl
hafva lyckats att göra honom löjlig.

Han fick aldrig veta, huru grodan kommit i hans
ficka, men vågade icke mera skryta med sitt mod för
de andra barnen.

—
</chapter>

<chapter name="21. Ölänningen">
<h1>21.

Ölänningen.</h1>

Min hämndlystnad borde nu ha varit mättad, men
det var den icke. Jag hyste mot den stackars August
en känsla af hat, som lockade mig att begå en ny
elakhet emot honom, hvilken jag sedan fick djupt
ångra.

»Hvad skola vi göra för att roa den här gossen»,
frågade Petter Camilla.

»Föreslå honom att göra ett ridparti i skogen»,
sade Camilla. »Henrik kan rida på Cadichon, August
på trädgårdsåsnan och du på din ölänning.

»Det är en god idé», sade Petter, »bara han har
lust.»

»Åh, han har nog lust», sade Camilla, »låt du
bara sadla ölänningen och åsnorna, och då de blifva
färdiga, låter du honom sitta upp på sin.»

Petter gick efter August, som just höll på att reta
Jakob och Ludvig, under det han låtsades gifva dem
råd, huru de skulle försköna sin lilla trädgård. Han
vände upp och ned på allt, ryckte upp grönsakerna,
omplanterade blommorna och ställde till oordning
öfver allt. De stackars små gossarna sökte hindra
honom, men han sparkade undan dem eller slog till
dem med trädgårdshackan, och då Petter kom, fann
han dem i full gråt.

»Hvarför plågar du mina små kusiner?» frågade
Petter missnöjd.

»Jag gör dem intet ondt, jag tvärt om hjälper
dem», sade August.

»Men då de icke vilja ha någon hjälp!» sade Petter.

»Man måste göra dem godt, antingen de vilja det
eller icke», sade August.

»Han gör det», sade Ludvig, »emedan han är
dubbelt så stor som vi. Han skulle icke våga göra
så emot dig eller Henrik.»

»Jag skulle icke våga? Säg icke om det ordet,
din pyssling», sade August.

»Nej», sade Jakob, »ty Petter och Henrik äro
mycket starkare än en liten groda, tänker jag.»

Vid ordet groda rodnade August, höjde föraktligt
på axlarne och frågade Petter:

»Hvad var det du ville mig? Det såg ut som om
du sökt mig, då du kom hit.»

»Ja, jag kom för att föreslå dig en ridt med
åsnorna», svarade Petter; »de skola vara färdiga inom
en kvart, om du har lust att rida ut i skogen med
mig och Henrik.»

»Det vill jag gärna», sade August, förtjust att
komma ifrån smågossarnas stickord.

Petter och August gingo till stallet, där kusken
sadlade åsnorna och ölänningen.

»Jaså, du har en ölänning», sade August. »Jag
tycker mycket om ölänningar.»
»Jag har fått den af min mormor», sade Petter.

»Kan du rida på en häst?» sade August.

»Ja», sade Petter, »jag har ridit i ett ridhus i
två år.»

»Jag skulle gärna vilja rida på din ölänning»,
sade August.

»Det råder jag dig icke till, om du icke har lärt
att rida», sade Petter.

»Jag har icke lärt att rida», sade August, »men
jag rider ändå lika bra som någon annan.»

»Har du någonsin försökt?» sade Petter.

»Många gånger. Hvem kan icke rida på en häst?»
sade August.

»När har du ridit då?» sade Petter. »Din far har
ju ingen ridhäst.»

»Jag har icke ridit på hästar, men jag har ofta
ridit på åsnor, och det är alldeles detsamma», sade
August.

»Men jag säger dig, min käre August», sade Petter
med ett kväfdt skratt, »att om du aldrig förr ridit
på någon häst, så bör du icke försöka att rida på
min ölänning.»

»Hvarför det?» frågade August förargad, »du kan
väl låta mig få försöka det en enda gång.»

»Det är icke för att jag ej unnar dig det», sade
Petter, »utan emedan hästen är litet liflig och...»

»Och då», sade August.

»Nå väl», sade Petter, »då kunde det kanske hända,
att han kastar utaf dig.»

»Var lugn», sade August, »jag är skickligare, än
du tror, och om du vill afstå honom åt mig, så kan
du vara lugn för att jag skall sköta honom lika bra
som du själf.»

»Som du vill, min vän», sade Petter. »Tag du
ölänningen, så skall jag taga trädgårdsåsnan, och
Henrik kan rida på Cadichon.»

Då vi alla voro färdiga, gick August till ölänningen,
som var litet orolig och krånglade. August
betraktade honom med en ängslig min och sade:

»Håll väl fast honom, tills jag kommer upp.»

»Det är icke farligt», sade kusken, »herrn behöfver
icke vara rädd, ty han är icke alls elak.»

»Jag är icke alls rädd», sade August stött. »Ser
jag rädd ut, jag? Jag är icke rädd för någonting.»

»Utom för grodor», sade Henrik sakta till Petter.

»Hvad säger du, Henrik?» sade August, »hvad
var det du hviskade till Petter?»

»Ah», sade Henrik, »ingenting viktigt. Jag trodde
bara, att jag såg en groda i gräset.»

August rodnade och bet sig i läppen men svarade
icke. Han kom slutligen upp på ölänningen och
började att draga i tyglarna, så att ölänningen gick
baklänges, hvarvid August fattade tag i sadeln.

»För all del drag icke så hårdt!» ropade kusken
skrattande. »Man styr icke en häst på samma sätt
som en åsna.»

August släppte nu efter tyglarna. Jag sprang
förut med Henrik, och efter mig kom Petter på
trädgårdsåsnan. Jag var nog elak att genast börja att
galoppera, och då ölänningen ville springa förbi mig,
sprang jag ändå fortare. Petter och Henrik skrattade,
August skrek och höll sig fast i manen. Vi sprungo
alla tre, och jag föresatte mig, att jag icke skulle
stanna, förrän August fallit af. Det dröjde icke länge,
förrän ölänningen, som eggades af skrattet och skriket,
sprang förbi mig. Jag följde strax efter och bet
honom smått i svansen, när han tycktes vilja minska
farten. På detta sätt galopperade vi framåt en lång
stund, under det August hvarje ögonblick var nära
att falla utaf och höll sig fast vid halsen på hästen.
För att påskynda hans fall, nöp jag hästen litet
hårdare i svansen med tänderna, så att han började
att slå bakut så häftigt, att August vid första slaget
kom fram på hästens hals och vid det andra for
öfver hans hufvud och föll i marken, där han blef
liggande utan att röra sig. Petter och Henrik, som
fruktade, att han gjort sig illa, stego af och sprungo
att hjälpa upp honom.

»August, August, är du skadad?» ropade de med
ängslan.

»Det tror jag icke, men jag vet icke, hur det är»,
sade August och reste sig upp, darrande af skrämsel.

Då han kom upp och stod där med krokiga knän
och skallrande tänder, undersökte Petter och Henrik
honom, och då de hvarken kunde finna någon skråma
eller annan skada, betraktade de honom med ömkan
och förakt.

»Det är bra bedröfligt att vara en sådan kruka»,
sade Petter.

»Jag ... är ... inte ... någon kruka», sade August,
alltjämt darrande, »jag . . . blef . .. bara ... litet...
rädd.»

»Jag förmodar, att du icke vidare vill rida på
min ölänning», sade Petter. »Tag min åsna, jag tar
tillbaka hästen.»

Och utan att invänta Augusts svar hoppade han
upp på hästen.

»Jag skulle tycka bättre om att rida på Cadichon»,
sade August med ömklig röst.

»Som du vill», sade Henrik, »tag du Cadichon, så
tar jag Grälla.»

Min första tanke var att hindra August från att
stiga upp på mig, men jag fick genast en annan idé,
som bättre motsvarade det hat och den afsky jag
kände för honom.

Jag lät således min fiende helt lugnt sitta upp på
mig och följde ölänningen på afstånd. Om August
vågat slå mig för att få mig att gå fortare, så skulle
jag ha kastat honom i marken, men han visste, huru
mycket alla mina unga husbönder höllo utaf mig,
och han lät mig gå, hur jag ville. Genom hela
skogen sprang jag tätt intill alla buskar, synnerligen
alla, som hade taggar, så att min ryttares ansikte
snart var helt blodigt af skråmor. Då han beklagade
sig häröfver för Henrik, svarade denne helt kallt:

»Cadichon går icke illa med andra än dem, hon
icke tycker om. Det tycks, som om du icke skulle
stå särdeles väl hos henne.»

Vi gåfvo oss snart på hemvägen, ty ridten roade
icke Petter och Henrik, som ständigt hörde August
gnälla och jämra sig öfver att nya grenar slogo
honom i ansiktet; och han var äfven sönderrifven, så
att del var en glädje åt det. Jag var fullt öfvertygad,
att han icke hade roligare än kamraterna, men min
elaka plan närmade sig sitt utförande. På hemvägen
foro vi utmed en grop eller snarare ett djupt dike,
uti hvilket afloppsrören utmynnade, som förde bort
allt slaskvattnet från köket. Man kastade dit all
slags orenlighet, som ruttnade i diskvattnet och
åstadkom en svart och illaluktande sörja. Jag hade låtit
Henrik och Petter komma före, och då jag kom nära
gropen, gjorde jag ett hopp mot kanten och slog i
detsamma bakut, så att August föll midt i gyttjan.
Därpå stannade jag helt lugnt för att se honom
sprattla i den svarta och afskyvärda smutsen. Han
ville skrika, men det orena vattnet trängde in i hans
mun och kväfde hans röst. Det räckte ända upp
till hans öron, och han kunde icke komma till kanten.
Jag skrattade inom mig och sade för mig själf:
»Medor, du är hämnad!» Jag betänkte icke huru mycket
ondt jag kunde göra den stackars gossen, hvilken,
då han förorsakade Medors död, hade begått en
dumhet men icke en elakhet, och jag tänkte icke på att
det var jag, som var den elakaste af oss två.

Petter och Henrik, som stigit af sin häst och sin
åsna, undrade öfver att de icke sågo hvarken mig
eller August, hvarför de återvände och fingo se mig
på kanten af gropen, där jag stod och med förnöjd
min betraktade min fiende, som sprattlade i dyn.
Då de fingo se August, som var i stor fara att drunkna,
ropade de på hjälp allt hvad de förmådde. Några
arbetskarlar, som kommo dit, räckte en stake till
honom, uti hvilken han fattade tag, och därpå drogo
de upp honom, hängande vid staken.

Då han kom upp, ville ingen människa röra
vid honom, emedan han var betäckt af dy och
luktade förfärligt.

»Man måste underrätta hans far», sade Petter.

»Ja», sade Henrik, »pappa och farbröderna äfven,
så att vi få veta, huru man skall bära sig åt för att
få honom ren.»

»Kom, August, följ med oss», sade Petter, »men
på behörigt afstånd, ty du luktar alldeles ohyggligt.»

August följde dem på långt håll alldeles
handfallen och svart af dy. Jag gick i spetsen för tåget
samt skrattade och skriade af alla krafter. Petter
och Henrik syntes missbelåtna med min munterhet
och ropade åt mig, att jag skulle tiga. Det ovanliga
bullret tilldrog sig snart hela husets uppmärksamhet,
ty alla igenkände min röst, och som de väl visste,
att jag aldrig brukade skria så annat än vid
högtidliga tillfällen, sprungo de till fönstren, så att då vi
kommo nära slottet, sågo vi alla fönster uppfyllda
af nyfikna ansikten och hörde rop och ovanlig
rörelse öfverallt. Inom ett ögonblick voro alla, stora
och små, gamla och unga, nere på gården och
bildade en krets omkring oss. August var i midten, och
alla frågade, hvad som händt honom, men flydde
undan, då han kom nära.

Mormodern sade först: »Man måste tvätta den
stackars gossen och se efter om han skadat sig.»

»Men hur skall man bära sig åt för att tvätta
honom?» sade Petters far. »Man måste laga till reds
ett bad.»

»Det åtager jag mig», sade Augusts far, »jag ser
på din gång, att du icke är skadad. Kom med till
dammen. Där får du doppa dig hel och hållen. Då
du fått bort det värsta, få vi sedan tvätta dig
ordentligt.»

Så bar det utaf till dammen. Jag skyndade mig
dit för att se på förrättningen, som var ganska
svår. Tjänstefolket kom med tvål och rena kläder,
och efter en halftimme återkom August ren men
darrande af köld och så skamflat, att han icke ville låta
någon se sig utan bad sin far följa med sig hem.
Under tiden berättade Petter och Henrik om Augusts
tvenne missöden.

»Jag tror», sade Petter, »att Cadichon, som, Gud
vet hvarför, tyckes vara ond på August, är skuld till
alltsammans. Cadichon bet min ölänning i svansen,
så att han slog bakut och slog utaf August. Jag var
icke närvarande vid den andra kullerbyttan, men man
kan lätt se på Cadichons glada uppsyn, att hon med
afsikt kastat August i smutsen, emedan hon afskyr
honom.»

»Huru kan du veta, att hon hatar honom?» sade
Margreta.

»Det visar hon på många sätt», svarade Petter.
»Minns du icke den där dagen, då August hade
grodan i sin ficka, hur Cadichon förföljde honom, bet
honom i byxorna och höll fast honom, under det vi
satte på honom rocken? Jag anmärkte just då
hennes uppsyn, och hon såg så elak ut, som hon aldrig
gör annat än då hon är ond på någon. Är det icke
sant, Cadichon», tillade han och betraktade mig skarpt,
»att jag gissat rätt, att du hatar August och att du
med uppsåt varit elak mot honom?»
Jag svarade med att skria och slicka honom på
handen.

»Vet du», sade Camilla, »att Cadichon verkligen
är en utomordentlig åsna? Jag är säker på att hon
lyssnar på hvad vi säga och att hon förstår oss, och
jag är öfvertygad, att åsnor endast äro åsnor, därför
att man behandlar dem som åsnor; det vill säga med
hårdhet och grymhet, så att de hvarken älska eller
väl betjäna sina herrar.»

»Du tror då», sade Henrik, »att det är genom
verklig eftertanke, som Cadichon kunnat upptäcka
tjufvar och göra så mycket annat förunderligt.»

»Det tror jag visst», sade Camilla, »det är genom
sin slughet och emedan hon själf ville det, som
Cadichon hjälpte till att taga fast tjufvarna. Hvarför
tror du, att hon gjorde det?»

»Emedan», sade Henrik, »hon på morgonen hade
sett sina kamrater gå in uti källaren och hon helt
enkelt ville uppsöka dem.»

»Än konsterna såsom lärd åsna då?» frågade
Camilla.

»Det var bara afundsjuka och elakhet», sade
Henrik.

»Än kapplöpningen då?»

»Åsnehögfärd!»

»Än eldsvådan och Paulines räddning?»

»Blott instinkt.»

»Tyst, Henrik!» sade Camilla, »du är då alldeles
odräglig.»

»Men jag försäkrar dig», sade Henrik, »att jag
tycker mycket om Cadichon, fast jag tager henne för
hvad hon verkligen är, en åsna. Om hon, såsom
du antar, handlade af beräkning och föresats, så vore
hon elak och afskyvärd.»

»Huru då?» frågade Camilla.

»Jo», sade Henrik, »genom att förlöjliga den kloka
åsnan och hennes herre, så att de icke kunde förtjäna
något, genom att ständigt förfölja den stackars August,
som aldrig gjort henne något ondt, och slutligen
genom sin elakhet mot alla andra djur, som hon
sparkar och biter.»

»Det har du rätt uti», sade Camilla. »Det är bäst
för Cadichon att tro, att hon icke begriper, huru illa
hon handlar.»

Camilla sprang sin väg med Henrik och lämnade
mig ensam och missnöjd öfver hvad jag hört. Jag
insåg väl, att Henrik hade rätt, men jag ville dock
icke undertrycka min högfärd, min vrede och
hämndlystnad, åt hvilka jag alltid gifvit fritt lopp.

—
</chapter>

<chapter name="22. Straffet">
<h1>22.

Straffet.</h1>

Jag förblef ensam ända till aftonen, och ingen
kom för att se till mig. Jag hade ledsamt, och till
slut gick jag till tjänstefolket, som satt och pratade
utanför porten.

»Om jag vore i fruns kläder», sade köksan, »så
skulle jag göra mig af med den här åsnan.»

»Hon blir elakare för hvar dag», sade
kammarjungfrun. »Det är just ett vackert spektakel, hon ställt
till med den stackars August; hon hade kunnat dränka
honom med detsamma.»

»Och sedan», sade betjänten, »såg hon ändå helt
glad ut, hoppade och skrek, som om hon hade gjort
en god gärning.»

»Hon skall minsann få betala för det», sade
kusken; »hon skall få ett kok stryk till kvällsmål.»

»Akta dig», sade betjänten, »att frun icke får reda
på det.»

»Åh, hur skulle frun kunna få reda på det», sade
kusken. »Tror du, att jag ämnar piska henne, så att
frun ser det? Nej, jag skall nog vänta, tills jag får
henne in i stallet.»
»Då kan du få vänta länge», sade betjänten. »Det
kräket gör, hvad hon vill, och kommer oftast icke
hem förrän sent på natten.»

»Åh», sade kusken, »jag skall nog lära henne att
komma in, antingen hon vill eller ej.»

»Hur skall du då bära dig åt», sade
kammarjungfrun; »den här eländiga åsnan skall ge sig till
att skria på sitt vanliga sätt och väcka upp hela
huset!»

»Låt mig sköta't», sade kusken, »jag skall nog
stoppa till mun på'na, så att ingen skall höra henne
andas en gång.»

Och så gapskrattade de allesammans. Jag tyckte,
att de voro mycket elaka. Jag kände mig uppbragt
och funderade på huru jag skulle kunna undgå det
i min tanke mycket oförtjänta straffet. Jag skulle
velat kasta mig öfver dem och bita dem, men jag
vågade ej, emedan jag var rädd, att de skulle klaga
hos min matmor, och jag kände på mig, att hon nog
skulle kunna köra mig på porten, om hon blefve
utledsen vid mina upptåg.

Under det jag tänkte härpå, visade
kammarjungfrun kusken, huru elaka ögon jag hade. Kusken
ruskade på hufvudet och gick in i köket samt
återkom strax därefter och tog vägen till stallet. Men i
detsamma han gick förbi mig, kastade han en snara
om halsen på mig. Jag kastade mig bakåt för att
slita utaf den, och han drog åt motsatt håll för att
få mig med. På det sättet ryckte vi åt hvar sitt håll,
men ju mer vi ryckte, ju hårdare strypte snaran mig.
Genast i början försökte jag förgäfves att skria. Jag
kunde knappast andas och var tvungen att följa med
kusken, som släpade mig in i stallet. Så snart han
fått mig in i min spilta, satte han grimman på mig,
lossade snaran, som strypte mig, och sedan han stängt
dörren väl, tog han en stor piska och började att
slå mig obarmhärtigt. Det hjälpte icke, att jag skriade
och väsnades, mina unga husbönder hörde mig icke,
och den hjärtlöse kusken kunde i god ro låta mig
umgälla de elakheter, för hvilka han anklagade mig.

Han lämnade mig slutligen uti ett tillstånd af
smärta och mattighet, som icke kan beskrifvas. Det
var första gången, sedan jag kom i detta hus, som
jag blifvit slagen och förödmjukad. Jag har sedan
tänkt på detta och funnit, att det var jag själf, som
ådragit mig detta straff.

Det var redan sent följande dag, innan jag blef
utsläppt, och jag hade god lust att bita kusken i
näsan, men jag återhöll mig nu liksom dagen förut
af fruktan för att blifva bortkörd.

Jag gick upp till byggningen och såg barnen
samlade på gräsplanen under lifligt samspråk.

»Se där kommer hon, den elaka Cadichon», sade
Petter, då han såg mig komma. »Låt oss jaga bort
henne, hon kunde bita oss eller göra oss något annat
spratt, som hon gjorde med den stackars August.»

»Hvad var det doktorn sade till pappa nyss?»
sade Camilla.

»Han sade, att August är ganska sjuk och har
feber och yrar», sade Petter.

»Hvad vill det säga att yra?» sade Jakob.
»Att yra», sade Petter, »det är, när man har så
stark feber, att man inte vet, hvad man säger och
inte känner igen folk och tror sig se en mängd saker,
som inte finnas.»

»Jag undrar, hvad August ser», sade Ludvig.

»Han tror sig ständigt se Cadichon, som kastar
sig öfver honom och biter och sparkar honom.»

»Hvad det var elakt af Cadichon att kasta August
uti det där otäcka hålet», sade Margreta.

»Ja, det var ganska elakt utaf dig», utropade
Jakob, vändande sig mot mig. »Gå din väg, du är
elak, och jag tycker inte om dig mera.»

Jag var förtviflad. Alla, till och med lille Jakob,
som jag så ömt älskade, jagade mig ifrån sig.

Jag gick min väg långsamt, men när jag gått några
steg, vände jag mig om och såg på dem med en så
bedröfvad min, att Jakob blef rörd och sprang till
mig, tog mig om hufvudet och sade med en smekande
röst:

»Hör på, Cadichon, vi hålla icke utaf dig nu, men
om du blir snäll, så skola vi tycka lika bra om dig
som förr.»

»Nej, nej, aldrig som <i>förr!</i>» utropade de andra
barnen. »Hon är alldeles för elak.»

»Ser du, Cadichon, så går det, när man är
obeskedlig», sade lille Jakob, under det han klappade
mig på halsen. »Du ser, att ingen vill hålla af dig.
Men», tillade han hviskande i mitt öra, »jag tycker
ändå litet om dig, och om du bara icke vill vara
elak mera, så skall jag tycka mycket om dig, alldeles
som förut.»
»Akta dig, Jakob», sade Henrik, »gå inte för nära
henne; om hon ger dig ett bett eller en spark, så kan
hon göra dig ganska illa.»

»Det är inte farligt», sade Jakob, »jag är mycket
säker på att hon icke vill bita oss, barn.»

»Hvarför inte?» sade Henrik. »Har hon icke
kastat August två gånger till marken?»

»Åh, August, honom tycker hon icke om», sade
Jakob.

»Men hvarför tycker hon icke om August?» sade
Henrik. »Hvad har August gjort henne? Hon skulle
väl  en vacker dag kunna blifva ond på oss också.»

Jakob svarade icke, ty han hade tydligen intet att
svara; men han skakade på hufvudet och gaf mig
en smekning, som rörde mig ända till tårar. De
öfrigas ovanlighet gjorde, att jag satte ett ännu högre
värde på dessa bevis på min älskade lille Jakobs
kärlek, och för första gången kände mitt hjärta en
uppriktig ånger. Jag tänkte med oro på den
olycklige Augusts lidande. På eftermiddagen sade man,
att han var sämre och att läkaren var orolig för hans
lif. Mina unga husbönder gingo dit på eftermiddagen,
och deras kusiner väntade med otålighet på deras
återkomst. »Nå, hur är det med August», ropade de

»Icke bra men ändå något bättre än förut»,
svarade Petter.

»Det är synd om hans stackars far», sade Henrik.
»Han gråter och säger så vackra saker, att jag icke
kunde låta bli att gråta själf.»

»Vi skola bedja för honom allesammans i vår
aftonbön i afton», sade Elisabet.
»Ja, det skola vi visst», utropade alla barnen på
en gång.

»Stackars August», sade Margreta, »tänk, om han
skulle dö ändå!»

»Då skulle hans stackars pappa blifva utom sig
af sorg», sade Camilla, »ty han har intet annat barn.»

»Men hvar är Jakob?» sade Margreta.

»Han var här alldeles nyss», sade Camilla, »han
har säkert gått in.»

Men han hade icke gått in, stackars barn, utan
han låg på knä i ett hörn, med hufvudet gömdt i
händerna och grät. Och det var jag, som var skuld
till August sjukdom, hans fars förskräckliga oro och
slutligen min käre lille Jakobs sorg! Denna tanke
gjorde mig ledsen, och jag sade mig själf, att jag icke
borde hafva hämnats Medor.

»Hvad godt har han haft utaf att August blef
kastad ned i gropen?» frågade jag mig. »Har icke
jag lika väl förlorat honom? Och min hämnd har
ju icke tjänat till annat än att göra mig fruktad och
afskydd?»

Jag inväntade med otålighet följande dag för att
erhålla underrättelser om August. Dessa fick jag i
första hand, ty Jakob och Ludvig spände mig för
den lilla vagnen för att åka dit. Då vi kommo fram,
mötte vi ett bud, som gick att hämta läkaren och
som sade, att August hade haft en svår natt och nyss
fått ett anfall af konvulsioner, som skrämt hans far.
Jakob och Ludvig inväntade läkaren, som snart kom
och lofvade dem underrättelser, innan han gick sin väg.
Då han återkom, frågade de: »Huru är det med
August?»

»Icke så illa, icke så illa, mina barn», sade
doktorn.  »Bättre än jag väntat mig.»

»Men de där konvulsionerna äro väl rysligt
farliga?» sade Ludvig.

»Åh nej», sade doktorn, »jag har gifvit honom
lugnande droppar; det blir icke så farligt.»

»Hvad vi äro glada!» sade de båda gossarna;
»nu skola vi åka tillbaka för att lugna våra kusiner.»

»Vänta, vänta ett ögonblick!» ropade doktorn.
»Den där åsnan, som ni åker med, är icke det
Cadichon?»

»Jo, det är det», sade Jakob.

»Akta er då, hon skulle kunna kasta er i en grop,
som August. Säg er mormor, att det vore bäst, hon
sålde henne; det är ett farligt djur.»

Jag kände mig så häpen och nedslagen, att jag
alldeles glömde att röra på benen, förrän gossarna
flera gånger ropat åt mig: »Gå då, Cadichon, vi ha
brådtom; skall du låta oss stanna här hela dagen!
Skynda dig!»

Jag kom ändtligen i gång och sprang i ett sträck
ända fram till gräsplanen, där både kusiner, tanter
och föräldrar väntade.

»Han är bättre!» ropade gossarna och så berättade
de om sitt samtal med doktorn och glömde icke heller
hans sista råd. Jag väntade med oro mormoderns
beslut. Hon funderade en stund och sade:

»Det är sant, att Cadichon icke förtjänar vårt
förtroende. De minsta bland eder få icke vidare rida
på henne, och vid första dumhet hon begår, så skall
jag lämna henne till mjölnaren, som får begagna
henne att bära mjölsäckar, men jag vill ännu försöka
henne någon tid, innan jag underkastar henne denna
förnedring. Kanske bättrar hon sig, vi få väl se om
några månader.»

Jag blef allt mera sorgsen, nedslagen och
ångerfull, men jag kunde icke försona det onda, som jag
gjort, annat än genom tålamod och ödmjukhet.

Nyheterna om August blefvo ännu bättre följande
dag och inom få dagar var han fullkomligt på
bättringsväg, så att man icke vidare talade om honom.
Men jag kunde aldrig glömma honom, ty jag hörde
ständigt sägas i min närhet:

»Akta dig för Cadichon! Kom ihåg August!»

—
</chapter>

<chapter name="23. Omvändelsen">
<h1>23.

Omvändelsen.</h1>

Från den dag, då jag, under det jag galopperade
genom törnbuskarna, rifvit sönder ansiktet på August
och då jag kastat honom i smutsen, var det en tydlig
förändring både uti barnens, föräldrarnes och
husfolkets sätt att vara emot mig. Till och med djuren
behandlade mig icke så som förut. De tycktes
undvika mig: när jag kom nära dem, aflägsnade de sig;
de tego i min närvaro, ty jag har redan sagt, att vi
djur förstå hvarandra utan att tala såsom
människorna, att ögonens, öronens och svansens rörelser
hos oss ersätta orden. Jag visste allt för väl, hvad
som förorsakat dessa förändringar, och jag var mera
ond däröfver än ledsen, då jag en dag, som vanligt
ensam, låg under ett träd och såg Henrik och
Elisabet komma gående. De satte sig och fortforo att
samtala.

»Jag tror, Henrik, att du har rätt», sade Elisabet;
»äfven jag tycker nästan icke alls om Cadichon, sedan
hon var så elak mot August.»

»Men det är icke blott mot August», sade Henrik,
»minns du marknaden, då hon var så elak mot den,
som hade den kloka åsnan.»

»Ja, det minns jag nog», sade Elisabet, »det var
löjligt! Alla skrattade och tyckte, att hon visat sig
ganska kvick fast elak.»

»Det är sant! Hon förödmjukade den där stackars
åsnan och hennes herre. Man sade, att han måste
resa sin väg utan att ha förtjänat något och hans
hustru och barn gräto, emedan de inte hade
någonting att äta.»

»Och det var Cadichon orsak till», sade Elisabet

»Helt visst!» sade Henrik. »Om hon icke varit,
så skulle den stackars karlen förtjänat tillräckligt för
att lefva på i flere veckor.»

»Minns du icke», sade Elisabet, »alla de elakheter,
hon hade begått hos sin förra husbonde? Hon åt
upp grönsaker, hade sönder ägg, smutsade ned
kläderna. Alldeles som du tycker jag icke alls om henne
mera.»

Elisabet och Henrik fortsatte sin promenad, och
jag kvarstannade sorgsen och nedslagen. Först blef
jag förargad och tänkte åter på att hämnas, men vid
närmare eftersinnande fann jag, att de nog hade rätt.
Jag hade förut alltid hämnats, och hvad nytta hade
jag väl haft därutaf annat än att jag blifvit allt
olyckligare?»

På en utaf mina matmödrar hade jag slagit sönder
både tänder, ena armen och magen, och om jag icke
hade rymt, så hade jag väl nära blifvit ihjälslagen
till straff. — Mot min andra husbonde hade jag äfven
gjort tusen elakheter, ehuru han var god emot mig,
så länge som jag icke var lat och elak; sedan hade
han behandlat mig mycket hårdt, och jag hade varit
mycket olycklig.

Då August hade dödat min vän Medor, hade jag
icke tänkt på att detta hade skett genom drumlighet
och icke af elakhet. Om han var dum, så var detta
icke hans eget fel, och jag hade gjort honom illa
sjuk genom att kasta honom i smutsen! Och för
öfrigt, huru många små elakheter hade jag icke
begått, som jag icke omtalat.

Jag hade slutat med att icke vara omtyckt af
någon. Jag var ensam, och ingen ville komma till
mig och trösta eller smeka mig; till och med djuren
flydde mig.

»Hvad skall jag väl göra?» frågade jag mig
sorgset. »Om jag kunde tala, skulle jag gå och säga dem,
att jag ångrar mig och beder om förlåtelse, att jag
hädanefter skall blifva snäll och beskedlig; men jag
kan ju icke göra mig förstådd, jag kan ju icke tala.»

Jag kastade mig i gräset och grät icke som
människorna, som fälla tårar, utan i djupet af mitt hjärta.
Jag grät och suckade och ångrade mig uppriktigt.

»Ack, om jag hade varit snäll! Om i stället för
att visa min kvickhet jag hade visat godhet, mildhet
och tålamod! Om jag varit mot alla andra sådan,
som jag varit mot Pauline! Hvad man då skulle
hållit af mig! Huru lycklig jag då skulle varit!»

Jag tänkte mycket länge härpå och uppgjorde
ömsom goda, ömsom elaka planer.

Sedan någon tid hade jag en kamrat, som jag
behandlade mycket illa. Det var en åsna, som man
köpt för att låta de små barnen rida på, som voro
rädda för mig, sedan jag varit nära att dränka August.
Det var blott de stora, som icke voro rädda för mig,
och då man gjorde en utfart med åsnor, var det blott
lille Jakob, som alltid ville ha mig i stället för att
förut alla velat rida på mig.

Jag föraktade den där kamraten, jag bet och slog
henne, om hon ville gå förbi mig, och det stackars
kräket hade slutligen blifvit tvunget att alltid gifva
mig företrädet och att i allt rätta sig efter min vilja.

På aftonen, då det var tid att gå in uti stallet,
befann jag mig nära porten nästan på samma gång
som min kamrat, och som vanligt ville hon låta mig
gå först; men som hon hade kommit några steg före
mig, stannade jag och gaf henne tecken, att hon skulle
gå först. Hon lydde mig darrande, helt förskräckt
af min ovanliga artighet samt öfvertygad, att jag låtit
henne gå förut för att göra henne ett spratt, till
exempel gifva henne en spark eller ett bett, då hon gick
förbi mig. Hon blef mycket förvånad öfver att komma
helskinnad i sin spilta och att se mig fredligt gå in
uti min egen.

Då jag såg hennes förvåning, sade jag till henne:

»Min vän, jag har hittills varit elak emot dig,
men det skall jag aldrig mera vara. Jag har föraktat,
sårat och misshandlat dig, men jag skall icke göra
så mera. Förlåt mig, och se uti mig för framtiden
en vän och kamrat.»

»Tack!» svarade den stackars åsnan helt glad,
»jag var mycket olycklig, nu skall jag känna mig
lycklig. Jag var ledsen, nu skall jag blifva glad.
Jag kände mig ensam, nu känner jag, att jag har en
vän och beskyddare. Tack ännu en gång, kära
Cadichon; jag håller redan af dig.»

»Det är jag, som bör säga tack åt dig», sade jag,
»ty det är jag, som varit elak, och du förlåter mig.
Jag ångrar mig, och du tar vänligt emot mig. Jag
vill älska dig, och du ger mig din vänskap. Ja, tack,
tack, min vän!»

Under det vi förtärde vårt aftonfoder, fortsatte vi
att småprata. Det var för första gången, ty jag hade
aldrig nedlåtit mig att säga ett ord till henne. Jag
fann henne mycket bättre och klokare än jag var
själf, och jag bad henne stödja mig på min nya väg,
hvilket hon lofvade med lika mycken vänlighet som
anspråkslöshet.

Hästarna, som bevittnat vårt samtal och min
ovanliga mildhet, betraktade hvarandra med förvåning.
Ehuru de blott hviskade, så hörde jag dock, hvad
de sade.

»Det är bara spektakel af Cadichon», sade den
första hästen, »hon vill drifva med kamraten.»

»Stackars åsna, jag tycker, det är synd om henne»,
sade den andre. »Vi borde säga henne, att hon skall
misstro sin ovän.»

»Inte nu», svarade den förste, »var tyst, för all
del! Cadichon är elak. Om hon hör oss, så hämnas
hon.»

Jag kände mig djupt sårad af den elaka tanke,
som hästarna hade om mig, men trött efter dagens
mödor och nedstämd utaf sorg och ånger öfver mitt
förgångna lif, lade jag mig på min halm och 
anmärkte därvid, att min bädd var sämre än min
kamrats. I stället för att blifva ond däröfver, som jag
förr skulle ha blifvit, fann jag det fullkomligt
rättvist.

Jag suckade en stund och somnade slutligen. Då
jag vaknade, såg jag kusken komma in. Han körde
upp mig med en spark, tog af mig grimman och
släppte mig. Jag stannade i dörren och såg med
förvåning, hur han omsorgsfullt ryktade och borstade
min kamrat och satte på henne mina vackraste tyglar
och min engelska sadel samt ledde henne upp till
gräsplanen.

 Orolig och darrande af rörelse följde jag henne.
Och huru stor blef icke min förtviflan, då jag såg
min älskade Jakob efter någon tvekan sätta sig upp
på min kamrat. Den snälle gossen såg min sorg och
sade bedröfvad:

»Stackars min Cadichon! Ser du, hur du har
ställt till? Jag får icke rida på dig mera. Pappa
och mamma äro rädda, att du skall kasta af mig.
Adjö, kära Cadichon! Jag håller ändå utaf dig.»

Han red sin väg långsamt, men kusken ropade
efter honom:

»Akta sig och stanna icke nära Cadichon, hon kan
bita Jakob; hon är så elak.»

»Hon har aldrig varit elak mot mig», svarade
Jakob.

Jag stannade kvar på samma ställe, försänkt i
sorg; och hvad som fördubblade denna, var, att det
var mig omöjligt att tala om min ånger och mina
goda afsikter. Då det blef mig omöjligt att längre
fördraga den förfärliga smärta, som tryckte mitt hjärta,
sprang jag bort utan att veta, hvart det bar. Jag
sprang länge, trängde mig genom häckar, hoppade
öfver diken och gärdesgårdar och sam öfver åar samt
stannade icke, förrän jag kom till en mur, som jag
icke kunde komma öfver.

Jag såg mig om och undrade, hvar jag var. Jag
tyckte mig känna igen landskapet men visste ändå
icke, hvar jag var. Jag gick i skridt utefter muren,
ty jag var uttröttad, sedan jag sprungit flera timmar.
Muren räckte icke långt, och jag gick omkring
honom men stannade förskräckt och förvånad, då jag
fann mig bredvid Paulines graf.

Min smärta blef därigenom ännu mera bitter.

»Pauline!» utropade jag, »min kära, lilla
matmoder! du höll af mig, emedan jag var snäll, och jag
älskade dig, emedan du var god och olycklig. Nu
är allt förändradt, min dåliga karaktär, lusten att
lysa med min kvickhet och att tillfredsställa min
hämndgirighet ha förstört hela min lycka. Ingen
älskar mig nu, och om jag dör, så skall ingen sörja
mig.»

Jag grät bittert invärtes och förebrådde mig för
hundrade gången mina fel. En tröstande tanke gaf
mig slutligen mod. »Om jag blir snäll», sade jag,
»om jag gör lika mycket godt, som jag gjort ondt,
så skola kanske mina små husbönder till slut hålla
utaf mig igen, isynnerhet den käre, lille Jakob, som
ännu har litet vänskap till mig. Men huru skall
jag kunna visa dem, att jag är förändrad och
ångerfull?»
Under det jag tänkte på min framtid, hörde jag
tunga steg närma sig muren, och en karlröst, som
talade i uppbragt ton:

»Hvad lönar det att gråta, din stackare? Tårarna
ge dig intet bröd. Hvad vill du, att jag skall göra,
då jag intet har att gifva dig? Tror du, att jag har
magen väl fylld, jag, som icke har sväljt en bit sedan
i går morse?»

»Åh, jag är sa trött, min far.»

»Nåväl, låt oss hvila en stund här i skuggan af
muren.»

De gingo omkring muren och satte sig i närheten
af grafven, där jag var. Med förvåning kände jag
igen den stackars Mirliflores husbonde med hans
hustru och gosse. De sågo alla tre magra och
medtagna ut.

Fadern betraktade mig. Han såg förvånad ut och
sade med någon tvekan:

»Om jag ser rätt, så är detta minsann den elaka
åsnan, som var skuld till att jag på marknaden
förlorade mera än femtio riksdaler. Din lymmel!»
fortsatte han, vänd till mig, »du är skuld till att min
Mirliflore blef ihjälslagen af folkhopen. Du hindrade
mig att förtjäna pengar, som jag skulle kunnat lefva
på en hel månad, det skall du minsann få betala!»

Han steg upp och närmade sig till mig, men jag
försökte icke att aflägsna mig, emedan jag nog kände
att jag hade förtjänat denne mans vrede. Han syntes
förvånad.

»Det är nog icke densamma», sade han, »hon rör
sig icke ur fläcken. En vacker åsna»,  tillade han
och kände på mina ben. »Om jag bara kunde ha
henne en månad, så skulle du icke sakna bröd, min
gosse, och icke din mor heller, och äfven jag skulle
känna magen mindre tom.»

Jag fattade ögonblickligen mitt beslut att följa
honom några dagar och att tåla hvad som helst för att
godtgöra den skada, jag förorsakat honom, och att
hjälpa honom att förtjäna något penningar för honom
själf och hans familj.

Då de fortsatte sin vandring följde jag dem, utan
att de i början märkte det. Men då fadern vändt
sig om några gånger och alltjämnt såg mig följa dem
i hälarna, ville han köra bort mig. Jag kom likväl
ideligen tillbaka till min plats i deras närhet.

»Det var då en löjlig åsna», sade mannen, »som
envisas att följa oss. Efter som det behagar henne,
så skall jag minsann låta henne få sin vilja fram.»

Då han kom till nästa by, gick han till
gästgifvaren och begärde att få mat och nattkvarter men
sade på samma gång helt ärligt, att han icke hade
ett öre att betala med.

»Jag har nog af de tiggare, som äro hemma här,
och har icke lust att hjälpa de främmande», sade
gästgifvaren;  »sök er nattkvarter på något annat ställe.»

Jag sprang nu fram till gästgifvaren och hälsade
flera gånger på honom, så att han måste skratta.

»Det där djuret, du har där, ser inte dumt ut»,
sade gästgifvaren, »om ni vill roa oss med dess
konster, så skall jag väl ge er både mat och kvarter.»

»Det säger jag inte nej till, gästgifvare», sade
mannen, »vi skola ge er en föreställning, men först 
vill jag ha något i magen. På fastande mage duger
rösten icke till att ge några befallningar.»

»Gå in, gå in, ni får mat strax», sade gästgifvaren.
»Madelon, min gumma, gif middag åt tre utan att
räkna åsnan.»

Madelon gaf dem en god soppa, som de sväljde
i ett ögonblick, godt kött med kål, som likaledes
försvann, sallad och ost, som de förtärde litet mindre
snålt, sedan deras hunger blifvit stillad.

Mig gaf man en tapp hö, som jag knappast
smakade; jag kände mig rörd och var ej hungrig.

Gästgifvaren sammankallade hela byn för att se
mig. Gården blef full af folk, och jag gick in i
kretsen, förd af min nye husbonde, som kände sig ganska
förlägen, emedan han icke visste, hvad jag egentligen
kunde göra eller om jag blifvit uppfostrad som lärd
åsna. På försök sade han:

»Hälsa på sällskapet.»

Jag hälsade till höger och vänster, framåt och
bakåt, och alla applåderade.

»Hvad skall du låta henne göra?» hviskade hustrun,
»hon skall säkert icke förstå, hvad du vill.»

»Kanske hon kan det. Lärda åsnor äro ganska
kloka. Jag får i alla fall försöka.»

»Nå väl, Mirliflore» (detta namn kom mig att
sucka), »kan du ge en kyss åt den vackraste flickan
i sällskapet?»

Jag tittade till höger och till vänster och fick
slutligen se gästgifvarens dotter, en vacker, brunögd
flicka om 15 eller 16 år, som höll sig bakom alla de
andra. Jag gick till henne och stötte med hufvudet
undan alla, som voro i vägen, och satte min näsa
på den lillas panna. Hon skrattade och såg nöjd ut.

»Hör på, gästgifvare, det där hade du lärt henne,
icke sant,» ropade några skrattande.

»Nej, på min ära», svarade Hutfer, »jag väntade
det alls icke.»

»Nu, Mirliflore, sök efter någonting, det må vara
hvad som helst du kan hitta på, och gif det till den
fattigaste i hela sällskapet.»

Jag gick in i salen, där man hade ätit, och tog
en kaka bröd, som jag triumferande bar fram och
lade i handen på min nya husbonde. Allmänt skratt
och handklappningar hälsade detta infall, och någon
utropade:

»Detta är då icke ditt påfund, gästgifvare! Denna
åsna har verkligen vett. Hon har blifvit väl lärd af
sin husbonde.»

»Låter du honom behålla kakan», sade någon i
hopen.

»Nej, det får han visst icke», sade Hutfer, »det är
icke uti vår öfverenskommelse.»

»Det är sant, herr gästgifvare», sade mannen, »men
min åsna har ändå sagt sant, då hon utvisade mig som
den fattigaste i sällskapet, ty vi hade icke fått någon
mat sedan i går morse, min hustru, min son och jag,
emedan vi icke haft något att köpa för.»

»Låt dem få denna kaka», sade Henriette Hutfer,
»vi sakna den icke.»

»Du är alltid på det viset, Henriette», sade Hutfer.
»Om du finge råda, så skulle man ge bort allt, hvad
man har.»
»Vi äro icke fattigare för det, far. Gud har alltid
välsignat våra skördar och vårt hus.»

»Låt gå då, efter du vill det, så må han väl
behålla sin brödbit», sade Hutfer.

Vid dessa ord gick jag fram till honom och
bockade mig djupt. Sedan tog jag en tom skål mellan
tänderna och bar omkring, så att hvar och en skulle
kunna lägga sin slant uti den. Då jag slutat, var
den alldeles full af penningar, som jag tömde i min
herres händer, hvarefter jag ställde den tillbaka, där
jag tagit den, och hälsade sedan högtidligt under
åskådarnes lifliga bifallsyttringar.

Jag var nöjd och kände mig styrkt uti mina goda
föresatser. Min nya husbonde var alldeles förtjust.
Då han skulle gå, bad man honom gifva ännu en
föreställning följande dag, hvilket han med
beredvillighet lofvade.

Då han och hans hustru blefvo ensamma, såg
hustrun sig om, och då hon icke såg någon annan
än mig, som stödde hufvudet mot fönsterposten, sade
hon med låg röst till sin man:

»Säg då, min gubbe, var icke detta löjligt? Var
det icke märkvärdigt? Den här åsnan, som kommer
från en begrafningsplats och som hjälper oss att
förtjäna penningar? Hur mycket har du?»

»Jag har icke räknat dem ännu», svarade mannen.

»Här har du en handfull, jag skall räkna den
andra.»

»Jag har åtta riksdaler och fyra öre», sade hustrun,
då hon räknat.
»Och jag har sju och femtio», sade mannen; »hur
mycket gör det tillsammans?»

»Ja, huru mycket gör det», sade hustrun, »åtta
och fyra gör tretton, och så sju därtill gör tjugufyra,
och så femtio därtill — det blir väl nära bort emot
sextio.»

»Hvad du är dum», sade mannen, »huru skulle
jag kunna hålla så mycket småmynt som sextio
riksdaler i händerna. Det är ju alldeles omöjligt! Låt
se, min gosse, du, som har fått lära dig, du bör veta
det.»

»Hur sa' far», sade gossen.

»Jag säger», sade mannen, »åtta riksdaler och fyra
på ena sidan och sju riksdaler och femtio på den
andra, hur mycket gör det ihop?»

»Åtta och fyra gör tolf», sade gossen, »om jag
lägger femtio därtill, så blir det sextiotvå och så . . .»

»Ditt nöt», sade fadern, »hur kan det bli sextio,
då jag har sju i den ena handen och åtta i den
andra?»

»Men så var det femtio, far», sade gossen.

»Femtio, far», sade mannen, »ser du icke, ditt
nöt, att det var femtio öre, och öre är icke riksdaler.»

»Nej, far», sade gossen, »men det var ändå
femtio.»

»Femtio, hvad för slag? Så dum du är», sade
fadern. »Om jag ger dig femtio örfilar, så blir det
icke femtio riksdaler.»

»Men, far, det blir ändå alltid femtio», sade pojken.
»Se där har du en på köpet, ditt kräk», sade
fadern och gaf pojken en duktig örfil, så det small.
Gossen började att gråta, och jag blef ond. Om
gossen var dum, så var det icke hans eget fel.

»Denne man förtjänar icke mitt deltagande», sade
jag för mig själf. »Jag skall hjälpa honom vid
föreställningen i morgon, men sedan skall jag återvända
till mitt herrskap, som kanske skall taga emot mig
vänligt.»

Jag gick bort från fönstret och gick att äta några
friska tistlar på en dikeskant, hvarefter jag gick in
uti stallet på gästgifvaregården och ställde mig uti
en vrå, som ingen annan velat hafva. Där kunde
jag tänka i lugn, ty ingen kände mig, och ingen
brydde sig om mig. Mot aftonen kom Henriette
Hutfer in i stallet för att se efter om alla fått, hvad
de behöfde. Då hon fick se mig uti min fuktiga och
mörka vrå, utan strö och utan hö eller hafre, ropade
hon på stalldrängen och sade åt honom:

»Ferdinand, gif halm åt den där stackars åsnan,
så att hon slipper att ligga på den fuktiga marken,
och gif henne ett mått hafre och litet hö, samt se
efter om hon vill ha vatten.»

»Mamsell Henriette», sade Ferdinand, »ni ruinerar
er far, ni är alldeles för omsorgsfull om allting. Hvad
gör det er, om det där kräket ligger på marken eller
på godt strö? Halmen blir ändå fördärfvad.»

»Du tycker icke, att jag är för god, då jag tar
vård om dig, Ferdinand», sade Henriette, »jag vill,
att alla skola bli väl behandlade här, så väl djur
som människor.»

»Utan att räkna på att det finnes många människor,
som man skulle kunna taga för djur, fast de gå på
två ben», sade Ferdinand.

»Det är därför», sade Henriette skrattande, »som
man säger om somliga: han är så dum, så han kan
äta hö.»

»Det blir dock icke åt er, mamsell», sade
Ferdinand, »som jag kommer att gifva hö att äta. Ni är
kvick och skälmaktig som en markatta.»

»Tackar för artigheten, Ferdinand», sade Henriette.
»Hvad är du då, om jag är en markatta?»

»Ah, mamsell», sade Ferdinand, »jag har icke sagt,
att ni är någon markatta. Och om jag har uttryckt
mig så illa, så kan jag gärna vara en åsna, en kaja
eller en gås.»

»Åh nej», svarade Henriette, »icke alldeles så
mycket på en gång men bara en pratmakare, som
talar, när han borde göra nytta. Gör nu i ordning
strö åt åsnan, och gif henne att äta och dricka.»

Hon gick ut, och Ferdinand gjorde, som han
blifvit tillsagd af sin unga matmoder. Då han lade
ströet till mig, gaf han mig några stötar med
hötjugan och kastade harmset en tapp hö och en handfull
hafre i krubban samt satte ett ämbar med vatten
bredvid mig. Jag var icke bunden, så att jag kunde
ha gått min väg, men jag tyckte bättre om att ännu
lida något och att följande dag gifva min andra och
sista föreställning för att fullborda min goda gärning.

Fram på dagen kom man verkligen för att hämta
mig. Min husbonde förde mig på en stor plats, som
var full af människor. Man hade trummat ut mig
på morgonen, det vill säga en trumslagare hade gått
rundt omkring byn och ropat: »I afton stor
föreställning af den kloka åsnan Mirliflore; man samlas
klockan åtta på planen utanför skolhuset.»                 

Jag gjorde om de konster, som jag gjort dager
förut, och jag lade därtill åtskilliga med mycket
behag utförda danser. Jag valsade och polkade och
gjorde Ferdinand det sprattet att bjuda upp honom
till dans, genom att skria i örat på honom och hålla
fram ena benet emot honom. Han vägrade först,
men då alla ropade: »Jo, jo, dansa med åsnan»,
sprang han fram och gjorde hopp och konster, som
jag härmade, det bästa jag kunde.

Slutligen, då jag blef trött, lät jag Ferdinand hoppa
på egen hand och gick som dagen förut att söka efter
en skål. Då jag icke fann någon, tog jag en korg
utan lock och gick omkring med korgen till alla
åskådarna. Han blef snart så full, att jag måste
tömma honom uti rockskörtet på den, som man
ansåg som min herre, och när alla hade betalt, hälsade
jag och väntade, tills min herre räknat penningarna,
som denna gång utgjorde icke mindre än trettiofyra
riksdaler. Som jag nu tyckte, att jag gjort nog för
honom och att mitt fel emot honom var godtgjordt,
så att jag kunde återvända hem, trafvade jag bort
midt igenom folkhopen.

»Se, nu springer din åsna sin väg», sade
gästgifvaren.

»Ja, minsann gnor hon icke sin kos», sade
Ferdinand.

Min låtsade husbonde vände sig om, betraktade
mig med oro och utropade: »Mirliflore, Mirliflore!»
och då han såg mig fortsätta mitt traf, hörde jag
honom med en ömklig ton utropa:

»Fånga henne! För all del fånga henne! Det är
mitt bröd, mitt lif. Spring efter henne, tag fatt henne!
Jag lofvar er ännu en föreställning, om ni fångar
henne.»

»Hvarifrån har du fått den där åsnan?» frågade
en af karlarne, som hette Erik, »och hur länge har
du haft henne?»

»Jag har haft henne — sen jag — sen jag fick
henne», svarade min falske husbonde med förvirring.

»Ja, det kan jag väl begripa», sade Erik, »men
när fick du henne?»

Mannen svarade icke.

»Det är icke utan, att jag tycker mig känna igen
henne», tillade Erik, »hon är lik åsnan Cadichon på
slottet, och jag skulle bedraga mig mycket, om det
icke verkligen är Cadichon.»

Jag hade stannat och lyssnat till oväsendet samt
såg min falske husbondes förlägenhet, då han i ett
oväntadt ögonblick midt igenom folkhopen började
springa i motsatt riktning mot den, som jag hade
tagit, åtföljd af sin hustru och sin gosse.

Några ville springa efter honom, men andra sade,
att det icke tjänade något till, efter som åsnan ändå
hade sprungit sin väg och mannen icke hade med
sig något annat än de penningar, som jag hjälpt
honom att på ärligt sätt förtjäna.

»Och hvad Cadichon beträffar», tillade man, »så
hittar hon nog hem på egen hand och låter icke
heller fånga sig, förrän hon själf vill.»
Hopen skingrade sig, och hvar och en gick hem
till sitt. Jag fortsatte min väg under förhoppning att
före natten komma tillbaka till mina rätta husbönder.
Men det var lång väg, och jag var trött, så att jag
blef tvungen att hvila mig en fjärdingsväg ifrån
slottet. Det var redan natt, och som jag visste, att
stallet var stängdt, beslöt jag att sofva uti en liten
tallskog vid stranden af en bäck.

Jag hade knappast lagt mig ned på min mossbädd,
förrän jag hörde någon, som gick med försiktighet
och talade tyst. Jag kunde ingenting se, emedan
natten var allt för mörk, men spetsade mina öron
och hörde följande samtal.

—
</chapter>

<chapter name="24. Tjufvarna">
<h1>24.

Tjufvarna.</h1>

»Det är icke nog mörkt, Sluging. Det är bäst
att vi hålla oss gömda i skogen.»

»Men, Dyrk», sade Sluging, »vi behöfva litet dager
för att se oss om. Jag åtminstone har icke tagit reda
på hur man kommer in.»

»Du har aldrig tagit reda på någonting, du», sade
Dyrk. »Det är nog på spektakel som kamraterna
kalla dig Sluging. Om det vore jag, skulle jag
snarare kalla dig Dumming.»

»Det hindrar icke», sade Sluging, »att det alltid
är jag, som har de goda infallen.»

»Goda infall», sade Dyrk, »det beror på, det.
Hvad skola vi göra vid det där slottet?»

»Hvad vi skola göra?» sade Sluging, »plundra
trädgården, skära utaf kronärtskockorna, afplocka
skidorna på ärter och bönor, plocka frukten och
rycka upp morötter och kålrötter. Blir icke det
arbete tillräckligt?»

»Och sedan», sade Dyrk.

»Hvad menar du med sedan», sade Sluging. »Vi
skola göra en packe utaf alla dessa trädgårdssaker,
och sedan skola vi sälja dem på torget.»

»Och på hvad väg skall du komma in i
trädgården, ditt nöt», sade Dyrk.

»Öfver muren med en stege, tänker jag», sade
Sluging. »Skulle du vilja, att jag gick helt beskedligt
till trädgårdsmästaren och bad om nyckeln och om
hans redskap?»

»Dumt skämt», sade Dyrk, »jag frågar bara för
att få veta, om du tagit reda på hvar det är bäst att
gå öfver muren.»

»Men det är ju det, jag säger, att jag icke har
reda på», sade Sluging, »och det är just därför, som
jag skulle vilja gå dit för att undersöka förhållandena.»

»Men om man finge se dig», sade Dyrk, »hvad
skulle du då säga?»

»Jag skulle säga», sade Sluging, »att jag kommit
för att bedja om ett glas dricka och litet bröd.»

»Det där duger inte», sade Dyrk. »Jag har en
idé, jag. Jag känner till den där trädgården. Muren
är på ett ställe i dåligt skick, och där tror jag, att
jag skall kunna klättra öfver och skall sedan lämna
dig en stege, i fall du inte kan klättra.»

»Nej», sade Sluging, »jag har ingen kattnatur
som du.»

»Men om någon kommer och hindrar oss», sade
Dyrk.

»Du är ett godt barn, du», sade Sluging, »om
någon kommer och hindrar mig, så vet jag nog, hur
jag skall sköta honom.»

»Hvad vill du göra vid honom?» sade Dyrk.
»Om det är en hund», sade Sluging, »så sticker
jag ihjäl honom. Det är icke för intet, som jag har
min knif slipad.»

»Men om det är en människa», sade Dyrk.

»En människa», sade Sluging och ref sig bakom
örat, »en människa — man kan ändå icke döda en
människa som en hund. Om det vore för någonting
utaf värde, så kunde man tänka på saken, men för
grönsaker! Och för öfrigt är det fullt af människor
i det där slottet.»

»Men hvad skulle du göra då?» sade Dyrk.

»Minsann skulle jag icke springa», sade Sluging,
»det är det säkraste.»

»Du är en kruka», sade Dyrk. »Kom nu ihåg att
om du får se någon människa, så ropar du bara på
mig, och jag skall nog sköta den saken.

»Gör du efter din smak», sade Sluging, »min smak
är det icke.»

»Saken är då uppgjord», sade Dyrk. »Vi vänta,
tills det blir riktigt mörkt, och då vi komma fram
till trädgårdsmuren, stannar du vid ena ändan för
att ge tecken, om någon kommer, under det jag
klättrar öfver. Sedan ger jag dig en stege inifrån, och
så kommer du med mig.»

»Ja, det är bra», sade Sluging.

Han vände sig om med oro, lyssnade och sade
helt sakta: »Jag hörde något röra sig där bakom.
Måntro någon är där?»

»Hvem tror du kan gömma sig midt i skogen,»
sade Dyrk. »Du är alltid rädd. Det kan icke vara
något annat än en groda eller en ödla.»
De sade intet mer, och jag rörde mig icke heller.
Jag tänkte efter hvad jag skulle göra för att hindra
tjufvarna att komma in och för att fånga dem. Jag
kunde icke tala om det för någon, icke heller kunde
jag försvara ingången till trädgården. Efter att ha
funderat en stund, hittade jag på en plan, hvarigenom
jag både skulle kunna hindra dem från att stjäla och
laga så, att de blefvo fasttagna. Jag väntade, tills
de gått för att i min ordning gifva mig på väg. Jag
tordes icke röra mig, förrän jag var säker på att de
icke kunde höra mig.

Natten var mörk, så att jag trodde icke, att de
kunde gå mycket fort. Jag tog en genväg genom att
hoppa öfver några gärdesgårdar, och kom långt före
dem till trädgårdsmuren. Jag kände väl till det ställe
där muren var dålig, hvarom Dyrk hade talat, och
gömde mig där i närheten, så att man icke kunde
se mig.

Jag väntade en kvarts timme, men ingen kom.
Efter en stund hörde jag dock tysta steg och en sakta
hviskning. Stegen kommo med försiktighet närmare,
den enes i riktning mot där jag var; det var Dyrk.
Den andres aflägsnade sig till andra ändan af
trädgården, till ingångsporten; det var Sluging.

Jag kunde icke se, men jag hörde allt. När Dyrk
kommit till ett ställe, där några nedfallna stenar gjort
tillräckligt stora hål, så att man kunde få fäste med
fötterna, började han att klättra, under det han kände
sig för med händer och fötter. Jag rörde mig icke,
jag tordes knappast andas, jag hörde hvarenda
rörelse, som han gjorde. När han hade klättrat så högt
som mitt hufvud, rusade jag fram och högg tag i
benet med tänderna och drog duktigt. Innan han
visste ordet utaf, var han på marken, döfvad af fallet
och sönderslagen mot stenarna. För att hindra
honom från att skrika eller ropa på kamraten, gaf jag
honom en bra spark på hufvudet, så att han
förlorade sansen. Jag stannade sedan orörlig bredvid
honom och väntade, att kamraten skulle komma, och
det dröjde icke heller länge, innan jag hörde Sluging
komma försiktigt framsmygande. Han gick några
steg, stannade och lyssnade — ingenting hördes —
han gick ännu några steg och kom helt nära
kamraten. Men som han såg uppåt muren, kunde
han icke se honom, som låg orörlig utsträckt på
marken.

»Tst! tst! . . . har du stegen? .. . kan jag komma
öfver?» sade han med låg röst. Kamraten lät vackert
bli att svara, efter som han icke hörde honom. Jag
såg, att han icke hade lust att klättra, och som jag
fruktade, att han skulle gå sin väg, rusade jag på
honom och kastade omkull honom genom att rycka
bakifrån i rockkragen, och så gaf jag honom, liksom
den andre, en bra spark i hufvudet, hvilket lyckades
lika bra. När det nu icke vidare var någon fara,
började jag på att skria af alla krafter. Jag sprang
till trädgårdsmästarens rum, till stallet, till slottet,
och skrek så, att alla människor vaknade. Några,
som voro modigast, sprungo ut med vapen och
lyktor. Jag sprang till dem och visade dem vägen och
sprang framför dem till det ställe, där de två
tjufvarna lågo utsträckta bredvid muren.
»Två döda karlar, hvad vill det säga?» utropade
Petters far.

»De äro icke döda, de andas», sade Jakobs far.

»Nu suckade den ene»,  sade trädgårdsmästaren.

»Han är blodig», sade kusken, »han har ett sår
i hufvudet.»

»Och den andre också, sårad på samma sätt!»
sade Petters far.

»Man skulle nästan kunna tro, att det är efter
foten af en häst eller åsna.»

»Ja», sade Jakobs far, »där är tydligt märke efter
en hästsko i pannan.»

»Hvad vilja herrarna, att man skall göra med
dessa karlar?» sade kusken.

»De skola bäras in i byggningen», sade Petters
far, »och så skall någon fara med trillan för att hämta
doktorn. Medan vi vänta på doktorn, så skola vi
försöka få dem till sans.»

Trädgårdsmästaren gick efter en bår, på hvilken
man lade de sårade, och bar in dem uti ett stort rum,
som om vintern begagnades till orangeri. De voro
alltjämt orörliga.

»Jag känner icke alls igen de där karlarna», sade
trädgårdsmästaren, sedan han noga betraktat dem.

»Kanske ha de några papper på sig», sade
Ludvigs far, »genom hvilka man kan få reda på dem,
så att man kan underrätta deras anhöriga, att de äro
här och sårade.»

Trädgårdsmästaren kände i deras fickor och tog
fram några papper, som han lämnade till Jakobs far,
sedan två hvassa knifvar och en stor packe nycklar.
»Aha! det här anger de där herrarnas stånd»,
utropade han. »De kommo för att stjäla och kanske
för att döda folk.»

»Nu börjar jag på att begripa saken», sade Petters
far. »Cadichons närvaro och hennes skriande
förklara alltsammans. De där karlarna ha kommit för
att stjäla, och Cadichon, med sin vanliga instinkt
har gissat deras afsikt och har slagits med dem. Hon
har slagit dem till marken och sparkat dem i
hufvudet, och sedan började hon att skria för att kalla
oss hit.»

»Ja, det är nog på det sättet», sade Jakobs far.
»Hon kan minsann skryta med att ha gjort oss en
god tjänst, den raska Cadichon. Kom, Cadichon,
min gumma, nu blir du tagen till nåder igen.»

Jag kände mig nöjd och belåten. Jag
promenerade fram och tillbaka utanför drifhuset, under det
man vårdade tjufvarna. Doktorn kom snart, innan
de sårade kommit till medvetande. Han undersökte
såren.

»Se, det där är två slag, som blifvit väl
anbringade», sade han. »Man ser tydligen märket efter
en mycket liten hästsko eller snarare åsnesko. Men»,
tillade han, då han fick se mig, »månne det icke kan
vara någon ny elakhet af det där djuret, som står
och tittar på oss, alldeles som om hon begrep, hvad
vi säga?»

»Ingen elakhet», sade Petters far, »utan trohet och
klokhet. De där karlarna äro tjufvar. Se här deras
knifvar och de här papperen, som de haft på sig.»

Och han började att läsa.

»N:o 1. Slottet Herpiniere. Mycket folk, icke
bekvämt för tjufvar; trädgården lätt tillgänglig;
grönsaker och frukt; en låg mur.»

»N:o 2. Prästgården. Gammal präst. Inga vapen.
Döf och gammal piga. Bra att stjäla under
gudstjänsten.»

»N:o 3. Slottet Surval. Herrn borta. Frun
ensam i bottenvåningen. Tjänstfolket en trappa upp.
Vackert silfver. Bra ställe att stjäla på. Man kan
döda gumman, om hon skriker.»

»N:o 4. Slottet Shandy. En arg bandhund
förgiftas. Ingen i nedre våningen. Silfver och andra
dyrbarheter. Om någon kommer, måste han dödas.»

»Ni ser», fortsatte han, »att dessa karlar äro
tjufvar, som i brist på bättre kommo för att plundra
trädgården. Medan ni sköter om dem, skall jag skicka
bud efter länsmannen.»

Doktorn tog fram en lancett och öppnade ådern
på båda tjufvarna, som snart öppnade ögonen och
syntes förskräckta öfver att se sig omgifna af så många
människor och uti ett rum på slottet. Så snart de
kände sig återställda, ville de tala.

»Tyst, edra lymlar», sade doktorn med lugn, »vi
behöfva icke ert prat, för att få veta, hvilka ni äro
och hvarför ni ha kommit hit.»

Sluging kände efter i sin ficka, men papperen
voro borta. Han kände efter sin knif men kunde
icke heller finna den. Han såg på Dyrk med dyster
min och sade med låg röst:

»Sade jag icke, att jag hörde något buller i skogen.»
»Tig», sade Dyrk, »man kunde höra dig. Vi måste
neka till alltsammans.»

»Men», sade Sluging, »de ha fått tag i papperen.»

»Du skall säga, att vi hittat papperen», sade Dyrk.

»Än knifvarna då», sade Sluging.

»Knifvarna med», sade Dyrk, »det var tusan; vi
få hålla oss oförskämda.»

»Hvem är det», sade Sluging, »som har gifvit dig
det där duktiga klubbslaget på hufvudet, som har
bedöfvat dig så grundligt?»

»Det vet jag min själ inte», sade Dyrk. »Jag hade
hvarken tid att se eller höra. Jag blef kastad på
marken och slagen i en handvändning.»

»Och jag på samma sätt», sade Sluging, »det
vore ändå bra att veta, om någon sett oss klättra på
muren.»

»Åh, det få vi nog veta», sade Dyrk. »De, som
ha slagit oss få väl lof att bekänna, huru och
hvarför de ha gjort det.»

»Ja, det är nog sant», sade Sluging, »till dess
måste man neka till allt. Låt oss nu komma
öfverens om omständigheterna, så att vi icke motsäga
hvarandra.»

»Att börja med reste vi tillsammans, eller hur, och
hvar hade vi hittat...»

»Skilj karlarna åt», sade Ludvigs far, »eljest
öfverenskomma de om historier, som de skola berätta
för oss.»

Två karlar fattade Sluging, under det tvenne andra
togo Dyrk och oaktadt deras motstånd bundo de
deras händer och fötter och buro Dyrk in uti ett
annat rum.

Det var långt fram på natten, och man väntade
med otålighet på länsmannen. Han kom i dagningen,
åtföljd af två fjärdingsmän, ty man hade sagt honom,
att det var fråga om tvenne tjufvar. Mina små
husbönders föräldrar berättade för honom allt, som händt,
och visade honom papperen och knifvarna, som
blifvit funna uti tjufvarnas fickor.

»Denna sortens knifvar», sade länsmannen, »antyder
farliga tjufvar, som mörda för att stjäla, hvilket man
för öfrigt lätt ser på deras papper, som äro en
anvisning på stölder, som kunna göras i trakten. Det
skulle icke förvåna mig, om dessa karlar voro
Sluging och Dyrk, ett par mycket farliga bofvar, som
rymt från fängelset och som man söker i flera
provinser, där de begått talrika och djärfva stölder. Jag
skall fråga dem, hvar och en för sig. Ni kunna
därvid vara närvarande, om det är er önskan.»

Då han sagt detta, gick han in uti drifhuset, där
Sluging hade fått stanna kvar. Han såg på honom
en stund och sade:

»God dag, Sluging. Nu är du fast igen.»

Sluging darrade, rodnade men svarade icke.

»Nå väl, Sluging», sade länsmannen, »har du
förlorat målet? Du hade ändå tungan bra i ordning vid
sista rättegången.»

»Hvem talar herrn till?» sade Sluging och såg sig
omkring, »det finns ju ingen här mera än jag.»

»Ja,  det vet jag nog», sade länsmannen, »att det
icke finns någon annan här, men det är just till dig,
som jag talar.»

»Jag vet inte, hvarför herrn säger du åt mig»,
sade Sluging, »jag känner inte herrn.»

»Men jag», sade länsmannen, »känner dig ganska
väl. Du är Sluging, rymd från kronohäktet och dömd
till fängelse för stöld och öfvervåld.»

»Herrn misstar sig alldeles», sade Sluging, »jag är
alls icke den, som ni påstår er känna så väl.»

»Hvem är ni då», sade länsmannen. »Hvarifrån
kommer ni?  Hvart ämnar ni er?»

»Jag är en kreaturshandlande», sade Sluging, »jag
var på resa till en marknad för att köpa oxar.»

»Verkligen», sade länsmannen. »Och er kamrat?
Är han också en kreaturshandlande?»

»Det har jag icke reda på», sade Sluging. »Vi
möttes, kort innan vi blefvo öfverfallna af ett tjufband,
som slog oss fördärfvade.»

»Nå, de där papperen», sade länsmannen, »som
ni hade i fickorna?»

»Dem har jag icke alls reda på», sade Sluging,
»vi hittade dem icke långt härifrån, och vi ha icke
ens fått tid att läsa dem.»

»Än knifvarna då?» sade länsmannen.

»Knifvarna lågo på samma ställe som papperen»,
sade Sluging.

»Det var minsann tur», sade länsmannen, »att
hitta och hopsamla allt det där utan att se något.
Natten var ganska mörk.»

»Ja, det var också ren lyckträff», sade Sluging.
»Min kamrat trampade på sakerna och tyckte,  att
det kändes besynnerligt, hvarför han lutade sig ned
att känna efter hvad det var, och jag hjälpte honom,
så funno vi papperen och knifvarna och togo hvar
sin del däraf.»

»Det var olyckligt», sade länsmannen, »att ni
delade sakerna. Det gör, att hvar och en utaf eder har
tillräckligt för att bli insatt i fängelse.»

»Ni har ingen rätt att sätta oss i fängelse», sade
Sluging, »vi äro hederliga människor.»

»Det få vi väl se», sade länsmannen, »och det
skall icke dröja länge. Adjö, Sluging. Gör er icke
besvär», tillade han, då han såg, att Sluging försökte
att resa sig upp från bänken. »Se väl efter den där
herrn, fjärdingsman, så att det icke fattas honom
något, och lämna honom icke ur sikte. Han är en
sluger en, som redan mera än en gång har sluppit
undan oss.»

Länsmannen gick ut, lämnande Sluging orolig och
nedslagen.

»Bara nu Dyrk säger detsamma som jag», tänkte
han. »Men det vore allt god tur, om han skulle
göra det.»

Då Dyrk såg länsmannen komma in, kände han,
att det var förbi för honom, men han samlade likväl
hela sitt mod och lyckades att dölja sin oro. Han
betraktade med en liknöjd min länsmannen, som noga
undersökte honom.

»Huru kommer ni att vara här, bunden och sårad»,
sade länsmannen.

»Sannerligen jag det vet», svarade Dyrk.

»Ni torde väl ändå ha reda på hvem ni är», sade
länsmannen, »hvart ni ämnar er och hvem som
sårat er?»

»Jag vet nog, hvem jag är och hvart jag ämnade
mig; men hvem som på ett så våldsamt sätt
öfverfallit mig, vet jag icke», svarade Dyrk.

»Låt oss gå i ordning med frågorna», sade
länsmannen; »hvem är ni?»

»Hvad angår det er?» sade Dyrk. »Ni har ingen
rätt att fråga fredliga människor, som äro på resa,
hvilka de äro.»

»Jo, därtill har jag nog rätt», sade länsmannen,
»och jag skall nog klämma efter dem, som icke svara
mig. Ännu en gång: hvem är ni?»

»Jag är ullhandlande», sade Dyrk.

»Hvart ämnar ni eder?» sade länsmannen.

»Hvart som helst», sade Dyrk, »för att köpa ull,
hvar det kan finnas.»

»Ni har en kamrat?»

»Ja», sade Dyrk, »det är min medhjälpare; vi göra
affärer tillsammans.»

»Vet ni, hvad slags papper ni hade i edra fickor?»

Dyrk såg på länsmannen.

»Han har läst papperen», tänkte han, »han vill
sätta mig i kurran, men därtill är jag honom för
slug.»

Därefter sade han: »Om jag vet det? Jo, jag
skulle tro, att jag vet det! Det är helt säkert papper,
som tjufvar ha tappat, och jag var just på väg att
bära dem till fjärdingsman.»

»Huru fick ni tag i papperen,» frågade
länsmannen.
»Vi hittade dem på vägen, och sedan vi sett på
dem, hade vi brådtom att blifva utaf med dem. Det
var därför vi gingo om natten.»

»Hvad skulle ni med knifvarna, som ni hade på
eder?» sade länsmannen.

»Knifvarna hade vi köpt för att försvara oss»,
sade Dyrk, »man hade sagt oss, att det fanns tjufvar
i trakten.»

»Och huru och af hvem hade ni blifvit slagna?»
frågade länsmannen.

»Just utaf tjufvar, som anföllo oss, innan vi kunde
se dem», sade Dyrk.

»Men Sluging har icke berättat detsamma som
ni», sade länsmannen.

»Åh, Sluging blef så rädd, att han förlorade
minnet. Det är inte värdt att tro ett ord af hvad han säger.»

»Jag har icke trott honom heller», sade länsmannen,
»och icke tror jag er heller, min vän Dyrk, ty jag
känner väl igen er nu; ni har röjt er allt för mycket.»

Dyrk märkte sin dumhet att ha gått in på att hans
kamrat hette Sluging. Det var ett öknamn, som man
hade gifvit honom i fängelset för att göra narr af
hans enfald. Det var icke vidare värdt att neka, men
han ville icke heller bekänna, hvarför han sade:

»Icke känner jag någon Sluging, jag! Det var icke
svårt att gissa, att ni talade om min kamrat. Jag
trodde, att ni kallade honom Sluging för att göra
narr af hans dumhet.»

»Det är bra, ni kan vända på det, hur ni vill»,
sade länsmannen, »er kamrat berättar ändå en helt
annan historia än ni.»
»Hvad säger han då?» frågade Dyrk orolig.

»Det är onödigt att tala om det än», sade
länsmannen. »Han kan berätta det själf, då ni träffas i
fängelset.»

Länsmannen gick ut och frågade doktorn, om
han trodde, att de där karlarna kunde gå in till
staden.

Doktorn sade, att de skulle väl kunna gå men att
det kunde bli farligt efteråt, emedan de blifvit skadade
i hufvudet. Länsmannen var bekymrad, ty ehuru
han icke just hyste någon medömkan med fångarna,
ville han icke låta dem lida onödigtvis.

Henriks far erbjöd sig att låta spänna för en
vagn, hvilket erbjudande länsmannen med tacksamhet
emottog.

För säkerhets skull skaffade han ett par soldater
till bevakning och band fast tjufvarna i vagnen.
Själf red han bredvid, och det dröjde icke länge,
innan de voro borta.

Jag stannade ensam utanför byggningen och
betade samt väntade otåligt, att mina små husbönder
skulle komma, ty jag hoppades, att nu skulle man
ha förlåtit min förra elakhet.

När det blef full dager och alla hade klädt sig
och ätit frukost, kom en stor skara utrusande på
gräsplanen. Det var barnen. Alla sprungo de till mig
och kappades om att smeka mig. Men bland alla
smekningarna voro lille Jakobs allra vänligast.

»Snälla Cadichon», sade han, »jag var så ledsen
öfver att du sprungit din väg. Hvad jag håller
utaf dig!»
»Det är verkligen sant, att hon kommit tillbaka
snäll», sade Camilla.

»Och hon har icke den där oförskämda minen,
som hon på senare tiden tagit på sig», sade Margreta.

»Och nu biter hon hvarken sin kamrat eller
bandhunden», sade Elisabet.

»Och nu låter hon utan svårighet sadla och betsla
sig», sade Ludvig.

»Och äter icke upp blomsterbuketterna, som jag
har i handen», sade Henriette.

»Och slår inte bakut, då man stiger upp på henne»,
sade Johanna.

»Och springer icke efter min ölänning för att bita
honom i svansen», sade Petter.

»Och så», sade Jakob, »är det hon, som räddat
våra grönsaker och vår frukt från att bli bortstulna
af de otäcka tjufvarna.»

»Och så har hon sparkat dem i hufvudet», sade
Henrik.

»Men hur bar hon sig åt för att fånga tjufvarna»,
frågade Elisabet.

»Man vet icke, huru det gick till», sade Petter.
»Pappa och farbröderna och drängarna rusade ut
och fingo se Cadichon, som sprang fram och
tillbaka och galopperade oroligt mellan stora byggningen
och trädgården. De följde efter henne med lyktor,
och hon förde dem till bortre ändan af
trädgårdsmuren. Där funno de två karlar afdånade, och kunde
se, att det var tjufvar.»

»Huru kunde de se, att det var tjufvar?» frågade
Jakob. »Ha tjufvar annorlunda ansikten och kläder
än annat folk?»

»Ja, jag tror icke, att de äro alldeles som vi»,
sade Elisabet. »Jag såg en gång ett helt tjufband.
De hade spetsiga hattar, röda kappor, otäcka ansikten,
och ofantliga mustascher.»

»Hvar har du sett dem? När var det», frågade
alla barnen på en gång.

»Jag såg dem i vintras på teatern», sade Elisabet.

»Ha, ha, ha! Så enfaldig du är», sade Henrik.
»Jag trodde, att det var verkliga tjufvar, som du hade
träffat på, då du var på resa, och jag undrade på
att farbror och faster icke hade nämnt något därom.»

»Kan tänka, min herre», sade Elisabet förargad,
»det var verkliga röfvare, och soldaterna slogos med
dem, och de blefvo alla dödade eller satta i fängelse.
Och det är icke alls något att skratta åt. Jag var
ganska rädd, och flera utaf soldaterna blefvo sårade.»

»Åh, hvad du är dum», sade Petter, »du har bara
sett ett spektakel, som spelas af karlar, som få betalt
för det och göra om detsamma hvar kväll.»

»Hur tycker du, de skola kunna göra om det»,
sade Elisabet, »sedan de blifvit dödade?»

»Men begriper du då icke», sade Petter, »att de
bara låtsa, som om de blifvit dödade eller sårade,
och att de må lika bra som du eller jag.»

»Men», sade Elisabet, »hur har då pappa och
farbror kunnat veta, att de där karlarna voro tjufvar?»

»Emedan», sade Petter, »man fann knifvar i deras
fickor att sticka ihjäl människor med, och...»
»Hurudana knifvar», sade Jakob afbrytande, »har
man till att döda människor med?»

»Jo ... jo ...», sade Petter förlägen, »de äro väl
lika alla andra knifvar.»

»Men», sade Jakob, »hur kunde man då veta, att
de hade sina knifvar för att döda människor med?
De hade dem kanske bara till att skära bröd med.»

»Du är så tråkig, Jakob», sade Petter, »du vill då
alltid begripa allting, och så afbröt du mig, då jag
skulle säga, att de hade papper på sig, på hvilket
de hade skrifvit, att de skulle stjäla våra grönsaker,
att de skulle döda prästen och många andra.»

»Och hvarför ville de icke döda oss också?» sade
Jakob.

»Emedan de visste», sade Elisabet, »att pappa och
farbröderna äro mycket modiga och ha bössor och
pistoler och att vi allihopa skulle ha hjälpt   dem.»

»Ja, du skulle minsann varit en god hjälp», sade
Henrik, »om man hade kommit och anfallit oss.»

»Jag skulle varit lika modig som du», sade
Elisabet, »och jag skulle nog hållit i benen på tjufvarna
för att hindra dem att döda min pappa.»

»Det är icke värdt att gräla om det», sade
Camilla, »låt Petter berätta för oss allt, hvad han har
fått höra.»

»Vi behöfva icke Petter», sade Elisabet, »för att
få veta det, som vi redan förut ha reda på.»

»Hvarför frågar du mig då ideligen, huru pappa
har kunnat känna igen tjufvarna», sade Petter.

»Herr Petter och herr Henrik, ropade
trädgårdsmästaren, »herr August söker er.»
»Hvar är han då?» frågade Petter och Henrik.

»Uti trädgården», sade trädgårdsmästaren, »han
törs icke komma nära slottet, emedan han är rädd
för att möta Cadichon.»

Jag suckade och tänkte, att den stackars August
nog hade skäl att vara rädd för mig efter den där
bedröfliga dagen, då jag var nära att dränka honom.
Jag önskade, att jag kunde göra honom någon tjänst
för att visa honom, att han icke vidare behöfver vara
rädd för mig.

—
</chapter>

<chapter name="25. Upprättelsen">
<h1>25.

Upprättelsen.</h1>

Under det jag förgäfves tänkte på hvad jag skulle
kunna göra för att ådagalägga min ånger för August,
närmade barnen sig det ställe, där jag stod och
funderade, under det jag betade litet gräs.

»Det blir varmt i dag», sade Petter, »jag tror icke,
att det blir trefligt att gå långt. Det är bättre att vi
stanna i skuggan i parken.»

»Petter har rätt», sade August, »så mycket mer
som jag är svag efter min svåra sjukdom och blir
trött, om jag går långt.»

»Det är ändå Cadichon, som är skuld till din
sjukdom», sade Henrik, »du är väl ond på henne?»

»Jag tror icke, att hon gjorde det med uppsåt»,
sade August, »hon blef säkert rädd för något på vägen,
och därför gjorde hon det förfärliga språnget, som
kastade mig i den ohyggliga gropen. Därför hatar
jag henne icke, bara ...»

»Bara, hvad», sade Petter.

»Bara», sade August rodnande, »att jag icke har
lust att rida på henne mer.»
Den stackars gossens ädelmod rörde mig och kom
mig att ännu mera ångra, att jag hade misshandlat
honom så illa.

Camilla och Margreta föreslogo, att man skulle
leka kök. Barnen hade byggt en köksspis uti sin
trädgård. De eldade med torra kvistar, som de själfva
hopsamlade. Detta förslag emottogs med stor glädje.
De sprungo till köket för att hämta köksförkläden
och återkommo för att tillreda allt uti sin trädgård.
August och Petter buro ved och lade på ugnen.

Innan de tände på elden, samlades de för att
öfverenskomma, hvad de skulle ha till frukost.

»Jag skall göra en pannkaka», sade Camilla.

»Jag kaffekräm.»

»Jag kotletter.»

»Jag kalfdans.»

»Jag potatissallad.»

»Jag smultron och grädde.»

»Jag pannkakor.»

»Jag strösocker.»

»Och jag skaffar körsbär», ropade den ene efter
den andre.

»Och jag», sade August, »skall skära brödet och
duka bordet och laga i ordning vattenkaraffinerna och
passa upp allesamman.

Så sprang hvar och en till köket för att begära,
hvad han behöfde för sin anrättning. Camilla kom
med ägg och smör och salt och peppar.

»Jag behöfver eld för att smälta mitt smör och
koka mina ägg», sade hon, »August, August, gör
upp eld.»
Hvar skall den vara?» sade August.

»I ugnen, naturligtvis; skynda dig, jag håller på
att vispa mina ägg.»

»August, August», sade Margreta, »spring till köket
efter kaffe till min kräm, som jag håller på att röra
till, det har jag glömt, skynda dig.»

»Jag får lof att göra upp eld åt Camilla», sade
August.

»Men spring sedan efter mitt kaffe, jag har så
brådtom», sade Margreta.

August sprang, det fortaste han kunde.

»August, August», ropade Elisabet, »jag behöfver
en glödpanna och ett halster till mina kotletter; jag
har just nu fått dem ordentligt skurna.»

August, som just kom springande med kaffet,
sprang tillbaka efter halstret.

»Nå, hur går det med elden, August», ropade
Camilla, »hur tänder du på den? Mina ägg äro vispade,
min pannkaka kommer att misslyckas.»

»Jag har fått så många uppdrag» sade August,
»att jag icke fått tid att tända elden ännu.»

»Och min glödpanna, August, hvar är den?» sade
Elisabet, »det har du glömt.»

»Nej, Elisabet, men det har varit mig omöjligt.
Jag har fått springa oupphörligt.»

»Jag hinner aldrig att steka mina kotletter; skynda
dig, August!» sade Elisabet.

»Jag har intet socker till mina smultron», sade
Jakob.  »Skynda dig, Henriette, att stöta socker.»

»Jag har stött, allt hvad jag orkat, men nu är jag
trött», sade Henriette, »och jag är så törstig.»
»Ät körsbär», sade Johanna, »jag är också törstig.»

»Än jag då», sade Jakob, »jag skall också smaka
på dem, det friskar upp en.»

»Jag vill friska upp mig litet, jag också», sade
Ludvig, »det är så besvärligt att göra smörgåsar.»

Och så satte de sig alla fyra omkring
körsbärskorgen och uppfriskade sig så grundligt, att de åto
upp alla körsbären. När det inte var mera kvar,
betraktade de hvarandra med oro.

»Det är intet mera kvar», sade Johanna.

»Nu komma de att gräla på oss», sade Henriette.

»Huru skola vi bära oss åt», sade Ludvig.

»Vi få bedja Cadichon, att hon hjälper oss», sade
Jakob.

»Hvad vill du, att Cadichon skall göra?» sade
Ludvig, »icke kan hon skaffa oss körsbär, när vi ha
ätit upp dem.»

»Det gör detsamma», sade Jakob. »Cadichon,
min snälla Cadichon, kom och hjälp oss; ser du inte,
att vår korg är tom? Hjälp oss att få den full igen.»

Jag var helt nära de fyra snålvargarna. Jakob
satte den tomma korgen under min nos, för att jag
skulle begripa, hvad han ville, att jag skulle göra.
Jag nosade på korgen, och så trafvade jag bort. Jag
sprang bort till köket, där jag hade sett en full korg
med körsbär, och den tog jag mellan tänderna och
sprang tillbaka till barnen med den samt satte den
midt ibland dem, där de ännu sutto, omgifna af
körsbärskärnorna och körsbärsstjälkarna, som de lagt på
sina tallrikar.
Jag mottogs med ett glädjeskrik. Alla de andra
vände sig om vid detta skrik och frågade, hvad
det var.

»Det är Cadichon, det är Cadichon», ropade Jakob.

»Tyst», sade Johanna, »de få reda på att vi ätit
upp körsbären.»

»Hvad gör det», sade Jakob, »jag vill också, att
de skola få veta, huru snäll och klok Cadichon är.»

Och han sprang till dem och berättade, huru
Cadichon afhjälpt följderna af deras glupskhet. I stället
för att gräla på de fyra små barnen, berömde de
Jakob för hans uppriktighet och gåfvo mig stora
loford för min klokhet.

Under tiden hade August tändt på elden åt
Camilla och glödpannan åt Elisabet. Camilla gräddade
sina pannkakor, Margreta gjorde kräm, Elisabet stekte
kotletter, och Henrik rörde i sin potatissallad. Ludvig
gjorde en stor hög af smörgåsar, och August, som
flåsade och svettades, dukade bordet, sprang efter
friskt vatten och lade upp rädisor och pickles, så att
det skulle se fint ut, och hade tusen bestyr. Först
hade han glömt saltet, och icke heller hade han kommit
ihåg servetterna. Därpå upptäckte han, att getingar
och flugor fastnade i maten och kröpo ned i glasen.
När allt var färdigt och alla rätterna voro på bordet,
slog Camilla sig för pannan och utropade:

»Åh, vi ha bara glömt en sak, och det är att bedja
våra föräldrar om lof att äta frukost ute af vår egen
tillagning.»

»Vi skola springa in allihop», ropade barnen.
»August får hålla vakt öfver frukostbordet.»
Strax därefter rusade de alla in uti salongen, där
deras föräldrar voro samlade.

Föräldrarna blefvo förvånade öfver att se alla
barnen komma in, röda och andfådda, med
köksförkläden på sig, så att de allesammans sågo ut som
kökspojkar.

Barnen rusade hvar och en till sin mamma och
begärde med en sådan ifver att få äta frukost ute,
att deras mammor att börja med icke alls begrepo,
hvad det var fråga om. Efter några frågor och
förklaringar erhöllo de tillåtelsen och skyndade tillbaka
till August och frukosten. Men August var försvunnen.

»August! August!» ropade de.

»Här är jag, här är jag», svarade en röst, som
tycktes komma från skyn.

Alla tittade uppåt och fingo se August, som satt
högt upp i en ek och som klättrade ned långsamt
och försiktigt.

»Hvarför har du klättrat dit upp? Hvad är det
för en löjlig idé», sade Petter och Henrik.

August klef sakta ned utan att säga ett ord.

När han kom ned, sågo barnen med förvåning,
att han darrade och var blek.

»Hvarför klättrade du upp i trädet, August», sade
Margreta, »och hvad har händt dig?»

»Utan Cadichon», sade August, »skulle ni hvarken
ha återfunnit mig eller er frukost. Det är för att
rädda mitt lif, som jag klättrat upp i trädet.»

»Tala om hvad som händt», sade Petter. »Huru
har Cadichon kunnat rädda ditt lif och försvara vår
frukost?»
»Först sätta vi oss till bords», sade Camilla, »vi
kunna höra, medan vi äta. Jag är så hungrig, att
jag kan dö.»

De satte sig omkring den på gräset utbredda
bordduken. Camilla trakterade med sina pannkakor,
Elisabet med sina kotletter, som voro ganska goda,
men något för mycket stekta. Sedan kom allt det
öfriga af frukosten, och allt var godt, väl lagadt och
väl upplagdt. Under det man åt, berättade August
sitt äfventyr, som följer:

»Knappt hade ni gått er väg, förrän jag såg de båda
stora bandhundarna, som blifvit lockade af matlukten,
komma springande. Jag tog en käpp och tänkte, att
de skulle springa sin väg, då jag svängde den
framför dem; men då de sågo kotletterna, pannkakan,
smörgåsarna och allt det öfriga, så läto de alls icke
skrämma sig utan ville i stället rusa på mig. Jag
kastade käppen i hufvudet på den största hunden,
men han hoppade upp på ryggen på mig.»

»Huru kunde han komma på din rygg», sade
Henrik, »då måtte han sprungit rundt omkring dig först.»

»Nej», svarade August rodnande, »men sedan jag
kastat käppen, hade jag icke vidare något att försvara
mig med, och du kan väl begripa, att det icke tjänade
någonting till att jag lät äta upp mig af ett par
hungriga hundar.»

»Jag förstår», sade Henrik med gäckande ton,
»det var du, som hade vändt ryggen till och som tog
till flykten.»

»Jag sprang för att söka er», sade August, »men
de elaka djuren sprungo efter mig, då Cadichon kom
till min hjälp och fattade den största hunden i
nackskinnet samt skakade honom, under det jag klättrade
upp i trädet. Den andra hunden hoppade efter mig
och fick tag i mina byxor, och skulle säkert slitit
sönder mig, om icke Cadichon ännu en gång räddat
mig från det elaka djuret. Först gaf hon ett duktigt
bett åt den första hunden och kastade honom högt
upp i luften, sedan tog hon tag i svansen på den
hunden, som höll mig fast, så att han genast släppte
sitt tag. Sedan hon släpat honom ett bra stycke,
vände hon sig hastigt om och gaf honom ett duktigt
slag på käken, som väl bör ha slagit ut några tänder
på honom. Bägge hundarna räddade sig tjutande,
och jag lagade mig just i ordning att stiga ned från
trädet, då ni kommo tillbaka.»

Man beundrade mycket mitt mod och min
sinnesnärvaro, och de kommo alla till mig och smekte och
berömde mig.

»Ni se väl», sade Jakob med triumferande uppsyn,
»att min vän Cadichon åter blifvit utmärkt rar. Jag
vet icke, om ni tycka om henne, men jag älskar henne
mera än någonsin! Är det icke sant, Cadichon, att
vi alltid skola vara goda vänner?»

Jag svarade, så godt jag kunde genom ett muntert
skriande, och barnen skrattade af full hals samt satte
sig åter ned att äta. Margreta serverade krämen.

»God kräm», sade Jakob.

»Jag vill ha mer däraf», sade Ludvig.

»Och jag med, och jag med», sade Henriette och
Johanna.
Margreta var glad åt att hennes kräm vunnit
bifall; och sanningen att säga, så hade alltsammans
lyckats så väl, att hela frukosten blef uppäten och
att det icke blef en bit kvar. Lille Jakob hade likväl
en liten förödmjukelse. Han hade åtagit sig smultron
med grädde, hade sockrat på grädden och slagit de
rensade smultronen i grädden. Det var nog bra, men
olyckligtvis blef han färdig före de andra, och då han
såg, att han hade god tid på sig, ville han göra sin
anrättning ännu bättre, hvarför han satte sig att röra
sönder smultronen uti grädden. Han kramade och
kramade, tills smultronen och grädden bildade ett
enda mos, som kunde vara ganska godt att äta men
som alldeles icke var vackert att se på.

Då turen kom till Jakob och han skulle bjuda på
sina smultron, utropade Camilla:

»Hvad är det där för slags röd gröt? Hvad är
det? Hvad har du gjort den utaf?»

»Det är icke någon röd gröt», sade Jakob, litet
förlägen. »Det är smultron och grädde. Det är
mycket godt, det försäkrar jag dig, Camilla, smaka
bara på.»

»Smultron?» sade Margreta; »hvar äro smultronen
då? Jag kan icke se dem. Det, som du bjuder oss
där, är alldeles osmakligt.»

»Ja, det är otäckt», utropade alla barnen.

»Jag trodde, att de skulle bli bäst, om de blefvo
sönderkrossade», sade stackars lille Jakob med tårar
i ögonen.

»Men om ni vill, så skall jag snart gå och plocka
andra och skaffa mera grädde från mejeriet.»
»Nej, min lille, snälle Jakob», sade Elisabet, rörd
af hans beskedlighet, »din kräm bör vara ganska
god. Gif mig litet utaf den. Jag skall gärna äta
däraf.»

Jakob kysste Elisabet och fick åter sin glada min
samt gaf henne en full tallrik.

De andra barnen, liksom Elisabet, rörda af Jakobs
godhet och goda vilja, begärde alla att få smaka
på hans anrättning och förklarade alla, att det
smakade förträffligt och till och med bättre än hela
smultron. Lille Jakob, som noga betraktade dem,
under det de åto af hans kräm, blef åter strålande,
då han såg, att hans uppfinning hade framgång.
Han tog sig själf en portion, och ehuru det icke
var mycket kvar, så var det dock tillräckligt för
att komma honom att ångra, att han icke gjort mera
kräm. Sedan frukosten var slut, tvättade de
tallrikarna i en balja, och det var icke det
ledsammaste; men innan de slutat, slog klockan, och deras
föräldrar ropade på dem. De begärde en kvarts
timmes lof för att få allt i ordning. Innan den
var slut, hade de burit alla sakerna tillbaka till
köket, och August hade sagt farväl för att gå hem
till sig.

Innan han gick, ropade August på mig, och då
han såg mig komma, sprang han till mig, smekte
mig och tackade mig med ord och åtbörder för
den tjänst, som jag gjort honom. Jag gladde mig
öfver hans tacksamhet och fann mig styrkt uti
min öfvertygelse, att August var vida bättre, än
jag först hade trott. Han hyste icke någon ovilja
mot mig; och om det än måste erkännas, att han
var en pultron och en smula enfaldig, så var detta
icke hans fel.

Få dagar därefter fick jag, till min glädje, tillfälle
att göra honom en ny tjänst.

—
</chapter>

<chapter name="26. Båten">
<h1>26.

Båten.</h1>

»Hvilken skada», sade Jakob, »att man icke hvar
dag kan göra sådana frukostar som i förra veckan.»

»Ja, hvad det var för en rar frukost», sade Ludvig.

»Hvad jag tyckte bäst om», sade Camilla, »var
potatissalladen.»

»Jag vet nog hvarför», sade Margreta. »Det är
emedan mamma annars aldrig låter dig äta sura
saker.»

»Det är nog möjligt», sade Camilla skrattande.
»Man tycker alltid bäst om sådant, som man sällan
får.»

»Men hvad skola vi göra i dag?» sade Petter.

»Det är sant», sade Elisabet, »det är torsdag i
dag, och vi ha lof hela förmiddagen.»

»Tänk, om vi skulle gå att meta rudor i stora
dammen», sade Henrik.

»Det var en god idé», sade Camilla, »så kunde
vi få stekt fisk i morgon.»

»Men huru skola vi kunna meta», frågade
Margreta.  »Ha vi några metspön?»
»Åh, vi ha tillräckligt med krokar», sade Petter,
»hvad som fattas oss, är endast spön.»

»Om vi skulle skicka någon ner i byn, att köpa
några», sade Henrik.

»Det finnes inga där», sade Petter, »man finge
skicka ända till staden, och det är för långt.»

»Se där kommer August», sade Camilla; »kanske
han har metspön hemma. Vi kunde skicka att hämta
dem med ölänningen.»

»Jag kan fara med Cadichon», sade Jakob.

»Du kan icke åka så långt alldeles ensam», sade
Henrik.

»Det är inte långt», sade Jakob, »det är bara en
fjärdingsväg.»

»Hvad är det, som ni ämna skicka efter med
Cadichon?» sade August, som nu hunnit fram.

»Metspön», sade Petter, »Har du några, August!»

»Nej», sade August, »men vi behöfva icke gå så
långt för det. Med våra knifvar kunna vi skära oss
så många som helst.»

»Ja, det är ju sant», sade Henrik. »Att vi icke
kunde tänka på det.»

»Kom då», sade August, »låt oss skära oss spön
i hasselbuskarna. De stora gossarna skära ned spöna,
och de små rensa bort smågrenarna.»

»Men  hvad  skola vi flickor göra», sade Camilla.

»Laga i ordning allt, hvad som behöfs för
metningen», sade Petter, »mask och brödbitar och krokar
och metrefvar.»

Då jag hörde  detta, gick jag helt sakta ned till
dammen och väntade öfver en halftimme, innan
barnen kommo.

»Man får väl lof att slå i vattnet för att få fiskarna
att komma upp?» sade Henrik.

»Tvärtom», sade Petter, »fiskarna gå ned i botten,
i dyn, om vi skrämma dem.»

»Jag tror», sade Camilla, »att det skulle vara bra
att locka hit dem genom att kasta ut litet brödsmulor.»

»Ja», sade Margreta, »men icke mycket, eljest bli
de mätta.»

»Låt mig göra det», sade Elisabet, »medan ni laga
i ordning metspöna.»

Hon tog brödsmulor och kastade ut, och genast
kommo en mängd fiskar för att äta utaf dem. Då
Ludvig, Jakob, Henriette och Johanna fingo se det,
ville de också hjälpa till, och snart hade de kastat
så mycket, att fiskarna voro mätta och icke ville taga
mera.

»Nu är jag rädd, att vi kastat för mycket bröd
i vattnet», sade Elisabet sakta till Ludvig och Jakob.

»Hvad gör det», sade Jakob, »de få äta upp resten
i afton eller i morgon.»

»Men», sade Elisabet, »jag är rädd, att de icke
komma att nappa på krokarna nu, sedan de äro
mätta.»

»Aj, aj», sade Jakob. »Då bli kusinerna minsann
icke nöjda.»

»Det är bäst att icke säga något», sade Elisabet,
»de hålla på med sina metkrokar; kanske nappar
fisken lika väl.»
De kastade nu ut sina metrefvar och väntade
under djup tystnad, att fisken skulle nappa; men
ingen fisk nappade.

»Det är säkert ett dåligt ställe», sade August, »låt
oss gå litet längre bort.»

»Jag tror icke», sade Henrik, »att här finnes någon
fisk, ty se, där ligga brödsmulor, som de icke rört.»

»Det är bäst att gå till andra ändan af dammen,
där båten ligger», sade Camilla.

»Det är djupare där», sade Petter.

»Hvad gör det», sade Camilla, »tror du att fisken
drunknar?»

»Icke fisken men vi själfva, om någon skulle
falla uti.»

»Huru tycker du, att vi skulle kunna falla uti
dammen», sade Henrik, »om vi icke gå för nära
kanten, så att vi kunna halka ned.»

»Det är nog sant», sade Petter, »men jag vill
ändå icke, att småbarnen skola gå dit.»

»Åh, jag ber dig, Petter», sade Jakob, »låt mig gå
med dig, vi skola stanna så långt ifrån kanten på
dammen.»

»Nej, nej», sade Petter, »stanna, där ni äro. Vi
skola snart komma tillbaka till er, ty jag tror icke,
att vi där skola finna flera fiskar än här. Dessutom»,
tillade han med saktare röst, »är det edert fel, att vi
icke ha fått något, ty jag såg nog, att ni kastade
alldeles för mycket bröd i dammen, ehuru jag icke velat
tala om det för de andra. Men det är rättvist, att
ni få något straff för er dumhet.»

Jakob envisades icke vidare, men berättade för
de andra brottslingarna, hvad Petter nyss sagt till
honom. De stannade således kvar, där de voro,
alltjämt i hopp att fiskarna skulle låta fånga sig, men
utan framgång.

Jag följde med de stora barnen till andra ändan
af dammen. De kastade där ut sina refvar men hade
icke mera framgång än på det andra stället, och huru
de flyttade sig, så ville fisken icke nappa.

»Vet ni hvad», sade August, »jag har en god idé.
Skola vi icke, i stället för att tråka ut oss med att
vänta på att fiskarna skola komma till oss och låta
fånga sig, försöka att göra ett storfiske och fånga ett
helt tjog på en gång?»

»Huru skola vi bära oss åt för att få så många»,
sade Petter, »då vi nu icke kunna få en enda?»

»Med ett nät», sade August.

»Men det är mycket svårt», sade Henrik. »Pappa
säger, att man måste riktigt förstå sig på att lägga
ut det.»

»Inte är det svårt», sade August, »jag har lagt ut
det tjogtals gånger. Det är mycket lätt.»

»Och har du fångat många fiskar», frågade Petter.

»Nej, det har jag icke», sade August, »emedan jag
icke kastade ut det i vattnet.»

»Hvar kastade du ut det då?» sade Henrik.

»På gräset, bara för att lära mig att kasta det väl»,
sade August.

»Men det är alls icke detsamma. Jag är säker
på att du kastar det mycket illa i vattnet», sade
Petter.

»Illa», sade August, »det tror du bara. Du skall
få se, om jag kastar det illa! Jag springer och
hämtar nätet, som torkar i solen på gården.»

»Nej, August», sade Petter, »jag ber dig låta bli
det. Om något skulle hända, så få vi bannor af
pappa.»

»Och hvad tycker du väl, skulle kunna hända?»
sade August, »efter som jag säger dig, att hemma
fiska vi alltid med nät. Vänta på mig. Jag kommer
snart tillbaka.»

August sprang sin väg och lämnade Petter och
Henrik missnöjda och oroliga. Han kom snart
tillbaka med nätet.

»Se där!» sade han, då han utbredde det på
marken, »nu få fiskarna akta sig.»

Han kastade ut nätet ganska skickligt och drog
upp det försiktigt och långsamt.

»Drag fortare», sade Henrik, »det där tar aldrig
slut.»

»Nej, nej», sade August, »man måste draga mycket
långsamt för att få upp alla fiskarna och för att nätet
icke skall gå sönder.» Han fortfor att draga, och då
nätet kom upp, var det tomt. Icke en enda fisk hade
låtit fånga sig.

»Åh», sade han, »en gång är ingen gång. Man
får icke fälla modet för så litet.»

Han började åter, men lyckades icke bättre andra
gången än den första.

»Jag vet, huru det kommer sig», sade han, »jag
är för nära stranden, det är icke nog djupt vatten.
Om jag går ut i ändan på båten, så blir det bättre
utrymme för nätet.»

»Nej, August», sade Petter, »gå icke i båten, du
kan trassla in dig med nätet, så att du stupar i
vattnet.»

»Men du är som en två års barnunge, Petter,»
sade August, »jag är icke så rädd som du. Du skall
få se.»

Han skyndade ut i båten. Den vaggade häftigt,
och jag kunde se, att August blef rädd, ehuru han
låtsade skratta. Han sträckte ut nätet illa, hindrad
som han var utaf båtens vaggning, och han hade
svårt att hålla jämnvikten. Egenkärleken lockade
honom likväl, och han kastade ut nätet. Men hans
fruktan för att falla i vattnet hejdade kastet, och nätet
fastnade på hans vänstra axel, hvaraf han fick en
stöt, så att han föll hufvudstupa i dammen.

Petter och Henrik uppgåfvo ett skrik af
förskräckelse, som besvarade det ångestrop, som den stackars
August uppgifvit då han föll. Han var intrasslad i
nätet, så att han icke kunde simma, och ju mera han
ansträngde sig, desto mera snärjde han in sig. Jag
såg honom småningom sjunka, och inom några
ögonblick skulle han drunkna. Petter och Henrik kunde
icke hjälpa honom, ty ingen af dem kunde simma,
och innan de kunnat skaffa hjälp, hade det blifvit
alldeles för sent.

Jag besinnade mig icke länge utan kastade mig
beslutsamt i vattnet, sam bort till honom och dök
ned, ty han hade redan sjunkit ganska djupt. Jag
fattade tag med tänderna uti nätet och sam till 
stranden, under det jag släpade honom efter mig. Jag
klättrade upp på den ganska branta stranden, med
fara att gifva honom några stötar, då jag släpade
honom öfver stenar och rötter, samt lade ned honom
på gräset, där han blef liggande orörlig.

Petter och Henrik sprungo, bleka och darrande,
fram till honom, frigjorde honom, icke utan svårighet,
från nätet, och då de sågo Camilla och Margreta
komma springande, tillsade de dem att hämta hjälp.
Småbarnen, som också sett Augusts fall på afstånd,
kommo äfven springande och hjälpte Petter och
Henrik att torka hans ansikte och hans hår. Tjänstfolket
kom snart, och man bar bort August medvetslös.
Barnen stannade ensamma hos mig.

»Du snälla Cadichon!» utropade Jakob, »det är
du, som räddat Augusts lif. Såg ni icke, med hvilket
mod hon kastade sig i vattnet?»

»Javisst», sade Ludvig, »och hur hon dök för att
få tag i August!»

»Och hur förståndigt hon släpade upp honom på
gräsvallen.»

»Stackars Cadichon», sade Jakob, »du har
blifvit våt.»

»Rör icke vid henne, Jakob», sade Henriette, »hon
väter ned dina kläder, ser du icke, huru vattnet
rinner utaf henne.»

»Åh strunt! Hvad betyder det, om jag blir litet
våt», sade Jakob och slog armarna om min hals.
»Jag blir ändå icke så våt som Cadichon.»

»I stället för att omfamna henne och säga henne
artigheter», sade Ludvig, »vore det mycket bättre att
leda henne till stallet. Där skola vi gnida henne
duktigt med halm och ge henne hafre att värma och
stärka sig med.»

»Det har du rätt uti», sade Jakob. »Kom, min
rara Cadichon!»

Jag följde Jakob och Ludvig, som gingo till stallet
sedan de gifvit mig tecken att följa dem. Bägge två
gnedo mig, så att de blefvo alldeles svettiga och trötta,
och slutade icke, förrän jag var alldeles torr. På
samma gång aflöste Henriette och Johanna hvarandra
för att kamma och borsta min man och min svans.
Jag var ståtlig, när de hade slutat, och jag åt med
en utomordentlig matlust hafren, som Jakob och
Ludvig gifvit mig.

»Henriette», sade den lilla Johanna sakta, »jag är
rädd, att Cadichon har fått alldeles för mycket hafre.»

»Det gör ingenting, Johanna», sade Henriette, »hon
får det som en belöning, för att hon varit så snäll.»

»Men ser du», sade Johanna, »jag skulle vilja taga
ifrån henne litet grand.»

»Hvarför det», sade Henriette.

»För att ge åt våra stackars kaniner, som aldrig
få någon hafre  och som tycka så mycket om den.»

»Om Jakob och Ludvig få se, att du tar hafre
från Cadichon, så skola de gräla på dig», sade
Henriette.

»De se mig icke», sade Johanna. »Jag skall vänta,
tills de icke se häråt.»

»Då är du en liten tjuf», sade Henriette, »ty då
stjäl du hafre från Cadichon, som icke kan beklaga
sig, emedan hon icke kan tala.»
»Det är sant», sade Johanna bedröfvad. »Mina
stackars kaniner skulle ändå vara bra glada, om de
hade litet hafre», och därpå satte hon sig bredvid
min krubba och såg på huru jag åt.

»Hvarför stannar du där, Johanna?» frågade
Henriette. »Kom med mig, så skola vi höra efter huru
det är med August.»

»Nej», svarade Johanna, »jag väntar hellre, tills
Cadichon slutat att äta, för att se, om hon lämnar
någon hafre. Då kan jag ta den till mina kaniner
utan att stjäla ifrån henne.»

Henriette bad henne ännu en gång komma, men
Johanna nekade och stannade hos mig, och Henriette
gick bort med sina kusiner. Jag åt långsamt, emedan
jag ville se, om Johanna, sedan hon blifvit ensam,
skulle kunna motstå frestelsen att traktera sina
kaniner på min bekostnad. Hon tittade tid efter annan
i krubban.

»Hvad hon äter», sade hon. »Hon slutar då
aldrig. Hon borde icke vara hungrig mera, och ändå
äter hon alltjämt. Det blir allt mindre och mindre
hafre. Hon äter nog upp alltsammans. Om hon
bara ville lämna något, skulle jag vara nöjd.»

Jag skulle nog ha ätit upp allt, hvad jag hade i
krubban, om jag icke hade tyckt, att det var synd
om den lilla flickan, som icke rörde något, huru stor
lust hon än hade därtill.

Jag låtsade därför, som om jag fått nog och
lämnade nära hälften af hafren. Johanna ropade af
glädje, sprang upp och tog hafren med sina små
händer och lade den i sitt förkläde.
»Hvad du är snäll! Hvad du är rar, min rara
Cadichon!» sade hon. »Jag har aldrig sett en bättre
åsna än du. Det är bra hyggligt af dig, att du icke
är glupsk! Alla hålla utaf dig, emedan du är så
snäll. Nu skola kaninerna bli så glada, och jag
skall säga dem, att det är dig, de ha att tacka för
hafren.»

Sedan Johanna samlat allt i förklädet, sprang hon
sin väg. Jag såg, när hon kom fram till det lilla
kaninhuset, och jag hörde henne berätta för kaninerna,
huru god jag var, att jag icke alls var snål, och att
de borde vara som jag, och liksom jag hade lämnat
hafre åt dem, lämna litet åt sparfvarna.

»Jag skall snart komma tillbaka», sade hon till
slut, »och se efter om ni varit så snälla som
Cadichon.»

Sedan stängde hon igen dörren om dem och sprang
att uppsöka Henriette.

Jag följde efter henne för att höra, huru det var
med August, och då jag kom närmare stora
byggningen, fann jag med glädje, att August satt på
gräsplanen med sina vänner. Då han fick se mig, kom
han till mig, smekte mig och sade;

»Se där år min räddare! Utan dig skulle jag vara
död. Jag förlorade medvetandet, i detsamma som
Cadichon fick tag uti nätet och började dra mig mot
land. Men jag såg mycket väl, huru hon sprang ned
i vattnet och dök för att rädda mig. Jag skall aldrig
glömma detta och aldrig komma hit utan att hälsa
på Cadichon.»

»Det är ganska rätt, som du säger, August», sade
mormodern, »när man har godt hjärta, så är man
tacksam mot ett djur lika väl som mot en männniska.
Jag skall också alltid minnas de tjänster, Cadichon
har gjort oss, och hända hvad som hända vill, så
skall jag aldrig göra mig af med henne.»

»Men mormor», sade Camilla, »det är icke länge
sedan mormor ville skicka henne till kvarnen.»

»Men jag skickade ändå icke dit henne, mitt kära
barn», sade mormodern. »Det är sant, att jag tänkte
på det ett ögonblick, sedan hon hade uppfört sig så
illa mot August, och med anledning af en mängd
elakheter, som hela huset klagade öfver. Men jag
beslöt att behålla henne här till vedergällning för
hennes gamla tjänster. Nu skall hon icke allenast
stanna här, utan jag skall se till att hon skall få det
godt.»

»Tack, tack, mormor!» ropade Jakob och tog
mormodern om halsen, så att han var nära att kväfva
henne. »Det är jag, som alltid vill sköta Cadichon.
Jag skall hålla af henne, och hon skall hålla af mig
mer än någon annan.»

»Hvarför, min lilla Jakob», sade mormodern, »vill
du, att Cadichon skall hålla af dig mera än alla de
andra?  Det är icke rättvist.»

»Jo, mormor, det <i>är</i> rättvist», sade Jakob, »ty jag
tycker mycket mera om henne, än de andra göra,
och när hon var obeskedlig och ingen af de andra
brydde sig om henne, så höll jag ändå af henne
litet ... ja, till och med ganska mycket», tillade han
skrattande. »Är det icke sant, Cadichon?»

Jag gick genast fram och stödde mitt hufvud på
hans axel.

Alla skrattade, och Jakob fortsatte:

»Är det icke sant, kusiner, att ni vilja, att
Cadichon skall tycka mera om mig än er?»

»Jo, jo!» ropade de alla under skratt.

»Och», sade Jakob, »har jag icke alltid hållit
mera utaf Cadichon, än ni hålla utaf henne?»

»Jo, jo», svarade de alla på en gång.

»Mormor ser väl då», sade Jakob, »att efter som
det är jag, som har fört hit Cadichon och jag, som
tycker mest om henne, så är det äfven rättvist, att
det är mig, som Cadichon tycker mest om.»

»Jag har intet däremot, kära barn», sade
mormodern, »men när du icke är här längre, så kan du
icke vårda henne.»

»Men jag skall alltid vara här», sade Jakob ifrigt.

»Nej, mitt kära barn», sade mormodern. »När
din pappa och din mamma resa, så taga de dig
med sig.»

Jakob blef sorgsen och tankfull och stannade
med armen på min rygg och hufvudet hvilande i
handen.

Slutligen klarnade hans ansikte, och han sade:

»Vill inte mormor skänka mig Cadichon?»

»Jag vill ge dig allt, hvad du vill ha, min käre,
lille gosse», sade mormodern, »men du kan icke ta
med dig åsnan till staden.»

»Nej, det är sant», sade Jakob, »men hon skall
ändå alltid vara min Cadichon. Och när pappa får
en landtegendom, så skola vi låta henne komma dit.»

»På detta villkor skänker jag henne åt dig, mitt
barn», sade mormodern, »hon skall stanna här, och
som hon troligen lefver längre än jag, så skall du
icke glömma, att Cadichon är din och att jag åt dig
öfverlämnar omsorgen att låta henne lefva lycklig.»

—
</chapter>


<chapter name="Slutet">
Slutet.

Från denna stund tycktes min lilla husbonde
Jakob älska mig mer än någonsin, och jag å min sida
ansträngde mig till det yttersta för att göra honom
glädje. Jag sträfvade äfven efter att vara vänlig och
tjänstaktig mot alla andra, och hade aldrig skäl att
ångra, att jag försökt bättra mig och aflägga mina
fel. August kom ofta på besök, och han uraktlät
aldrig att hälsa på mig, oftast hade han äfven med sig
någon godbit åt mig, ett äpple, ett päron, bröd eller
morötter. Med ett ord, från att vara fiender blefvo
vi med tiden de bästa vänner, och jag insåg, huru
orätt jag gjort den stackars gossen, som i själfva
verket hade ett mycket godt hjärta, ehuru han var
en smula enfaldig och egenkär.

Hvad som först ingaf mig tanken att skrifva denna
bok, var ett samtal, som jag åhörde mellan Henrik
och hans kusiner. Henrik påstod bestämdt, att jag
alls icke förstod, hvad jag gjorde, än mindre hvarför
jag gjorde det, och att alla de märkvärdiga handlingar,
hvartill de varit vittne, blott haft sitt upphof i en
blind instinkt, som på intet sätt kunde jämföras med
människornas förnuft. Jag kände mig ganska sårad
af denna orättvisa och begagnade mig af en mycket

sträng vinter, då barnen funno det allt för kallt att
rida eller åka och jag följaktligen hade mycken
ledighet för att uppteckna några af de viktigare
händelserna i mitt lif. De kunna måhända roa någon af
er, mina kära små läsare, och i alla händelser lära
er, att om man vill bli väl betjänad, måste man
behandla sina tjänare väl, antingen de äro människor
eller djur — att godhet och vänlighet alltid löna
sig bättre än elakhet och hämndgirighet, och —
framför allt — att vi åsnor kunna tänka och känna, älska
och hata, lida och glädja oss lika väl som någon af
er själfva.

Jag lefver lycklig, älskad och vårdad af alla; jag
börjar bli gammal, men åsnor äro långlifvade, och
jag hoppas att ännu i många år få tjäna mitt kära
husbondfolk, så godt jag förmår.

—
</chapter>







