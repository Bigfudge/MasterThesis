ENGELSK IMPERIALISM
OCH PARLAMENTARISM

UR

HARALD HJÄRNES
SKRIFTER

ALBERT BONNIERS FÖRLAG

STOCKHOLM
ENGELSK IMPERIALISM
OCH PARLAMENTARISM
ENGELSK IMPERIALISM
OCH PARLAMENTARISM
UR
HARALD HJÄRNES
SKRIFTER

MED INLEDNING AV
GUSTAF STRIDSBERG

STOCKHOLM
ALBERT BONNIERS FÖRLAG
STOCKHOLM
ALB. BONNIERS BOKTRYCKERI 1940

FÖRORD.

Harald Hjärnes alstring av alltjämt
aktuella historiska framställningar, som
klargörande belysa nuvarande problem, är ännu
blott delvis tillgänglig i bokform. I denna
stund påkallas särskilt uppmärksamheten av
tvenne ämneskretsar över vilka han med sin
karakteristiska förening av djup lärdom och
levande verklighetssinne kastat ljus. Det
engelska skaplynnets avspegling i
konstitutionellt liv och imperialistisk maktutövning
behandlades av honom ej blott i den
akademiska undervisningen utan även i
artikelserier vilkas värde i dag är oförminskat. De
ge en enastående insikts vittnesbörd om
frågor, som i pågående världshistoriska
omvälvning blivit av största betydelse.

"För närvarande har England ådragit sig
tyskarnas förbittring, som mer eller mindre
efterhärmas på vår sida. Nu är Chamberlain
den stora politiska fågelskrämman, liksom
Bismarck var det för den antityska
stämningen på 60-talet. Boerna lovsjungas i
samklang med berlinarnas entusiasm för
småfolkens frihet, under det att engelsmännen
beskyllas för de vederstyggligaste ogärningar
mot värnlösa kvinnor och barn. Det
profeteras oförtrutet om det brittiska väldets
undergång, och Sydafrikas befrielse från
deras förtryck förklaras alltjämt omedelbart
förestå."

Dessa icke alldeles oaktuella ord skrevos
december 1901 i Hjärnes "Lånade
fördomar". De avsågo den opposition, som på sina
håll väcktes av hans artiklar i Svenska
Dagbladet om boerkriget och den värdesättning
han där gav engelsk imperialistisk politiks
och maktutövnings skaplynne. "Den som
vågar göra några invändningar mot den
rådande boerkulten eller de tyska
nyhetsfabrikaten anses som en hjärtlös och kortsynt
varelse." Så löd fortsättningen på det ovan
citerade.

Inom svensk bildning dominerade då den
opinionsströmning, som utgjorde
omkastningen av tidigare franskdyrkan och
tyskförakt och som särskilt framträtt under
fransk-tyska kriget. Härvid bör förvisso
skiljas mellan tvenne faktorer av helt olika
natur men i detta fall samverkande. Den ena
var reaktionen mot den erövringspolitik
varom Preussens hela historia ansågs vittna och
som i hög grad aktualiserats genom krigen
mot Danmark. Den andra faktorn var
olustkänslorna inför fakta som ej passa ihop med
känslotänkandet.

I det allra längsta ville man ej sätta tro
till de tyska underrättelserna från
krigsskådeplatserna. Ännu när Paris' belägring led mot
slutet, gjordes hos oss stor affär av de
instängda fransmännens förtvivlade utfall, och
det hette, att tyskarna snart nog måste draga
sig tillbaka. Så har Hjärne själv skildrat
stämningarna under den tid, då de
svenska tidningsläsarne helt enkelt icke ville se
telegram om franska motgångar och då
Göteborgs Handels- och Sjöfartstidning
rönte allvarliga obehag genom S. A.
Hedlunds föresats att låta tidningen trotsa
opinionen och skildra händelseförloppet sådant
det var. Naturligt nog slog en så beskaffad
opinion alldeles om inför den slutgiltigt
betygade övermaktens triumf och förbyttes på
många håll i en dess mer motståndslös
beundran av den segrande parten. Medan
Napoleon III tidigare ansetts såsom
Europas store ordnare, blev Bismarck nu det
stora statsmannaidealet för långa rader av
svenskar, som trodde sig dymedelst följa med
sin tid och beträda realpolitikens vägar.
Tyskarna blevo våra lärare i allo, från
krigsväsen till teologi.

"Aldrig har den tyska vetenskapen varit
så exklusivt studerad hos oss som nuförtiden,
och det hör nästan till höglärdhetens
veritabla symtom att i kapp med de tongivande
forskningshövdingarna i Tyskland ignorera
eller förnämt avvisa vad som åtgöres
annorstädes. Ingen administrativ reform kan hos
oss företagas, utan att vederbörande först
införskriva tyska ämbetsutlåtanden och
broschyrer. De tyska telegrambyråerna servera
vår press med allt, som behöver vetas om
märkliga tilldragelser i hela den stora vida
världen. Och gäller det att få något begrepp
om vad dessa tilldragelser egentligen månde
betyda, då ligga de tyska tidningarnas ledare
så mycket närmare till hands, som den
Wennerbergska skolreformen har gjort deras
språk till det enda fullt tillgängliga för den
yngre publicistgenerationens flertal."

Även detta läses i "Lånade fördomar".
Frågan om Hjärnes nyssnämnda
"hjärtlöshet" kan lämnas åsido. Vad hans
"kortsynthet" beträffar utgör ju den följande
utvecklingen bästa prövostenen för klarsyntheten i
de artiklar, med vilka han kommenterade
gången av imperiets kris i Sydafrika vid
sekelskiftet.

Deras bestående värde ligger i den
belysning de kasta över arten av engelsk
imperialism och innebörden av dess maktutövning.
Skildringen utgör intet konstitutionellt
schema och ingen konstruerad idealbild utan
är helt enkelt en bild av verkligheten: den
omtalade fortlöpande kommentaren i
Svenska Dagbladet till boerkriget. Hjärnes
misstrodda värdesättning av den engelska
imperialismens moraliska erövrarkraft liksom
dess civilisatoriska och frihetsgynnande
skaplynne besannades. Den boergeneration,
vars strid mot engelsmännen i Sydafrika
syntes hota hela det engelska väldet där, hade
ännu ej hunnit gråna, då detta väldes
karaktär visades genom Sydafrikanska unionens
inväxande såsom Canadas vederlike i
imperiet som en av de självstyrande dominierna.
Där kriminaliserades ej de besegrades
patriotism! I London hyllades boergeneralerna som
de hjältar de voro, och ej många år förflöto
sedan Botha och Smuts sträckt vapen inför
Kitchener, när de själva stodo i främsta ledet
av imperiets förkämpar. Inom kort var Jan
Smuts en av imperiets högstbetrodda män,
liksom han i dag är ett av dess främsta stöd.

Här bör erinras om att Hjärnes
ståndpunkttagande mot och ej för boerstaterna
ingalunda berodde på någon maktdyrkan.
Lika litet var hans åskådning besläktad med
den på sistone även av en H. G. Wells
hyllade uppfattningen om det förment
rationella i en utveckling, som underkänner de
smärre folkens självständighet för att infoga
dem i en tidsenlig storstatspolitiks s. k.
livsrum. Hjärnes åskådning belyses av ett
anmärkningsvärt uttalande i hans
vittfamnande minnesteckning över Linnélärjungen och
Japanforskaren Carl Peter Thunberg. Med
sympati framhöll Hjärne dennes kritik mot
den dåtida holländska kolonialpolitikens
utsugningssystem, citerande Thunbergs ord
om att anblicken därav lämnar "en tänkande
filosof mindre behagliga begrepp om det sätt,
varigenom de många kräseligheter, dyrbara
tyger och möbler, européen med så mycken
vällust åtnjuter, ifrån dessa avlägse orter
förvärvas". För egen del tillägger Hjärne
härvidlag att i Thunbergs uppfattning
"framträder en bjärt skillnad mellan den
ganska okonstlade 'filosofi', som hyllades av
det adertonde århundradets nyvaknade
frisinne", och helt andra "riktningar, som
vunnit anklang på så många håll i den allra
modernaste kulturens namn. Det kan
verkligen sättas i fråga" — tillägger han med en
betoning, som nu ett tredjedels sekel senare
blivit ännu mer betydelsefull — "huruvida
ej den sofistiskt rättfärdigade och skolade
obarmhärtigheten betecknar ett värre
missförstånd av den mänskliga kulturens väsen
än den naivt ytliga, men välmenta
utilitarismen."

Vad som kallas det demokratiska
styrelsesättet och parlamentarismen är i detta nu
underkastat ett propagandamättat
diskuterande, eller rättare: är utsatt för en
agitatorisk trumeld. Denna preparerar terrängen
för en anstormning med längre nående syfte,
hotande de icke totalitära folkens både yttre
och inre oberoende, ja själva de humana
ideal för samhälle och statsmakt, som hittills
varit västerländsk civilisations kännemärke.

Det demokratiska styrelsesättets angripare
såväl som försvarare, och icke minst de
sistnämnda, sammanblanda därvid i hög grad
form och anda. De förgäta också ett annat
betydelsefullt förhållande. Den egentliga
parlamentarismens norm utdanades och fick
sin dogmatik under en tid, då statsmakten
befattade sig med en långt mindre del av
samhällslivet än nu, och i ett land, där
nedärvd vana vid självstyrelse på alla möjliga
områden ingick i det politiska livets
grundval och gjorde parlamentets arbetsområde
lätt att bemästra. Vilka problem det
parlamentariska styrelsesättets utveckling mött
och huru de lösts jämte de speciella
förutsättningarna härför i parlamentarismens
moderland är därför av stort intresse även för
nu aktuella frågors belysning. Icke minst
betydelsefullt är att uppmärksamma vad som
är specifikt engelskt och därför ej med
framgång kan kopieras annorstädes. Allt detta
får fortfarande en konkret och levande
framställning i den följd uppsatser av
Hjärne, som nu för första gången återges i
bokform.

Harald Hjärnes blick nådde vitt och långt.
Till det mest monumentala av hans alstring
hör den Michel-Angelo-fresk han givit av
huru den historiska världsbilden alltjämt
sedan årtusenden förskjutits hos Västerlandets
kulturnationer. Det tjugutal sidor vilka han
kallar "Historiska världsbilder", borde stå
främst i en sådan volym med urval ur hans
skrifter, som en gång på något av
"världsspråken" skall skänka Harald Hjärnes namn
europeisk klang.

Den engelske lärdomsjätten, lord Acton,
försatte vid ett tillfälle en annan berömd
historiker i hänförd beundran genom att, som
gripen av en trance, under en kort monolog
ge en sammanfattning av den västerländska
mänsklighetens öden.

"Blott sex eller sju minuter talade han, ej
mer, men som en inspirerad, och som om han
från ett högt berg överblickat den
mänskliga utvecklingens väg, ifrån dess första
skymtande i fjärran ur förhistoriens dunkel
fram till de i växlande dagrar men så
småningom klarare belysta tidevarven allt
närmare vårt eget. Ännu mer medryckande än
hans glänsande vältalighet var den
genomträngande helhetssyn, som i
händelseförloppens och epokernas följd klarlade
växelspelet mellan de än uppbyggande, än
nedrivande, men alltid verksamma idéer och
moraliska krafter, vilka skapat och
omskapat samhällsformerna och de städse skiftande
uttrycken för människoandens verksamhet.
Det var som om historiens hela landskap
plötsligt öppnats för blicken."

Så har James Bryce skildrat det under en
aftonstund i Actons bibliotek förklungna
motstycke till vad vi på svenska äga i
Hjärnes "Historiska världsbilder". Även de ge
förnimmelser av vision. Hela hans
författarskap är präglat av den genomträngande
helhetssyn, som låter oss se trådarnas gång i
händelsernas förvirrande vävnad, liksom
frändskapen mellan verkande krafter trots
olika tiders och nationers kostymering.Denna världshistoriska överblick har Hjärne utfört mera
i detalj i tre för hans historiska konception karakteristiska,
monumentala tidevarvsöversikter "Medeltidens historiska
innebörd", "Det västerländska statssystemets uppkomst" och
"Nya problem för världshistorisk framställning", en
sammanfattning av grundvalarna för det skede vi uppleva, med
vilka han bidrog till Pflugk-Harttungs Världshistoria. Jämte
en denna serie utfyllande föreläsning om "Det västerländska
statssystemets uppkomst" äro de samlade i den presslagda
fjärde volymen av Hjärnes "Samlade skrifter". Med titeln
"Samfundsliv och tankevärld" innehåller denna mycket av
vad som står i nära sammanhang med föreliggande urvals
syfte. Han
gav bilden av sig själv som historiker, när
han i en för svensk hävdaforskning
betydelsefull programskrift talade om "den
vidhjärtade känslan för allt mänskligt, som
gläds över varje skymt av det stora
utvecklingssammanhanget emellan skilda folk och
tidevarv i deras alltid bristfälliga men aldrig
meningslösa strävanden och syften".

Men Hjärnes synvidd ägde en
universalitet, som fick uttryck i hans syn på "Östasien
i dess helhet och det europeiskt-amerikanska
västerlandet, som två sidoordnade
kulturområden, två skilda, men icke alldeles
ojämförliga planeter inom det historiska
världssystemet". Han förutsåg Fjärran österns
snart stundande inverkan på Europas öden,
medan något dylikt ännu tycktes vara
avlägset från "realpolitikens" verklighet. Intet
visar bättre huru hos honom lärdomen
förenades med den förmåga av fantasi, som ger
levande verklighetssinne, än hans profetiska
klarsynthet på detta fjärrlägna område. Hur
västerlandets kunskap om den
kinesisk-japanska världen grundades, har han själv
skildrat på några ypperliga sidor
lärdomshistoria. Där göra vi bekantskap med den
från fransk erudition stammande
intellektuella träning, som, förkovrad av jesuit- och
framför allt benediktinordnarnas
lärdomsasketer — stamfäderna för mycket av
nutidens historik och kritik — gav 1600- och
1700-talens missionärer i Kina förmågan att
utspana en obekant världs statsläror och
historia.

Vad Harald Hjärne själv mäktade
åstadkomma av klarsynthet i samtidens stora
frågor visades även på detta område. I sitt
bibliotek i Uppsala hade han långt klarare
än hundratals resenärer, som ur olika
vetenskapliga eller politiskt-militära synpunkter
velat utforska Japan, sett vad denna
pånyttfödda makt betydde.

Under den sista januariveckan 1904
väcktes sensation på staber och
tidningsredaktioner Europa runt av de artiklar,
i vilka Times' "military correspondent"
Repington, utvecklade huru en japansk seger
över Ryssland vore fullt tänkbar. Utan
tillgång till några sådana exceptionella
informationskällor, över vilka den engelska
försvarsstabens intimus och Times' militäre redaktör
förfogade, hade Harald Hjärne redan
fjorton dagar förut i sin strålande artikel
"Riddarens väg" sagt:

"Står Japans krigiska kraftutveckling
någorlunda i jämnhöjd med dess diplomatiska
prestationer, då har Ryssland aldrig mött
någon farligare fiende sedan Karl XII:s
dagar."

Men han förutsåg samtidigt med särskild
skarpsyn en av de stora inre faror, som
hotade Europa.

Han delade icke de förhoppningar som så
ofta förväntat tryggad fred och en bättre
ordning folken emellan som revolutionära
regimers frukt. Under hans mannaålder var
det främst Ryssland dessa naiva
förhoppningar gällde. "Det är ett barnsligt misstag",
yttrade han 1911, när det jäste i tsarriket,
"att revolutionära regeringar äro mer
fredsälskande än de hävdvunna, som mer eller
mindre måste räkna med en gång knutna
förbindelser och inrotade vanor". Nya
maktkrävare, framhöll han, förledas lätt till
hänsynslöshet även mot utlandet. Dessa ord ha
besannats mer än en gång. Rörande Ryssland
tillade han, att även världens mest
frihetsälskande folk måste rygga tillbaka för det
ryska självhärskardömets undergång:

"Självhärskaren, som inom sitt eget välde
ej erkänner någon förpliktande lag, är dock
åtminstone såsom medlem av vårt
statssystem bunden av dess folkrätt. Ett par
århundradens traditioner inom detta område,
så bristfälligt de än hunnit upptagas av det
ryska statslivet, utgöra åtminstone något
bålverk emot det rena och nakna
självsvåldet.

Men de krafter, som efteråt månde slippa
lösa, äro allt annat än förtroendeväckande.
Inbillar man sig, att de mångahanda
nationalistiska och krigslystna partierna skola visa
sig spakare, när de ej längre tyglas av en
tsar? Eller att den ryska
samhällsomstörtningens propaganda skall uppträda
blygsammare än de franska jakobinernas terrorism?
Eller att ej Tolstoj lika framgångsrikt som
Rousseau med sitt filantropiska kulturhat
torde ha uppammat sin Danton och sin
Robespierre?"

Mångtusenstämmigt hälsades vårt sekels
ingång världen runt, och det profeterades
väldeligen. En märklig antologi skulle kunna
sammanställas, om någon trollkonst gåve en
överblick över uttalandena i alla länder.
Förelåge ett sådant urval, komme helt visst
Harald Hjärnes "Nationalismens
århundrade" att framstå bland det yppersta.

I ett världsläge, som vittnar om hur
divinatoriskt han genomskådade de historiska
krafternas spel, är det önskligt att återföra
i minnet dessa hans varnande profetior om
nationalismens överdrifter och
rasvidskepelsens härjningar. Även de visa, huru mycket
han hade att lära sina landsmän och alltjämt
har att lära dem. Här återgivna vittnesbörd
därom synas också lämpligen kunna inledas
med denna hans besannade profetia.

Gustaf Stridsberg.



NATIONALISMENS
ÅRHUNDRADE

Det århundrade, som nu löper till ända,
har sett folkens liv upprört av mångahanda
strävanden och illusioner. Men en av dessa
samhällsbildande och samhällsupplösande
krafter lockar till särskild uppmärksamhet
i seklets sista stormdigra timmar — ehuru
valet bland tidevarvets otaliga rubriker för
övrigt må vara en smaksak.

Storpolitiken i yttre och inre måtto har
länge levat och haft sin varelse under
"nationalismens" fälttecken. Att icke hörsamma
det "nationella" nitets lösen har på många
håll betytt ungefär detsamma som att i
reformationens tidevarv ställa sig avsides från
kampen om bekännelsens renhet. Att vara
nationalitetslös är nuförtiden svårare och
värre än att vara bekännelselös. En stat
utan "nationell" grundval anses nuförtiden
mångenstädes vara ett lika fördömelsevärt
oting som förr i världen ett rike utan
härskande kyrka. Fördragsamheten i
"nationella" spörsmål underkännes av flera
politiska makter och partier, som utan förbehåll
erkänna religionsfrihetens grundsats. Det är
ej så underligt. Ty fördragsamheten gör sig
sällan gällande inom ett av förkättringen
behärskat område, förrän nya stridsämnen
hunnit avlösa de gamla och utslitna, som
ändå länge pläga bevara sin dragningskraft
i trängre kretsar.

Religionskrigen domnade småningom bort
och efterföljdes omsider av en annan
världsbrand, tänd av den kosmopolitiska
upplysningens fackla — allt under det att, liksom
förut och såsom alltid, de påtagliga
intressena bröto sig emot varandra och inmängde
sig i de ideella programmens och
stämningarnas virrvarr. En ny predikan hördes om
frihet, jämlikhet och broderskap över hela
jorden. Jakobinerna i republikansk eller
kejserlig uniform gingo, liksom fordom
Mohammeds araber, ut att omvända världen till
sin tro. Men jämlikheten blev fadd och
broderskapet förhatligt, medan friheten
försvann, när de förlossade måste ödmjuka sig
under ett utvalt folk och en obändig
härskarvilja. Åter öppnades vägen för en ny
löftesrik förkunnelse, som, jämte den omedelbara
förbittringens föredömen, grep människornas
hjärtan med den uppenbarade sanningens
förtrollning och trängde in i de politiska
partiernas tävlan, i själva regeringarnas rådslag.

Skaldernas romantiska trånad efter en
förgången folklig guldålder, den historiska
vetenskapens uppdagande av generationernas
sammanhang, språkforskarnas tolkning av
förgätna skriftalster och tungomålens
stamträd — dessa och flerfaldiga andra inflytelser
undergrävde inbillningarna om de isolerade
individernas jämnstrukenhet och stärkte
behovet av inbördes solidaritet på de
gemensamma släktminnenas grund.
Framtidsförhoppningarna rättfärdigades med
åberopande av särskilda arvsanspråk i stället för
den naturliga människans rättigheter. Det
förflutna upphöjdes till norm för kraven
på det närvarandes omgestaltning, i olika
måtto för övrigt alltefter olika ideal. Där
kunskapen om vad som varit ej förslog, där
kom fantasien villigt till hjälp, och till och
med den medvetna förfalskningen spelade
även i denna lovvärda sak sin historiska
roll. Nationalitetsrörelsen blev en makt, som
utbredde sina verkningar från den ena
änden av Europa till den andra. Dess schema
blev dock, trots allt betonande av säregna
folklynnen och bildningsarter, enformigt
nog i all sin skiftade omklädnad. Överallt
framträda samma yrkanden på
statsgränsernas reglering efter språken, på
förvaltningens och undervisningens omstöpning i
former, som kallades "nationella", därför att
de återspeglade och skärpte den likartade
böjelsen för avsöndring och självbelåtenhet.
Till och med nationalprofeterna likna
varandra så där tämligen i andlig fysionomi och
agitatoriska åthävor. Grundtvig t. ex. har
åtskilliga själsfränder i Tyskland och Italien,
bland ryssar och polacker och smärre slaver.
Och med någon förändring i namn och
historiska exempel te sig de nationalistiska
tidningsartiklarna ännu i dag inom de mest
skilda länder nästan såsom översättningar
eller bearbetningar av ett gemensamt
original.

I verkligheten är nationalitetsrörelsen en
allmänt europeisk kulturströmning eller
tidsstämning, likaväl som den revolutionära
propagandan. Dess väsen består snarare i
längtan efter det nationella än i levande
nationell utprägling. Så snart livets verkliga
krav fingo utöva sin makt, så snart
sakintresset fick tränga självbespeglingen i
bakgrunden, framträdde vårt århundrades
europeiska karaktär i varje livskraftigt folks
institutioner och arbete. Ty i varje sådant folks
utveckling är numera den allmänna kulturen
en vida starkare makt än dess egen särskilda
insats. De nationella egendomligheter, vilka
såsom sådana enkom understrykas och
omhuldas, beteckna i de flesta fall blott
efterblivna skeden i kulturens tillägnan. Den
verkliga nationalbegåvningen röjer sin
självständighet i förmågan att uppnå en allt
högre kultur utan hänsyn till något annat
snitt än det, som betecknas av kulturens
egna villkor. Liksom den enskilda
personligheten tappar bort sig själv i den tomma
jakten efter originalitet, så kan intet folk lägga
en tum till sin växt genom ängslig vård om
sin nationalitet.

*


Nationalitetsrörelsen har emellertid även
i sin mån främjat kulturen genom att
undanröja hindren för splittrade folks samarbete,
genom att göra de särskilda språken till
verktyg för kunskapers spridning inom förut
otillgängliga massor, genom att bereda även
de förut åsidosatta stammarna delaktighet i
det rättsliga och politiska livets förmåner,
genom att stärka samhörighetsbandet inom
varje särskilt folk medelst nya gemensamma
intressen.

Men dessa resultat äro icke obetingat
förknippade med nationalismens upphöjelse till
bestämmande makt inom det politiska
området. Grundsatsen, att alla nationaliteter
äro lika mycket värda och var för sig
förtjäna sin särskilda tillvaro i den suveräna
statens form, är fullt ut så ohistorisk och
verklighetsvidrig som pockandet på en enda
allomfattande världsstat. Grundsatsen, att
någon viss nationalitet måste äga obegränsat
herravälde inom en stat, som består av flera
skilda folk, är lika godtycklig som det
våldsamma införandet av en enda statsreligion.
"Nationalstaten", som enligt vissa politiska
tänkare i det moderna Tyskland är den
högsta av alla samhällsformer, må
visserligen, så länge nu gängse åskådningar råda,
betraktas såsom en lycklig produkt, där den
nu en gång finns, av den historiska
utvecklingsprocessen. Men dess upprättande köpes
för dyrt genom samhällstvångets
användning för att undertrycka nationella
minoriteter eller genom verkliga kulturrikens och
politiska unioners söndersprängning i
hjälplösa småstater.

Nationalismen är alltså en historisk
företeelse med dubbel uppsyn liksom det
sextonde århundradets religionsiver. Dess
anspråk på att taga den politiska pliktkänslan
eller fosterlandskärleken i sin tjänst har
endast samma relativa berättigande som
trosfanatismens lika despotiska krav i äldre
tider. Om en statsmakt identifierar sig med
en viss kyrklig eller nationell politik, så äro
dess undersåtar såsom sådana naturligtvis
rättsligen förpliktade att lyda dess bud.
Men från den historiska rättvisans
synpunkt beror det alldeles på, huru denna
politik för övrigt är beskaffad i
formuleringen av sina syften och valet av sina
medel. Stå dessa syften och dessa medel i
strid mot den allmänna kulturens
självständiga utveckling, då blir den framtvungna
patriotismen en inre osanning och
omöjlighet. Och själva staten äventyrar sitt bestånd
genom våldsamma katastrofer eller
nedsjunker till en lägre kulturgrad, varigenom dess
krafter efter hand uttömmas.

Nationalitetsrörelsen har skapat
Tysklands och Italiens enhet, varigenom två
stora kulturfolk vunnit åtminstone
förutsättningarna för en framåtgående utveckling
på en bredare grundval. I den nationella
befrielsens namn ha genom det förfallna
Turkiets styckning några småstater kommit till
livs, som måhända lättare än återstoden av
det islamitiska väldet kunna närma sig
Europas kultur.

Men nationalitetsrörelsen har även
förstört Nederländernas och Belgiens förening,
som förestavades såväl av övervägande
politiska intressen som av mångfaldig och
uråldrig kulturgemenskap. Det är dess verk,
att Österrike, vars sammanhållning är ett
europeiskt livsbehov av högsta rang, hotas
med inre upplösning och kanske fullständig
undergång. Den nationalistiska
överspänningen har inlett Ryssland på samma
förföljelsefeberns bana, som fordom beträddes
av Spanien till dess eget fördärv under den
religiösa exaltationens impulser.

Nationalismen har sina predikanter och
redskap, som väl kunna mäta sig med den
katolska reaktionens jesuiter. Det är knappt
en tillfällighet, att de senare just nu i
Frankrike växa till föryngrad betydelse i
samarbete med de förra. Främlingshatet i
fosterlandets namn förbinder sig lätt med lusten
att förfölja kättare och klentrogna. Misstron
till nationalitetsbekännelsens uppriktighet
framkallar följdriktigt inkvisitoriska
angrepp mot rasen såsom sådan, liksom även de
döpta morernas och judarnas ättlingar
misshandlades och fördrevos av den spanska
fromheten. Därmed förflyttas
nationalitetsmärket till människans naturbestämningar,
som ej kunna ändras av hennes fria vilja.
Det upphör sålunda att beteckna en faktor i
det mänskliga kulturlivet och hemfaller
under den blinda fatalismens och den
ovederläggliga vidskepelsens domvärjo.

*


Huruvida det kommande tjugonde
århundradet får skåda en utveckling, som
mildrar de nationella lidelsernas motsatser,
är i denna stund synnerligen ovisst. Det är
minst lika sannolikt, att nationalismen i sin
sammanflätning med andra äldre och nyare
omstörtningsmakter samlar sina yttersta
krafter till katastrofer i samma stil som
trettioåriga kriget och franska revolutionen.


FOLKRASER OCH POLITIK

De mytologiska böjelserna synas
outrotliga inom människosläktet trots kulturens
onekliga framsteg. De sticka sig upp igen
kanske allra frodigast just när man tror sig
ha kvävt dem för evigt. Man vet vad som
hände Comte, ännu i dag ett orakel för
många moderna andar. Han förmenade, att
det mytologiska eller, såsom han uttryckte
sig, det "teologiska" utvecklingsskedet (med
dess "metafysiska" fortsättning) vore en för
länge sedan övervunnen barnsjukdom,
åtminstone vad honom själv anginge. Men icke
förty fick han själv ett allvarsamt återfall av
denna krankhet i sitt eget "positiva" system,
som han med ej mindre tvärsäkerhet än
andra lärofäder ansåg för den mänskliga
tankens kulmination. Och mången annan, som
likaledes varit förvissad om att stå på den
rena och exakta vetenskapens mark, har det
ej gått bättre än honom.

Den historiska forskningen borde vara
särskilt ägnad att utbilda hågen och kraften till
tvivel på alla slags inbillningsfoster. Men
något ofelbart skydd mot deras smitta står
ej heller där att påräkna. Lättast smyga de
sig in från politiken, som ju enligt ett berömt
uttryck icke skall vara någonting annat än
"tillämpad historia", men i själva verket
tvärtom ofta nog lämpar det historiska
uppfattningssättet efter sina egna tillfälliga
syften. Vederbörande komma då snart därhän,
att de i fullkomligt god tro bedriva mytologi
i stället för vare sig historia eller politik.

Hellre än att bekänna sin okunnighet
(vilket alltid är påkostande för den naturliga
människan) vill man söka de yttersta
grunderna till det oförnekliga sammanhanget
mellan samfundslivets företeelser i vissa
översvinneliga makter, vilkas namn tjäna till
rubriker för varjehanda oklara aningar eller
till täckelser för önskningar av delvis
omedveten anspråksfullhet. Fordom talades om
"gudarnas avund" och längre fram, när de
gamla riktiga gudarna blivit urmodiga, om
den nyckfulla Fortuna, vars spel man trodde
sig skönja, så ofta händelserna icke togo sitt
förlopp efter klokskapens uträkning.

I vårt århundrade har man länge dyrkat
"folkanden" och spanat efter dess
manifestationer i förfädrens liv, efter dess anvisningar
för samtidens och framtidens politik. Men
sedan idealismen kommit ur kurs, har man
i stället fått "folkrasen" till syndabock för
många slags snillrika konstruktioner i
vetenskapligt eller praktiskt syfte. Det låter mera
naturvetenskapligt, och en enkel vädjan till
naturforskningens senaste resultat tystar ju
nuförtiden många invändningar, mot vilka
inga förnuftsskäl, för att ej tala om de
klaraste bibelspråk, skulle båta. Det behövs visst
icke att förete något egentligt samband
mellan dess verkliga eller antagna resultat och
de nya historiskt-politiska uppslagen. Det är
nog att med myndig min peka på de förra
för att rättfärdiga de senare, om blott
termernas analogi något så när bevaras.

Sitt förnämsta värde ha emellertid dylika
konstruktioner såsom psykologiska intyg om
vissa tidsriktningars eller partiers skaplynnen
och omskiften. Förklara de också ej de
historiska eller politiska företeelserna på ett i
allo tillfredsställande sätt, så utgöra de själva
en bit historia — som väl även kan finna
sin användning i en fördomsfri politiks
intresse, kanske för helt andra syftemål än
systemmakarna själva beräknat.

*

Det är naturligtvis en vetenskaplig
uppgift att söka utforska människans fysiska
beskaffenhet i alla dess faktiskt
förekommande variationer inom olika länder och
under olika tider. Det är också ett
vetenskapligt intresse, som röjer sig i de
mångfaldiga försöken att systematisera de gjorda
iakttagelserna, i de gängse mer eller mindre
genomförda klassifikationerna från olika
synpunkter, än efter sådana kännemärken,
som lätt nog falla i ögonen (t. ex. hudfärg,
hårets utseende), än efter sådana organiska
avvikelser, vilkas fastställande tarvar en
noggrannare undersökning. Läran om
människoraserna, som plägar hänföras till den
s. k. "antropologien" (i själva verket en
speciell gren av zoologien), har redan en ganska
lång historia bakom sig, men kan det oaktat
ännu ej sägas ha nått en allmänt erkänd
systematik. Vissa termer, lånade från det ena
eller andra systemet, ha dock, mest för
bekvämlighetens skull, kommit i bruk både
bland fackmän och inom vidare kretsar.

Erfarenheten har redan tidigt visat, att
de fysiska egendomligheterna, och alltså
även de verkliga eller förmodade
rasmärkena, ha en tendens att fortplantas genom
arv. Men tillika får det ej förbises, att inom
hela människosläktet fruktsamma inbördes
förbindelser äro möjliga, varigenom i
verkligheten rasmärkena framträda blandade om
varandra i mångahanda förvillande
kombinationer. Att raserna någon gång (vare sig
människosläktet ytterst härstammar från ett
enda eller flera par) varit skarpt åtskilda
och var för sig framträtt i ursprunglig
"renhet", — det är egentligen blott en hypotes,
som man abstraherat fram ur det faktum,
att för närvarande eller inom den korta för
historien i viss mån åtkomliga tiden några
människogrupper med jämförelsevis
avsöndrade hemvist förete synnerligen utpräglade
särtyper. Dessa typer har man betraktat
såsom ännu kvarlevande urraser, och man har
bemödat sig om att härleda den övriga
mänsklighetens mångskiftande former från
olika slags blandningar emellan de förra.
Men ingen kan med säkerhet påstå, att ej
sådana särtyper och urraser i sin ordning
kunna ha framgått ur en serie av
blandningar, om vilka vi ej äga någon
kännedom alls.

Därmed må nu vara huru som helst, det
kan dock ej bestridas, att alla sorgfälliga
undersökningar av vilka "antropologiska"
företeelser som helst ha sitt fulla berättigande
och värde — blott man tar sig till vara för
att av dem låta förleda sig till förhastade
slutsatser. Virchow t. ex. har uppgjort en
ordentlig statistik (naturligtvis dock ej med
ett fullständigt organiserat tabellverks
rikhaltiga hjälpmedel) över de nu levande
tyskarnas ögonfärger och därvid funnit
åtskilliga märkliga ting. Men svårligen lär man
därav kunna vinna några upplysningar om
den tyska nationalitetens historiska
utbildning i fysiskt avseende, enär vi för äldre tider
fullkomligt sakna motsvarande uppgifter.
Några yttranden hos klassiska författare om
de forntida germanernas blå ögon räcka ej
till att undanröja den misstanken, att även
hos dem bruna ögon kunna ha förekommit
och kanske ej varit alldeles sällsynta, ehuru
dessa icke i samma grad väckt flyktigt
iakttagande sydlänningars uppmärksamhet. En
försiktig historisk kritik kan ej uträtta
mycket med ett så ojämnt material, som å ena
sidan består av tillfälliga notiser och lösligt
återgivna intryck, å den andra av en hel
massa systematiskt konstaterade och
ordnade fakta.

Ungefär detsamma gäller om doktor
Arbos nyligen mycket omtalade rön angående
Norges "dolichocephaler" och
"brachycephaler" eller, för att nyttja den folkliga och
kraftiga översättningen, "långskallar" och
"kortskallar". Denna indelning härrör
ursprungligen (till fäderneslandets ovanskliga
ära) från svensken Retzius och har i
samband med en annan gruppering i
"orthognather" och "prognather" ("rätkäftar" och
"framkäftar", enligt en motsvarande
smakfull tolkning) blivit lagd till grund för en
omfattande rasklassifikation, vars giltighet
dock numera börjar starkt dragas i
tvivelsmål. Sammanställningen mellan de
uppvisade huvudskålsformerna och de historiska
folken är ingalunda så säker, som åtskilliga
antropologer ännu förmena. Visserligen hålla
sig kranierna bättre än ögonen i gravens
förmultning, och arkeologien kan därför
upplysa ett och annat även om förgångna
släktens utseende i detta fall. Men icke
ens gravfynden, vilkas bevarande ofta beror
på ganska svårberäkneliga omständigheter,
kunna bilda ett underlag för en statistik av
blott tillnärmelsevis samma tillförlitlighet
som de nutida mätningarnas procentsiffror.
Även här sväva de slutsatser, som dragas av
jämförelsen emellan så olikartade data, helt
och hållet i luften.

Man kommer ej långt med den
upptäckten, att i våra nordiska forngravar
långskallarna till antalet överväga kortskallarna. Ett
sådant faktum tarvar självt en förklaring,
som säkerligen ej är så lätt att finna, och det
lämpar sig därför ingalunda till grundval för
en hel historisk-sociologisk teori.

Kortskallarna måste ha haft sina förfäder
de också (allt under den förutsättningen, att
de olika huvudskålstyperna undan för undan
gått i arv och ej t. ex. äro modifikationer,
som kunna uppträda i samma släkt till följd
av ännu okända fysiologiska orsaker). Det
vore ganska vågat att antaga en för de
historiska källorna fullkomligt obekant
invandring av en ny ras vare sig före eller efter den
tid, då forngravarna tillkommit. Ej mindre
djärv vore den hypotesen, att endast
långskallarna blivit hedrade med en riktigt
anständig begravning, under det att
kortskallarnas kroppshyddor vårdslösats och sålunda
förkommit. Ha långskallarna fordomdags
bildat den egentliga aristokratien, så är det
onekligen besynnerligt, att nuförtiden i Norge
långskallar och kortskallar förekomma inom
alla folkklasser. Inga historiska
underrättelser finnas om de fornnorska hövdingarnas
och deras underhavandes eller trälars
huvudskålar. Att identifiera de förra med
långskallarna och de senare med kortskallarna är
således blott en fantasi, vars uppdukande
strider emot all sund historisk metod. Efter
allt vad vi verkligen veta, kunna Harald
Hårfager och Olof Tryggvason likaväl ha
varit kortskallar som långskallar.

Vartill doktor Arbos flitiga
undersökningar framdeles kunna tjäna, det är icke gott att
ana. Men att de kasta något ljus över Norges
förflutna samhällsutveckling, det må med
skäl betvivlas.

*

Den andliga raskaraktären plägar skildras
med ledning av de egenskaper, som ett folk
anses ha ådagalagt under sin historiska
utveckling. Det tages helt enkelt för givet, att
dessa egenskaper äro medfödda och
konstanta och på något vis sammanhänga med
rasens kroppsliga kännemärken.

Denna uppfattning härleder historiska
företeelser, som befinna sig i oavbruten
förändring, från en enda gåtfull orsak, som
antages vara höjd över all växling. Däri ligger
en god del fatalism, ty om raskaraktären är
en gång för alla fastslagen, då går det
naturligtvis icke för sig att motarbeta dess
yttringar i livet, såframt de stämma med rasens
förmenta outrotliga anlag. Det mänskliga
samhällslivet betraktas från denna synpunkt
såsom ett orubbligt naturförlopp i stället för
en kamp emellan mer eller mindre medvetna
viljor, som med olika framgång göra sig
gällande mot varandra och yttre
omständigheter.

Tillämpas samma uppfattning på
bedömandet av samtida politiska förhållanden,
så betyder detta, att man misströstar om
möjligheten att på den fria diskussionens väg
övervinna motsatserna inom samhället. Man
kan le åt den barocka sammanställningen
mellan doktor Arbos antropologiska tabeller
och den nyaste valstatistikens vittnesbörd
om de norska partiernas geografiska
utbredning, mellan långskallar och vänstermän,
kortskallar och högermän. Men under denna
sociologiska karikatyr (för vilken visst icke
doktor Arbo själv, utan en yngre begåvad
ämnessven är ansvarig) ligger en
partipolitisk självkarakteristik, som ej saknar sitt
värde såsom symtom av vissa stämningar i
ett land, där sådana läror på allvar kunna
dryftas.

Är långskallen den oförfalskade norska
nationaltypen, då måste fastställandet av
vänstermännens långskallighet vara den
säkraste borgen för deras nationella strävandens
fullödighet. Den, som motarbetar vänstern,
gör sig därför, utan att någon vidare
vederläggning av hans invändningar behöver
komma i fråga, skyldig till uppstudsighet
mot den äkta norska rasens naturenliga
utveckling. Äro sådana uppstudsiga sällar
kortskallar, så äro de visserligen fria från
moraliskt ansvar, ty de kunna ju ej hjälpa, att
naturen nekat dem delaktighet i den
nationella rasens företräden. Men å andra sidan
är deras förvändhet obotlig, för så vitt som
kortskalligheten predestinerar dem till
tarvliga högertankar. De kunna omöjligen intaga
en ledande ställning, på sin höjd få stanna
kvar i samhället som tjänande bröder, sedan
deras anspråk blivit tillbakavisade inom sina
rätta skrankor. Att söka omvända dem lönar
icke mödan. Det gäller blott att mot dem
använda den makt, som naturen själv förlänat
den högre vänsterrasen.

Det är det naiva maktbegäret, som, i
förening med halvbildningens smak för de
besynnerligaste avfallen från den moderna
forskningens arbetsbord, alstrar benägenhet
att uppställa och godkänna dylika teorier.
Och detta maktbegär, som icke längre tål
några motsägelser eller orkar utbyta skäl och
motskäl, uppbäres av en livlig och fast inre
övertygelse om egen förträfflighet, en
övertygelse, som är tillräckligt stark att tränga
alla förut hyllade demokratiska åsikter i
bakgrunden och utan tvekan vädja till
bördens rätt.

Varifrån denna maktlystnad och denna
maktkänsla egentligen kommit, från
ursprungliga rasanlag eller från ett förvirrat
partilivs inflytelser — det har mindre
betydelse för den praktiska politiken. Men under
vissa förutsättningar måste man räkna även
med sådana faktorer, som i stolt
egenmäktighet undandraga sig all behandling med
den normala logikens verktyg.


ENGELSK IMPERIALISM

AFRIKANSKA
BRANDGNISTOR

Betraktas den storpolitiska världens oro
från den oförkonstlade läktarpublikens
synpunkt, så att säga, då trängtar ögat framför
allt efter de sensationella, bjärta motsatserna
mellan dygd och last, mellan övermodigt
tyranni och den undertryckta oskuldens
frihetskärlek, den starkes orättfärdiga
krigslystnad och den svages alltid uppriktiga
fredskärlek, m. m. dylikt. I varje folkligt
melodrama äro hjältens och bovens
enfärgade kostymer och roller lika oumbärliga,
och det är en mycket otacksam uppgift att
utan samma slags lättfattliga maskineri söka
popularisera vare sig den förflutna eller den
samtida historiens skådespel.

Beskyllningen för osympatisk hjärtlöshet
ligger så nära till hands, om han understår
sig att betvivla de krav, som ställas på våra
ridderliga känslor. Och en antydan, att vi
svenskar ej göra så alldeles klokt, om vi
obetingat hängiva oss åt den entusiastiske
åskådarens bifallsyttringar eller visslingar — det
måste ju uppfattas som någonting ännu
värre, som en rentav taktlös vädjan till den
nationella egoismen eller fegheten.

Ingen kan i denna stund beräkna, huru
långt den låga, som nu, skenbart helt
plötsligt, stuckit upp i ett hörn av det
hemlighetsfulla Afrika, månde kasta sina gnistor
omkring, såframt det blåser upp till storm på
allvar. Kannstöperier om framtiden tjäna till
ingenting. Men få lära de folk vara, som ha
rätt att känna sig alldeles trygga i den
mångbeprisade neutralitetens famn.

*

Så mycket är visst, av allt att döma, att
de brittiska statsmännen och den
världshärskande demokratiens övriga ledare hemma
och i kolonierna, till sjöss och lands, i press
och affärsliv, äro fullt medvetna om vad de
gå till mötes. De ha ej, efter franskt mönster,
med lätt hjärta inlåtit sig på ett litet
nervspännande annexionsäventyr, vars
konsekvenser de äro ur stånd att överskåda.

För dem äro presidenterna Krüger och
Steijn, med sina små intressanta republiker
av krigiska husbönder över motvilligt
trälande negrer, ingalunda en lockande munsbit
att svälja för erövringsbegäret, utan en
framskjuten förpost, bakom vilken vida
fruktansvärdare fiender allt tydligare skymta.

I årtionden, långt före Majuba och
åttiotalets omtvistade konventioner, ha de sett
denna fara växa allt större och större. De ha
frestat på mångahanda medel till dess
besvärjande, endast undantagsvis väpnade
expeditioner, men i främsta rummet
samfärdselns och kulturarbetets intressemissioner. De
ha omgärdat den vulkaniska härden med en
ring av begynnande nybyggarsamhällen. De
ha tämt mångfaldiga stammar av svarta,
som vildmarkens psalmsjungande jägare och
herdar genom sin hårdhänta framfart retat
till förtvivlad kamp emot allt levande med
vit hudfärg. De ha själva gjort propaganda
för en sammanslutning, liksom i Kanada och
Australien, av alla afrikaner utan anseende
till börd och tungomål inom en union av
självstyrda stater. De ha ej ens försmått att
efter nederlag, enkom ägnade att förstocka
den lycklige motståndarens självkänsla,
bevilja hennes storbritanniska majestäts
utflyttade undersåtar en autonomi, som kunnat
förväxlas med internationell suveränitet
enligt den europeiska folkrättens läroböcker.

Det "trolösa Albion", för att tala i
klassisk revolutionär och napoleonsk stil, har
hållit till godo med sådana avbräck i sin
"prestige", att varje pennfäktande filister
under någon kontinental militärmakts
regemente funnit sig uppmuntrad till spefull
skadeglädje. Afrika blev med ens den
pånyttfödda "kolonialpolitikens" tummelplats.
Det var ju klart, att England förvekligats
av översvallande rikedom, av filantropiskt
hyckleri och brist på värnpliktsexercis. Det
måste dela med sig av jordklotets gömda
skatter åt sina kraftigare och tapprare
rivaler. Därför synes tiden inne att täcka till en
början den mörkaste världsdelens karta med
ett nät av gränser för mer eller mindre
effektiva ockupationer och "intressesfärer". Så
många dörrar som möjligt skulle stängas i
förväg för det oberäkneliga anglosaxiska
privatinitiativet.

Det brittiska lejonet, som i förstone
överraskades av sådana oväntade manövrer,
väjde fortfarande undan till allmänt åtlöje.
Men det var ännu ej på långt när så spakt
som man trodde.

Det tog sig för att jaga på egen hand med
nyväckt lust inom sitt ännu öppna revir —
och det lät ej längre skrämma sig av vreda
tillrop. Nu liksom fordom inleddes eller
följdes statsmaktens tunga steg av de
enskildas vågspel. De stora kompanierna
började åter lägga ut sina vittfamnande maskor,
denna gång omkring de halvupptäckta,
ofantliga sjöarna och floderna liksom vid de
snabbt beryktade gruvfälten i söder. Åter
genljöd världen av de hänsynslösa
vägbrytarnas namn vid sidan av generalernas, men
Stanley och Cecil Rhodes betyda i längden
mer än Gordon och Kitchener för den
hänförda kapitalismen.

Aktiebolag och järnbanor anlitades hellre
än kanoner, och sangviniskt hoppades man
till och med att äntligen besegra själva den
transvaalska envisheten genom den
invandrande idoghetens ekonomiska påtryckning
och föredöme. Det är utan tvivel en tarvlig
krämaruppfattning, som ej håller stånd emot
en högre samhällsåskådning.

*

Ty medan de kolonialpolitiska tänkarna
avbidade en motsvarande företagsamhet av
fastlandsstaternas väl administrerade
medborgare, firade omedelbart det gamla
ofördärvade och krigsfriska Europas militarism
och byråkratism sin stolta inmarsch i allt
flera "kolonier" utan kolonister. Sådana
kulturväxter äro alltid lättare att utplantera än
den fria arbetshågen och arbetskraften.

Det ena lilla fälttåget sattes i gång efter
det andra, tama negrer uppexercerades emot
sina uppstudsiga fränder, ståthållare
utnämndes och utrustades med de bästa
kanslireglementen, plantager anlades på gammalt
sunt maner med de svartas dagsverken.

Men det ville icke komma riktig fart i den
drömda inströmningen av tropikernas håvor
till "moderländerna", naturligtvis därför att
de snåla och sluga britterna lagt beslag på
de bästa bitarna och fyndorterna i alltför
god tid. Det besynnerligaste var, att Europas
verkligen arbetande utvandrare voro nog
opatriotiska att trivas och förkovras bäst
just under engelskt välde. Med förbannelser
på läpparna måste till och med den franske
köpmannen i Alexandria vidgå sitt tryggade
välstånd, och den tyska högvetenskapliga
kritiken kunde ej heller blunda för ett så
irrationellt faktum. Men hur mycket bättre
borde det ej då stå till, om den vedervärdiga
flaggan kunde strykas från sina inkräktade
garnisonsplatser?

En god grund tycktes emellertid lagd för
en kontinental-kolonial solidaritet till att
hålla John Bull i styr. Vid den storartade
konferensen i Berlin, som under Bismarcks
egen ledning reglerat konsten att taga
herrelösa länder i besittning, hade ett brett,
"neutralt" bälte blivit draget över mesta parten
av Centralafrika under namn av den fria
och suveräna Kongostaten. Där insattes till
väktare i Europas intressen konungen över
det likaledes neutrala Belgien, som sålunda
indrogs såsom en vid tillfälle användbar
kompars i den civiliserade Afrikakonserten.
Det har också redan visat sig, att man
mäktat från denna fridlysta mark bortdriva den
hotande besmittelsen av engelska
lokomotiver.

Andra skyddslingar och verktyg funnos
även att tillgå. Med Mahdin och hans
dervischer kunde visserligen anständigtvis inga
affärer göras annat än på sin höjd under
hand av några franska patrioter på
upptäcktsfärder. Men "konungarnas konung" i
Abessinien förtjänade aktning såsom en sann
och manhaftig kristen. Han invigdes av
nitiska rådgivare i rysk kultur och fransk
krigskonst. Han har visat sig värdig sin
skola genom att förpassa italienarna, dessa
Englands ögontjänare, ut ur deras tillämnade
lydland. Måhända är det honom förbehållet
att uträtta andra vackra tjänster i Sudan.

*

Men den största hedern vederfares, de
vackraste förhoppningarna anknytas till
boerna — segerherrarna vid Majuba, den
patriarkaliska enkelhetens, gudfruktighetens
och skjutskicklighetens mönsterbilder.

De ha redan länge varit på modet i Berlin
och annorstädes, där man tar sin lösen från
denna kristliga och dygdesamma
kulturmetropol. Där har man tvärt i dem igenkänt
bortglömda stamfränder, den saknade
förbindelselänken mellan den kejserliga tyska
rikshuvudgrenen och de avfälliga, förut så
länge för sin flegmatiska okrigiskhet och
nationella liknöjdhet hånade holländarna,
vilkas ännu respektabla kolonialfirma
lämpar sig så bra för ett nytt kompanjonskap,
starkt nog att återuppfriska den gamla
konkurrensen med Britannia & Söner. Ingenting
har försummats för att uppelda den
"nedertyska" samkänslan från Spree till Zuydersee
i den lilla övergivna och förtryckta
broderstammens namn. Intressemotsatserna i
Sydafrika och annorstädes fördjupas och höjas
med fosterländsk grundlighet till rang och
värdighet av nationalitetsfrågor och, om allt
går väl, "raskrig" efter hävdvunnen
östeuropeisk schablon.

Den realpolitiska förtänksamheten har
lika litet slumrat under detta ädelmodiga
känslobrus. Ett så ypperligt soldatmaterial,
som kunde uthärda jämförelse med de
ståtligaste gardesrekryter, fick ej vanvårdas av
brist på tekniska hjälpmedel och metodisk
övning. Preussiska officerare och
underofficerare ha i Transvaal, liksom i Turkiet,
brutit sig nya banor såsom fackmässigt
utexaminerade organisatörer och instruktörer.

De äkta germanska beväringsmännen åter
ha fullt upp med ledighet att ägna
militäriska idrotter. Det är ej nog därmed, att de
prydas av alla de fullkomligheter, som
Tacitus prisar hos deras urfäder, ej minst den
nobla vederviljan mot enformigt arbetssläp.
En klassicitetssvärmande gymnasialprofessor
kan där nere mitt i vår tids prosa även
återfinna ett märkligt motstycke till det antika
Sparta.

De trohjärtade mästerskyttarna, som helst
ströva omkring till häst var för sig på sina
vidsträckta utägor "med sin bibel och sin
bössa", med eller utan hjordar av
nötkreatur, livnära sig ändå rikligen i sitt förlovade
land förmedelst en åtta gånger så talrik
kafferbefolknings svett och möda. Av hänsyn
till brittiska fördomar och traktatsartiklar
undvikes numera allt tal om formligt
privatslaveri. Kaffrerna i Transvaal äro snarare ett
slags moderna statsheloter, över vilka varje
särskild "arbetsgivare" har att utöva en
okontrollerad husaga. De bestå till stor del
av uppvuxna "lärlingar", som på sin tid
blivit pressade eller bortrövade från
försvarslösa horder, ända tills de närgångna engelska
vederbörande även här lade sig emot
utövningen av dessa gamla goda sedvänjor.
Emellertid ha boerna sådana bragder att tacka
för sin vapenförhet, som vidmakthållits
genom nödvändigheten att övervaka de svarta
arbetshjonen och sedan mer än ett årtionde
ytterligare tränats under sakkunnig
europeisk ledning.

De ha även nästan i en handvändning fått
sina "perioiker", liksom de härskande
dorerna i det lakoniska landet, genom en
synnerlig Försynens skickelse, som i guldstaden
Johannesburg församlat en vinningslysten
hop av allehanda folk och tungomål. De
engelsktalande, från hemlandet eller från
kolonierna och Amerika, torde utgöra den
jämförelsevis starkaste insatsen i denna
blandning. Men alla dessa föraktade
"uitlanders", som äro dubbelt så många som
deras friborna landsherrar, äro
ögonskenligen av Vår Herre bestämda till uteslutande
finansiellt underlag för den uppåtsträvande
krigarstaten.

Den gamle statskloke farbror Paul har
haft den i sanning lykurgiska ingivelsen att,
så snart guldsökarna och deras
näringsidkande följe började anlända, kasta om hela
sin uppfattning av den republikanska
rösträtten. I sammanhang med 1881 års
konvention hade han givit den engelske
kommissarien det uttryckliga och sannolikt ärliga löftet
att alla invandrare skulle behandlas lika med
landets egna barn och få samma rättigheter
som de. Han tänkte väl då endast på nya
boerbröder från Kapområdet. Men detta
löfte råkade att ej komma in i det skriftliga
fördragsdokumentet och är således
naturligtvis av noll och intet juridiskt värde.
Därav har den hedervärda samhällsdanaren
begagnat sig för att sedermera undan för undan
skärpa kvalifikationerna för rösträtten och
sålunda krångla ifrån "uitlanders" så gott
som alla utsikter att uppnå medborgerlig
jämlikhet.

Det ligger likväl ett drag av egendomlig
och sedesträng demokrati över det nyfödda
statsskicket. I denna idealrepublik är det den
affärsmässigt sammanskottade
förmögenheten, som vaksamt utestänges från allt
politiskt inflytande, men likafullt äras med
plikten att ensam bestrida så gott som hela
statens ekonomiska bestånd. Nittio procent
eller åtminstone tre fjärdedelar av
statsinkomsterna komma från Johannesburg, och
lejonparten därav går åt till försvarsverket
— alltså för att hålla de skattedragande
själva och deras misstänkta brittiska
beskyddare i schack. Det är då sannerligen ej så
förunderligt, om boerlagstiftarna även
misstänka sina "uitlanders", kanske ej utan skäl,
för avsikten att, om de någonsin vinna full
rösträtt, ögonblickligen använda sin givna
majoritet till att störta hela denna genialiska
organisation över ända.

Det vore till obotlig skada för alla
nedertyska framtidsplaner. Ty de rika
statsmedlen från guldfälten äro onekligen mycket väl
placerade från denna synpunkt. Krupp och
andra välrenommerade fabrikanter av
realpolitikens bästa instrumenter ha i åratal,
långt innan doktor Jameson förvärvade sitt
föga avundsvärda rykte, mottagit och
effektuerat proportionsvis kolossala beställningar
från det sydafrikanska fältlägret.
Hamburgska och bremiska ångbåtar ha i åtskilliga
hamnar lossat dyrbara frakter till denna
destinationsort och äro väl ännu på väg med
nya laster. Pretoria har raskt vuxit upp till
ett litet Spandau med fyllda skattkamrar och
ammunitionsförråd bakom högst
aktningsvärda fästningsverk.

Det är förvisso ett försvar, som även
duger till operationsbas för anfall. Av ett
folk, som förfogar över både guldgruvor och
ett disciplinerat mannamod jämte frihet från
onödiga skrupler och tyngande
världskunskap, kan man vänta sig varjehanda —
nästan allt utom idylliskt lammsinne. Det är
en märkvärdig historiens ironi, att vi, som
ju leva med hela vår själ i fredssträvandenas
sälla rus och bakrus, esomoftast få
bevittna uppdykandet av nya, oförmodade
militärmakter, både små och halvstora.
Kung Menelik och Japan, Norge och nu sist
Transvaal — vem hos oss hade kunnat
drömma om någonting ditåt för tio år sedan?

*


Det är gott om politisk och annan
humbug här i världen. Men en av de mest
trådslitna sorterna är väl ändå begäret att spela
den förföljda oskulden, när man själv griper
till vapen.

Hur det nyss timade fredsbrottet blivit
förberett, det torde länge kvarstå såsom ett
lika svårutrett problem som det fulla och
rätta sammanhanget med stormfågeln
Jamesons "brott" eller revolutionsattentat.

Vad detta sistnämnda spektakel angår, så
äro hittills blott några få för dess
karakteristik väsentliga punkter i det närmaste
klarerade. Dit hör först och främst, att ett otåligt
parti bland "uitlanders" i Johannesburg låtit
vederbörande i Kapstaden förstå, att det
beslutit avskudda sig det hatade
boerregementet och, om det lämnades i sticket, även
vedersaka det brittiska väldet och kanske ställa
sig under främmande skydd. Jameson —
administratorn över Rhodesia, varifrån han
helt nyligen avvisat en inträngande trupp av
väpnade transvaalboer — fick då tillstånd
att bilda en frivillig polisstyrka vid gränsen,
men med sträng tillsägelse att icke ingripa,
förrän krisen i Johannesburg gjorde det
nödvändigt att där hissa brittisk flagg. Han bröt
likväl, vilseledd eller ej, upp i förtid, medan
de transvaalska "fältkornetterna" och deras
uppbåd skrämde menigheten i Johannesburg
till lugn och tystnad.

Sedan den stunden ha dessa krigshjältar
där, från sina nyanlagda fort, huserat
ungefär som fordomdags den spartanska
garnisonen på borgen i Thebe och tillika gjort sig
den välkomna anledningen till godo för att
påskynda sina rustningar av alla krafter och
framställa de mest vittgående
skadeståndskrav mot drottning Victorias regering.
Transvaal avslöt även oförtövat ett krigsförbund
med brödrafolket i Oranjefristaten vartill
uttrycklig befogenhet förelåg i kraft av 1884
års konvention, som eljest blott tillstadde
republiken att ingå traktater med andra
makter under förbehåll av engelskt veto.

För närvarande och tills vidare kunna vi
endast hålla oss till uppenbara fakta, som
emellertid äro rätt kännetecknande i och för
sig själva.

Transvaal har tvärt avbrutit de pågående
underhandlingarna med en uppfordran i
form av ultimatum till England att
ögonblickligen inställa alla sina trupptransporter
till Sydafrika överhuvud. Den uppbådade
folkhären har visat sig i stånd att omedelbart
överskrida gränsen på två skilda håll i full
slagordning. Oranjebröderna ha kommit lika
raskt på benen. Även de har förklarat
England krig i brådrasket, oaktat de ej haft
något obytt med dess diplomati och, vad
ännu märkligare är, för länge sedan utan
prut beviljat sina egna, visserligen till
antalet underlägsna, "uitlanders" just samma
politiska rättigheter, som England nu till
allmän förtrytelse velat avtruga Transvaal.

Vad ligger bakom allt detta vapenbrak i
ännu så länge miniatyrartad skala?

I den ryska pressen jublas högljutt över,
att, såsom det heter, "den kombination, som
tämligen öppet avspelats på den europeiska
diplomatiens schackbräde, nu blivit förd till
ett lyckligt slut" genom boernas högsinnade
och "för havens härskarinna
förödmjukande" ultimatum. Tyskland gratuleras till att
genom sitt förmenta understöd av mr
Chamberlains fordringar ha på ett mästerligt sätt
lockat England i en betänklig fälla. Om
sådana betraktelser smaka av en alltför
utstuderad orientalisk finess — liksom även
anbefallningen av alla ryssars självhärskare till
fredsmäklare i Sydafrika i kraft av den
berömda Haagkonferensens skiljedomsartiklar
och efter mönstret av president Clevelands
målsmanskap för Venezuela på grund av
Monroedoktrinen — så verkar det onekligen
mer äkta, när det från samma håll predikas,
att "England förverkat alla civiliserade folks
aktning", och att "den anglosaxiska rasens
framgång oomtvistligen måste betraktas
såsom ett steg tillbaka i den kristna kulturens
utbredning".

Vi känna igen den moskovitiska
entusiasmen för småfolkens frihet, för världsfreden
och mänsklighetens odling.

*

Har England i beräknande kallblodighet
utmanat sina menlösa fiender för att med
vapenmakt få krossa den frihet, varav de
gjort ett så ädelt bruk?

Av allt, som ännu kommit i dagen,
framgår ej mer, än att England insett, vad det
kunde betyda för framtiden att nödgas
fördraga en hotande och ständigt växande
militärmakt med europeiska relationer i hjärtat
av Sydafrika, på vägen mellan Kap och
Kairo — men i det längsta räknat på det
svåra problemets lösning genom att mäkla en
parlamentarisk uppgörelse mellan Pretoria
och Johannesburg. Man har likväl i London
uppenbart varit beredd att taga risken av en
våldsam brytning, som, hur än
förhandlingarna månde skötas, kunde befaras i samma
ögonblick, då motståndaren trodde, att den
militära övervikten i Sydafrika hölle på att
förskjutas till hans förfång.

Och England har tagit denna risk just nu,
efter flera års diplomatiska förberedelser,
som samtiden blott kan ana i deras
huvuddrag: eftergifter och närmande till den andra
anglosaxiska världsmakten, provisorisk
utjämning med Ryssland av de östasiatiska
anspråken, hemlighetsfullt avtal med Tyskland
om afrikanska saker, hejdande maktbud till
Frankrike vid Fachoda jämte vänskaplig
utskiftning av Nigerlandet och västra Sudan,
m. m. Att den kontinentala antagonismen
genom allt detta blivit avväpnad eller
blidkad för alla slags tillstötande
omständigheter, det är väl ingen optimistisk nog att
antaga. Men medtävlarnas intressen gå även
inbördes isär och kunna möjligen hindras
från fast samverkan i avgörandets stund —
och på Londons börs löpa just nu den
vacklande världsekonomiens trådar tillsammans.
Ansvaret förblir i alla händelser drygt för
den brittiska imperialismens målsmän.

Två tecken båda, att det gäller någonting
mer än "hämnd för Majuba".

Den sannskyldiga parlamentarismen
framter med ens den strängare profilen av sitt
Janusanlete: partierna uppfordras att till ny
order lägga sin tävlingssport å sido och,
under förbehåll av respektfull kritik,
gemensamt "sluta sina led" för att möta landets
samfällda krav.

Och hennes majestät inkallar sina miliser,
till en början visserligen blott för att
"komplettera sina garnisoner". Men när som helst
kan ett kungligt påbud i riksrådet, där alla
partiledare och många andra äga säte och
stämma, utsträcka milisens "permanenta
övning" till allt vapenfört manskap och
förvandla det yppiga öriket till ett ofantligt
fältläger, som bjuder en samlad front mot
världen liksom i den napoleonska farans
värsta dagar.

Det är ännu oavgjort, huruvida
folkfriheten eller samhällstvånget lämpar sig bäst
att uppbära världsväldet eller världsfreden.
Det kan disputeras, om Storbritannien är
den moderna tidens Rom eller dess Kartago.
Men knappast kan det behandlas som ett
västerländskt Kina, varken på afrikansk
mark eller annorstädes.

Vem vet likväl, om det ej är i behov av en
ny Pitt, en ny Wellington och en ny Nelson?


AFRIKANSK OCH ANNAN
FOLKRÄTT

Det finns en oändlig mängd större och
mindre, ålderdomssvaga eller omogna,
halvfärdiga eller ofärdiga samhällen, som utgöra
materiel för en ännu synnerligen oklar
jäsningsprocess. Kina med dess många
"vicekonungadömen", "provinser" och
"vasallstater", Persien och Siam, de sydamerikanska
och västindiska republikerna, varjehanda
barbariska eller halveuropeiska riken och
herradömen i Asien, Afrika och Polynesien
— alla dessa fenomener eller fantomer ha
ännu ingen varaktig stad eller tillflykt funnit
i statsvärldens oregelbundna konkurrens eller
"kamp om tillvaron".

Under sådana förhållanden äro den
allmänna folkrättens juridiska fiktioner för så
vitt de tillämpas i förhandlingar med eller
om dylika samhällen, ingenting annat än
maktmedel, som handhavas med olika slags
skicklighet och försynthet eller tvärtom av
dem det vederbör. Den "suveränitet", som
enligt vår vedertagna terminologi tillskrives
den ena eller andra bland dem, har knappast
någon självständig innebörd, utan betecknar
blott en diplomatisk utväg jämte åtskilliga
andra till hävdandet av främmande
"intressesfärer". Och inbjudas några bland dem
till universella "fredskonferenser", så
behöver man icke vara just mefistofelistiskt
anlagd för att i slika manövrer framför allt
spåra en driven regissörs omsorg att utrusta
sitt spel med tilltalande dekorationer. Det är
ju upplysande nog, att man samtidigt i
kabinetten med största kallblodighet överlägger
om Kinas och Persiens ytterligare delning,
medan deras ambassadörer sitta tillsammans
omkring det gröna fredsbordet med andra
makters humant och allvarsamt rådplägande
ombud.

Europas talan emot denna ofullgångna
statsvärld föres egentligen blott av tre eller
fyra stormakter, som på den vägen söka
växa ut till "världsmakter". De finna vårt
lilla statssystems ram för trång och sträva
var för sig under inbördes tävlan att
grundlägga världsvälden för egen räkning på de
mer eller mindre apokryfiska
"suveräniteternas" bekostnad.

Det återstår att se, huruvida vårt eget
statssystem kan hålla ihop under en sådan
ansträngande påtryckning. Ett underligt
tidens tecken är det, att även de smärre
europeiska folken börja indragas i denna
"världsmakternas" intressekamp utom vår
världsdel. Så skjuter Tyskland Belgien och
Nederländerna framför sig i Afrika, medan
Ryssland och Frankrike försöka detsamma i
Östasien med Belgien och Danmark. Det kan
vara vinstgivande nog emellanåt och till en
tid för de små, men det är en lek, som även
har sina betänkliga avigsidor.

*

Det finns där ute i den stora vida världen
uppenbarligen ännu ingen stadgad rätt, utan
en strid emellan maktanspråk och intressen,
varur möjligen framdeles något slags
rättstillstånd kan utvecklas. Det är icke på
förhand givet, att detta skall ske i form av ett
folkrättsligt statssystem efter vårt gamla
Europas mönster. Det kan ske i form av
despotiska världsvälden, som tvinga folken
ihop under en mer eller mindre välordnad
byråkratis hägn. Det kan också hända, att
världsväldena sprängas och efter kolossala
katastrofer nya samfundsbildande krafter så
småningom bryta sig väg, liksom efter det
romerska kejsardömets undergång.

Det finns dock en — men också blott en —
bland vår tids världsmakter, som visar sig
mäktig av nya uppslag i konsten att sköta ett
världsvälde.

Det är Storbritannien, som ju också har
den längsta och vidsträcktaste erfarenheten i
denna konst. Men dess försteg inom detta
verksamhetsområde beror ej endast därpå,
utan i främsta rummet på själva det
härskande folkets historiskt utbildade karaktär
och egen inre samhällsutveckling.

Det vore naivt att påstå, att icke även
England vid utbredningen av sitt välde låtit
leda sig och fortfarande ledas av sina
nationella intressen, stundom även av sina
styrande klassers och till och med
personligheters intressen. Men dessa intressen ha under
tidernas lopp så fogat sig, att de, i stort sett,
göra sig gällande under form av ett arbete
för de underlydande folkens uppfostran till
självstyrelse och självständig kultur.

Till och med i Ryssland, där det nu så
fruktansvärt dundras emot Londons
krigslystne börsjobbare, höjas jämförelsevis
opartiska röster, som ej vilja instämma i skränet
emot "Englands attentat emot Transvaals
frihet". "Den engelska imperialismen",
erkännes det, "som är så osympatisk på grund
av sitt territoriella utvidgningsbegär, har
likväl ingenting gemensamt med despotism i
ordets vedertagna mening. Den engelska
imperialismen påtvingar ej ett underkuvat
kulturfolk främmande lagar och tungomål,
förtrampar ej det, som är heligt för den
besegrade, fjättrar ej hans tunga och ord, påtrugar
honom ej sin egen tro. Idealet för denna
imperialism är ett förbund av självstyrande
kolonier under gemensam flagg."

Detta ryska omdöme kan verkligen sägas
slå huvudet på spiken. England har gjort till
sin uppgift att grundlägga och organisera
nya statssystem, vare sig i form av
republikanska federationer eller såsom grupper av
monarkier. Det brittiska väldet är inom alla
dessa kretsar helt enkelt en hegemoni, som
garanterar fred inåt och utåt genom sin
kontroll över den väpnade styrkans användning
och sålunda nedbringar den tyvärr
nödvändiga militarismen till ett minimum.
Förbindelsen emellan den brittiska kronan och dessa
statssystem är av mångfaldigt växlande
rättslig art, grundar sig än på kungliga
privilegier, än på brittiska eller koloniala
parlamentslagar, än på traktater, som i formell
avfattning — men också ej i någonting
annat — likna våra europeiska
folkrättsurkunder. I sista hand är likväl all denna
rätt brittisk rätt, vilar på brittiska väldets
samhällsåskådning och makt.

Indien utgör ett sådant statssystem för
sig självt, till omfånget väl jämförligt med
Europa. Dess ännu regerande furstar äro
kejsarinnans bundsförvanter, som förpliktat sig
att följa hennes utrikespolitik och att styra
sina undersåtar efter bästa samvete under
hennes kontroll. Men Storbritanniens högsta
rättsmyndigheter ha till yttermera visso för
några år sedan uttryckligen hävdat, att dessa
angloindiska traktater ej få betraktas såsom
juridiskt analoga med sådana fördrag, som
enligt vår folkrätt avslutas emellan
oberoende makter. Vad skulle de för övrigt vinna,
dessa potentater, om deras "suveränitet"
befriades från alla villkor och garantier? De,
som något känna Indiens stormuppfyllda
och intressanta historia, torde någorlunda
fatta, huruledes dessa maharadjas och
nabober nuförtiden känna sig betydligt
tryggare på sina troner, än då de, eller, rättare
sagt, deras förfäder i tredje led eller längre
uppåt, fordomdags nödgades kämpa på liv
död med varandra.

Vilken formell rättsgrund, för att ej här
tala om någon annan, kunna transvaalboerna
åberopa för sin motspänstighet mot
Englands hegemoni?

Den självständighet, som de vilja bruka
till hävdande av fullkomligt internationellt
oberoende och till uppbyggande av en
övermäktig militarism i den södra hemisfären —
den ha de fått just på grund av brittiska
kronans åt dem beviljade traktater, bland
vilka boerfördragen utgöra blott ett par
exempel jämte de liknande urkunderna om
åtskilliga bastardhorders ("griquas") och
kafferstammars erkännande och
självstyrelse. Dessa traktater förutsätta själva
ovillkorligen Englands, den organiserande
kulturmaktens, hegemoni (paramountcy) i
Sydafrika, man må för övrigt disputera om
blotta ordet "suveränitet" huru som helst.
Med vilken rätt göra åttiotusen jägare och
herdar anspråk på att få slå under sig ett
fruktbart land, så stort som Sverige eller
större, och att där få utöva en obetingad
härskarmyndighet över inflyttade och
infödda? Är England juridiskt eller moraliskt
skyldigt att i sin politik rätta sig efter t. ex.
tyske kejsarens telegrafiska artigheter till
presidenten Krüger såsom till en jämställd
statschef?

Det är ej rättsfrågor, som här föreligga,
utan maktspörsmål, vilkas lösning är
oundgänglig, innan en verklig rätt kan uppstå.
Det är ej heller någon "frihetskamp", utan
en strid om herraväldet i Sydafrika.

Englands krig med boerna är av samma
art som dess hårda fejder i Indien med
maratternas och sikhernas konfederationer,
som yankees' kamp med söderns slavbaroner.
Det är ju möjligt, att England denna gång
förlorar, att till och med det brittiska
världsväldet störtar samman. Man får då se, om
segrarna eller rivalerna äro kompetenta att
själva skapa en bättre rättsordning på den
ruinbeströdda marken.


DEN BRITTISKA
IMPERIALISMENS ELDPROV

För varje dag, som går, blir det alldeles
uppenbart, att vi leva i ej blott det
världsfamnande fredsarbetets, utan även den
växande militarismens tidevarv. Kanske
kommer ändå den senare i sista hand den förra
bättre till godo, än allt vad de ljuvliga
budskapen från varjehanda människovänliga
föreningar och parlamentariska eller
diplomatiska konferenser hittills visat sig i stånd
att uträtta.

Det beror visserligen på, huru
militarismen artar sig, och i vilka händer dess
övermakt samlas. Hur det än månde gå, är varje
värnlös kultur nu, liksom i alla tider, dömd
till förfall, så länge barbariet, det inre som
det yttre, ej är alldeles utrotat eller
avväpnat. Historien har sett alltför många
triumfer å barbariets vägnar för att kunna bjuda
på någon optimistisk betraktelse i det
ohämmade, automatiska framåtskridandets namn.

*

Det brittiska världsväldet har ingen
tryggare borgen för sitt bestånd än fordom
Babels och Assurs, Atens och Roms, Spaniens
och Turkiets. Det varar jämnt så länge, som
dess målsmän ej sakna vilja och kraft att
möta hotande faror med nödigt motvärn i
såväl köttslig som andlig måtto. "Prestigen"
är allenast ett vapen bland andra — och
ingalunda det starkaste på långt när. Men
dess betydelse är måhända aldrig större, än
när dess skingring med ens avslöjar
verklighetens krav för det folk, som har mod att se
dem, sådana de äro, med nykter och fast blick.

Detta världsvälde har från början icke
blivit framtrollat genom den aldrig
förmörkade "prestigens" bländverk. Det har ingen
krigshistoria bakom sig, som i glans kan mäta
sig med den franska och ryska eller ens med
den gamla spanska och moderna tyska. Det
har gått framåt genom nederlag, som gång
på gång uppmuntrat siarna att jubla över
dess förestående fall, genom grova
fältherremisstag, som väckt alla kännares löje. Hela
dess utveckling ter sig som en kolossal
orättvisa för alla dem, som satt sin lit till
härarnas gud. Kan det vara möjligt, att han i
längden förblir belåten med de snåla offer,
som de brittiska krämarna först i allra sista
laget låtit pressa sig att nedlägga på hans
altare?

Hur som helst, dessa offer ha dock hittills
alltid blivit bragta, när det gällde allvar, och
jämnt så mycket som behövdes. Hittills
åtminstone har England visat sig mäktigt att
ej blott segra, trots alla trångmål och
avbräck i militärisk ära, utan även att taga
lärdom av den genomgångna nöden och
omsätta denna lärdom i politisk handling.

Nu gäller det att i än större omfång
förnya samma dubbla erfarenhet. Men
prövningens utfall är ovisst — lika ovisst, som
det var 1797, då kanalflottans manskap
gjorde myteri inför en fientlig
marinkoalition och landstigningsplan, eller 1857, då
den indiska hären gjorde myteri och
kringrände främlingarnas spridda garnisoner. Hur
klent beställt var det icke då med den
brittiska prestigen! Men våra dagars afrikander
och fenier äro ju hemska nog, och bakom
dem lura storspekulanter, som redan äro
betänkta på "en ny delning av världen" och
kanske drömma om napoleonska lagrar.

England saknar även de stora och ståtliga
idéernas prestige. För hundra år sedan ådrog
det sig alla frihetsvänners avsky, när det mer
hårdnackat än någon annan makt
bekämpade den välsignelsebringande franska
revolutionen. I våra dagar står det utskämt inför
världen såsom misslyckad undertryckare av
en liten älskvärd och beundransvärd
"nationalitet" — det nya trolldomsord, varmed
man fångar hjärtan, liksom fordom med den
kosmopolitiska friheten. Nej, vill man se,
hur en stormakt lyfter idéernas fana högt —
då skall man gå till Frankrike, som ända
sedan 1789 haft sitt program i ordning för
varje dramatisk aktion, eller till Ryssland,
som alltifrån den stora Katarinas koketteri
med sin tids filantropi gjort så goda affärer
under världsfredens firma, medan det vridit
om halsen på den ena nationaliteten efter
den andra.

England har däremot alltid varit
synnerligen otympligt i sina försök att rättfärdiga
vad det tagit sig till. Det har därmed sällan
inhöstat någonting annat än beskyllningar
för skrymtaktighet och brutalitet i förening.
Å andra sidan väger det bra lätt i vågskålen,
att det brittiska väldet i Indien skapat en
verklig fred, sådan som Orientens utpinade
folk aldrig förut vetat av, att under dess
skygd nya exotiska nationaliteter
uppblomstrat i tjogtal, att dess egna kolonier vuxit ut
till en ring av självstyrda stater med var sin
ingalunda föraktliga nationalkänsla. Allt
sådant är ju blott frukten av "egoistisk"
beräkning eller svaghet.

Den engelska politiken präglas ej heller av
den storslagna rätliniga stil, som höves en
sannskyldig världsmakt. Det ligger
någonting prosaiskt och kontorsmässigt i dess
åthävor, i benägenheten att hålla till godo med
tillfälliga och halva resultat, i bristen på full
logisk konsekvens, i blandningen av envishet
och eftergifter. Det måste väl bara vara ett
slumpens verk, att en så tarvlig imperialism
kunnat trassla sig igenom två sådana kriser
som 1837 års franska Kanadauppror, den
koloniala parlamentarismens och
nationalitetslikställighetens födslovånda, och 1857 års
indiska resning, som ledde till den kejserliga
absolutismens egendomliga organisation i
kraft av parlamentarisk fullmakt.

Nu befinner sig denna imperialism i sin
tredje kris, som lätt kan förvandlas till den
svåraste och ödesdigraste av alla. Dess
innebörd är utan tvivel djupare än den skenbart
påtagliga jämförelsen med nordamerikanska
revolutionen kan ge vid handen.

*

Denna kris har behövt ett helt århundrade
för att mogna till utbrott. Den brittiska
makten har icke kommit till Sydafrika för att
där erövra ett lydrike. Därom drömde ingen,
när dess flotta ockuperade Kap såsom ett
afrikanskt Gibraltar, för att ej sjövägen till
Indien skulle behärskas av franska korsarer,
sedan Holland uppsvulgits av det franska
revolutionsgapet.

Besittningen blev folkrättsligen definitiv,
ej med erövringens rätt, utan genom en
mycket ordentlig, men tillika mycket förvecklad
affärstransaktion (vari för övrigt även
Sverige var på ett underligt sätt inblandat). I
köpeavtalet ingick bland annat Englands
bistånd till den nederländsk-belgiska unionens
upprättande, även förmedelst omkostnader
till dess organisation. Att de knappt 30,000
(1814) holländare vid Kap, som delvis för
ej längesedan rest sig mot moderlandets
kolonialstyrelse, icke tillfrågades om sitt
samtycke, det överensstämde ju fullkomligt med
tidens folkrätt och torde näppeligen annars
kunna brännmärkas som orättfärdigt. De
voro ju blott skyddslingar under Kapfästet,
som visst icke hade dem att tacka för sin
tillvaro. Och de kunde knappast, även jämte
sina hottentotter och negerslavar, betros
med ansvaret för dess hävdande mot
främmande sjömakter.

Sedan dess har visserligen Kap, utan att
mista sin gamla betydelse, blivit
utgångspunkten för en europeisk kolonisation uppåt
den länge så gott som okända kontinenten.
Brittiska emigranter ha i flera generationer
och i stor mängd kommit dit under sitt
hemlands flagga. Varför skola de gälla som
främlingar mer än holländarnas ättlingar?
Varför skall t. ex. Transvaal betraktas som
presidenten Krügers patenterade
"fädernesland", då han är född inom Kapkolonien
och såsom brittisk undersåte? Han har själv
en gång på 1850-talet högtidligen protesterat
mot vissa boerbröders förmätenhet att
tillskansa sig övermakten i Transvaal, blott
därför att de kommit dit några år tidigare
än han och hans parti.

Sydafrika behöver nog ej sättas under
hans förmynderskap för att få en anständig
styrelse och statsordning. För nationalistiska
svärmare kan det synas tillbörligt och
fängslande, om kartan där nere färgas med någon
annan kulör än den enformiga röda. Men det
blir allt omväxling ändå, och varje politisk
ockupation under sådana villkor rättfärdigas
blott i mån av sin förmåga att fylla sitt värv.

England har steg för steg, i det hela
motsträvigt och under mycken tvekan hit och
dit, fått lov att utbreda sitt herradöme för
att något så när stävja blodsutgjutelse och
självsvåld, negerförtryck och
kolonialfasoner i sextonhundratalets stil. Till sist har det
råkat in i en konflikt, som visst icke gäller
kolonial självstyrelse och nationaliteternas
fria utveckling. De problemen äro för länge
sedan avgjorda, vad det brittiska väldet
vidkommer — såframt man ej till nationell
frihet räknar makten att undertrycka andras
nationalitet.

Den sortens nationalism är visserligen en
anakronism, som England ej vill kännas vid,
så långt dess arm räcker. Och att detta dess
beslut ej är allenast fåfängligt tal, det bevisas
kanske bäst därav, att det försonade och
lojala Kanada under en fransk ledande
minister i denna stund sänder frivillig hjälp till
världsväldets försvar. Kanadas franska
ombud i Paris har likaledes nyligen inför sina
språkförvanter framhållit nationaliteternas
fulla jämbördighet under drottning
Victorias spira.

Det går sannerligen ingen nöd heller på
det holländska tungomålet och den
holländska folkandan i Sydafrika. Den nu hotande
faran är av helt annan art.

Englands överhöghet eller medlarskap
inom sitt statssystem betingas av fredens
hävdande genom en begränsad krigsmakt
eller, rättare sagt, poliskår under uteslutande
dess egen kontroll. Duger icke denna
poliskår, då inträder åter det gamla bekanta
kriget av alla mot alla. Hittills har det gått bra
nog, ty de stridslystnas militära teknik har
varit lika förkonstlad som deras nationella
instinkter. Men nu möter England
oförvarandes och för första gången inom sitt eget
maktområde den kontinentala militarismen
under genomskinlig förklädnad, om också
ännu blott i fragmentariska ansatser.

Det har ändå räckt till att framkalla en
av dessa överraskningar, som tränga folken
in på förut oprövade vägar. Så mycket är
redan ådagalagt, att Englands traditionella
härväsen har fått sin dom. Bismarck lär ha
spått i sitt skarpsinne, att själva det brittiska
världsväldet skulle stranda på Sydafrikas
klippor — förmodligen i följd av den
militära prestigens jämmerliga förfall. Det
återstår att bevittna, men om så sker då timar
det ej utan dryg skuld å deras sida, som haft
att bära det stolta ansvaret, från den lägsta
till den högsta.

Därmed är det likväl ej sagt, att skulden
skall efterletas just på det hållet, dit dagens
meningar eller fördomar peka. Än mindre
betyder den rättvisa hemsökelsen
ovillkorligen en seger för någon bättre sak.

*


Vem betalar med sin person i nödfall för
den brittiska imperialismen med alla dess
härligheter?

Det är gentlemannen-officeren, och
fattiglappen-soldaten, den av förtjänsten tämligen
oberoende arbetsledaren, som ej vill slita ut
sig på yrkets vardagsknåp, och
kontraktsarbetaren, som ej vill ansträngas utöver
yrkets hävdvunna dagsverken och handgrepp.
Båda äro så tappra och viga som man kan
begära. De utgöra ingen simpel soldatesk,
utan en respektabel ordningsmakt, som är
fullt vuxen att med kallblodighet och
eftertryck hålla uppviglade folkhopar i styr och
kväsa större eller mindre rövarband.

För sådant arbete är den engelska
medelklassen villig och van att liberalt betala vad
det kostar. Affärsmannen aktar även detta
arbete liksom allt annat hederligt och
nödvändigt förvärv. Han aktar det så mycket
mer, som det gäller en insats av liv och
lemmar under kontroll av män ur landets bästa
familjer. Han har till och med ingenting
emot att själv gripa till vapen, om det är
alldeles oundvikligt. Varje försök att i
London 1848 ställa till ett kontinentalt
revolutionsspektakel kvävdes i brodden av
hundratusen frivilliga poliskonstaplar, som anmälde
sig till extra tjänstgöring inom ett par dagar.
Och när Napoleon utrustade sin
landstigningsflotta, växte milisen till nära en halv
million. Det är ej personligt mod, som
saknas, och den allmänna värnplikten, med
särskild förpliktelse just för de välbärgades
uppbåd, utgör intill denna dag ett stående
förbehåll i alla lagar om härens rekrytering
genom värvning. Är England ett modernt
Kartago, så är det, lika litet som det
forntida, byggt på de förmögna klassernas
grundsatsenliga befrielse från plikterna till
fäderneslandets försvar.

Men frågan är, om Englands medelklass
och industriarbetare i tid skola inse, att
deras ekonomiska välstånd, som
oupplösligen sammanhänga med det brittiska väldets
bestånd, förpliktar dem att underkasta sig en
härordning, som uppfostrar ej blott landets
vapenföra ungdom, utan även dess militäriske
lärare till förmåga att möta en modernt
organiserad krigsmakt. Det är en fråga, om
demokratien är mäktig av den politiska kultur,
som kräver besvär i stället för idel
rättigheter. De sociala villkoren äro utan tvivel
för handen, ty England söndras icke nu,
såsom för hundra eller endast femtio år sedan,
av klasshat och samhällsfientliga svärmerier.

Den sydafrikanska krisens tidigare
utveckling har visserligen röjt, att främmande
stämplingar kunna begagna sig av de
engelska partiernas tävlan, liksom fordom
Jugurtha länge ostraffat gäckades med Roms
magnatkotterier. Men England lider ej av
en korruption, som endast kan tyglas av en
diktator. Och en smula självkritik skulle ej
skada de tyska läromästare, som förr
beskärmat sig över Gladstones vacklande
diplomati, äventyrliga partikombinationer och
sangviniska statssocialism, men nu sia om
Storbritanniens förvandling antingen till ett
vanmäktigt Holland utan kolonier eller till
en militärstat med inskränkt folkfrihet och
försvagad ekonomisk konkurrenskraft. Ett
folk, som icke sätter "prestigen" framför de
oundgängliga statsbehoven, förstår nog
också att begränsa sina reformer efter sina
krafter utan avundsam överspänning eller
räddhågad självunderskattning.


AFRIKANSKA
FRAMTIDSUTSIKTER

"Ett litet folks kamp emot en stormakt"
måste ju, abstrakt taget, under alla
omständigheter hälsas som ett upplyftande
skådespel. Det är nog, att det är "litet" och alltså
naturligtvis oskyldigt, för att andra små
skola kunna känna sina hjärtan klappa för
dess sak i takt med somliga storas, som
avundas sin like. Och sällar sig därtill en halv
kontinents "frigörelse" från ett världsvälde,
då har man knappt lov att längre tvivla på
upprorets rättighet.

Tyvärr har vårt århundrade förut sett ett
annat dylikt drama, som lyktat med fiasko
mitt i den skenbara triumfen. Våra
farföräldrar, som jublade med Bolivar-"befriaren"
och hans hjältebröder, fingo snart uppleva
de många sydamerikanska republikernas
anarki, vars enformiga skiften alltjämt halka
förbi utan förståndig innebörd under så stor
liknöjdhet å vår europeiska samtids sida.

*

De, som trott på legenden om det lilla
fridsamma boerfolket och dess anspråkslösa
liv i ödemarken, böra väl vid det här laget
ha fått sina ögon öppna för de verkligen
karakteristiska förtjänster, som utmärka
dessa "Afrikas kosacker", såsom deras ryske
beundrare icke utan skäl kalla dem. Ingen
idyll kan förklara en sådan scenförändring,
som nu överraskar de godtrogna. Vad vi
tydligare än någonting annat skåda genom
telegrammens dimmiga synglas, det är en
organiserad och sedan länge fullt
stridsberedd härsmakt, såsom sådan all heder värd,
men sannerligen ej framtrollad ur en från
plogen utkommenderad bondemilis "till
försvar för hus och hem, hustru och barn".

Den politiska romantiken är i detta fall,
liksom vanligt, fullständigt på villospår. Och
de sparsamhetsivrande milisvännerna ha
ingen uppbyggelse att hämta av detta
föredöme.

Boerna kunna närmast, om man prompt
vill betona deras nationalitet, betraktas
såsom det germanska motstycket till
Sydamerikas spansktalande gauchos. Båda äro
européer av mer eller mindre blandad ras, som
i sin avsöndring nedsjunkit till ett
halvnomadiskt levnadssätt och vämjas vid
jordbrukarens mödor i sitt anletes svett. Boerna,
liksom gauchos, ha genom äventyrliga
friluftsbragder blivit härdade till ett förträffligt
råämne, varav en militärdespotism med
växlande "pronunciamientos" kan skapas i ett
omoget kolonialsamhälle.

Spänningen emellan dem och den bofasta,
näringsidkande befolkningen i Sydafrika,
även av deras egen lingvistiska
"nationalitet", har redan upprepade gånger framträtt
i ganska akuta former, liksom emellan
Buenos Aires och dess "federerade" herdestater.
Det behövs blott en gemensam "frigörelse
från det engelska förtrycket", för att den
djupgående sociala motsatsen skall göra sig
gällande i all sin glans — såframt ej ett
kejserligt tyskt "protektorat" tar polisen
om hand på sitt eget beprövade vis.

Ett krigiskt nomadelement, som självt
stretar emot det fredliga förvärvslivet, men
ändå vill inhösta dess frukter i främmande
ägo, måste alltid förbliva en explosiv ballast
i en späd republik. Det är därför
sannolikare, att "afrikandernas" hägrande
Förenta stater bleve ett slags "nedertyskt" eller
holländskt Argentina än en ny upplaga av
det nordamerikanska originalet.
Boerrepublikernas korta hävder formligen vimla av
inbördes fejder emellan improviserade
hövdingar med var sina separatistiska småföljen.
Hittills ha sådana kriser blivit dämpade
antingen genom engelsmännens mellankomst
eller genom samfälld "frihetskamp" emot
dessa besvärliga överherrar. Men de
förvärvade vanorna hänga nog i, även om
rivaliteten överflyttas på en självständig och
bredare skådebana med mera frestande
segerpris.

Boerrepublikerna ha redan frambragt ett
och annat exemplar av en egendomligt
realistisk framtidstyp. Presidenten Krüger t. ex.
erinrar på det hela mindre om Washington
än om den energiske Rosas, vars mer än
tjuguåriga diktatur vid La Plata på sin tid
också var världsberyktad. Man förstår och
uppskattar den ärevördige mannen något
bättre, om man, utan att fästa för stort
avseende vid gemytliga tyska intervjuer och
hans egna fromma ordasätt, bland annat
besinnar, huruledes han i yngre dagar företog
en anteciperad och likaledes med
kapitulation avslutad "Jameson-raid" in i
Oranjefristaten för att störta dess regering (1857)
och några år förut som "fältkornett" var
med om Livingstones och hans svarta
skyddslingars plundring i Bechuanaland. Med dessa
små levnadsdrag stämmer fullkomligt hans
genmäle till en deputation av "uitlanders",
som begärde någon avprutning i sina
pålagor: "Det är vi, som ha kanonerna, icke I."

*

Kafferproblemet kommer till för att
ytterligare förmörka det "afrikandiska"
frihetshoroskopet. Det undanskjutes knappast på
samma väg som i Amerika genom
bortträngande i de anglosaxiska kolonierna och
amalgamering i de spanska. Den svarta
rasen har för övrigt även där visat sig
svårhanterligare än den röda.

Med negrer och deras missionärer ha
boerna alltid levat på mycket spänd fot.
"Hams söner" äro dömda till evig och timlig
förtappelse enligt de gudfruktiga
predestinariernas gammaltestamentliga tro, som så
märkvärdigt bekräftas av missionsfientliga
naturforskare och den moderna raslärans
kolonialpolitiska apostlar. Från alla dessa
synpunkter måste den engelska
filantropismen te sig som svaghet, skrymteri och
fördomsfullhet. Den strängaste förkastelsedom
måste uttalas över de missgrepp och
vacklande åtgärder, till vilka den engelska
politiken utan tvivel emellanåt gjort sig skyldig
under fullföljandet av sin svåra uppgift att
skydda de svarta vildarna mot de vita och
båda mot inbördes upprivande övervåld.

Sålunda legitimeras till fullo den av Guds
ord och vetenskapen helgade "kampen om
tillvaron" med dess lättfattliga lösning av
det mörkaste Afrikas gåtor.

De frejdade boervandringarna, dessa
"treks", som skänkt den germanska
sentimentaliteten så rikt stoff till antiengelska
betraktelser och barnböcker, äro i själva
verket de flyende slavhållarnas protester mot
emancipationen och nödtvånget till eget
arbete. Boernas hjältesaga består i en tävlan
om husbondeväldet över de svarta
arbetshjonen och deras kreatur med zulus,
metabeles och basutos, som länge ej mindre
lyckligt än de själva hävdat sitt "oberoende" av
den framträngande kulturen.

Alla dessa kraftfulla barbarhorder, både
vita och svarta, ha var i sin mån strävat att
göra Sydafrika till en ofantlig krigsteater.
De engelska annekteringarna och
pacifikationsförsöken ha följt dem i spåren såsom
yttringar av kulturvärldens gränsförsvar
och inneboende expansionsdrift.
Alltsammans är en maktstrid, som lämnar mycket
litet rum för juridiska klyftigheter. Men för
så vitt som en rättsordning någonsin skall
kunna stadgas i dessa kristenhetens utkanter,
så gäller det, huruvida denna skall grundas
på den primitiva erövringsockupationen
allenast eller från början uppbyggas på det
av den humaniserade och humaniserande
makten värnade odlingsarbetet.

Den engelska efterhängsenheten har
nödgat boerna att offentligen avsäga sig all
gemenskap med slaveriet. Men de ha tagit
skadan igen förmedelst vackra undflykter
om anställning av "lärlingar" och genom
isoleringsåtgärder, som tillåtit dem att utan
kontroll bedriva sina människojakter. Sina
åskådningar om de svartas kristliga
broderskap ha de åtminstone känt sig oförhindrade
att förkunna i den ed, som föreskrevs av
deras första grundlag (1837), att aldrig ha
någon förbindelse med Londons
missionssällskap. På samma gång stadgas, att "ingen
färgad person skall åtnjuta likställighet med
de vita, varken i stat eller i kyrka".
Liknande bestämmelser infördes även i
Oranjefristatens och Transvaals grundlagar. Man
kan då tänka sig, vilken skandal det väckt,
att Kapparlamentets röstbestämmelser gälla
lika för alla, utan avseende på ras eller kulör,
för övrigt under förbehåll av en både
intellektuell och ekonomisk census. Presidenten
Steijn har också i sin upprorsproklamation
till Kapafrikanerna inskärpt den förnedring,
vari de smäkta, enär "hottentotter kunna
sitta bredvid dem i parlamentet".

Boerna, såsom det "utvalda folket", ha
städse yrkat på sin gudomliga fullmakt att
taga sitt "Kanaan" i besittning med
vapenmakt, att utvidga dess råmärken, att
utestänga eller exploatera infödingar och
invandrare efter behag. Ännu efter
konventionerna av 1881 och 1884, som fastställde
Transvaals gränser i sammanhang med dess
autonomi, ha de gång på gång förnyat sina
"treks" efter gammalt maner åt olika
väderstreck, plundrat och sålt negrer trots alla
upprepade förpliktelser till avhållsamhet
från dylika sedvänjor. De dåd, som boer och
kaffrer förövat emot varandra, bära å ömse
sidor en äkta afrikansk prägel. Numera
presidenten Krüger hjälpte verksamt till, då,
enligt hans företrädare Pretorius' utsago, ett
par tusen kaffrer instängdes och utsvältes i
en bergshåla (1854), till hämnd på en
kraal-hövding, som låtit flå en boerkommendant
levande och gjort sig en kappa av hans hud.
På sjuttiotalet mördades kvinnor och barn
av boerna (under anförarskap av, bland
andra, en f. d. preussisk officer vid namn
Schlickmann) i kriget mot den kafferstam,
vars segrar ändå till sist tvungo ett parti
bland dem, lett just av Krüger, att agitera
för hjälp och annexion av England. Ännu
för några år sedan överbevisades general
Cronje jämte några andra tappra herrar,
inför domstolen i Pretoria, om att ha
misshandlat änkan efter samma stams hövding
och hennes verkliga eller förmenta rådgivare.
Detta hindrade dock ej, att samma personer
av regeringen kort efteråt utnämndes att
"företaga undersökningar" inom de
förföljdas område, och att folkrådet fattade beslut
om inskränkningar i infödingarnas rätt att
anföra klagomål emot vederbörande.

Sådana prejudikat kunna ge någon
föreställning om den lott, som väntar Afrika och
dess urbefolkning under ett segrande och fullt
"suveränt" boervälde. Med Englands
prestige skingras nog också inflytandet av dess
sjukliga negersympatier, som föga delas av
tyskar och fransmän, holländare och belgier
på höjden av vår tids bildning. Boerna ha då
skäl att hoppas på fritt spelrum för sina
ärorika "treks" ända upp till Kongo och
Zambeze.

Hur pass gynnsamma sådana bragder
kunna bli för en europeisk statsbildning och
dess sammanhållning, är en annan fråga.
Men för det tjugonde århundradet bleve det
en sällsam överraskning att få bevittna
troende germaners kamp med araberna om
slaveriets föryngring. Den kalvinistiska
fatalismen lämpar sig lika bra som den islamitiska
för ett slikt fromhetsverk.

*

Emellertid kan en bättre uppfostran till
stridbarhet knappast tänkas för ett litet
kärnfriskt folk. Vilken storslagen "milis"
skulle icke vi svenskar kunna uppställa, om
vi hade en motsvarande mängd kaffrer att
ömsom jaga i skallgång och ömsom tvinga
till att grava i marken för vår räkning,
medan vi finge fördriva vår lediga tid med att
sikta till måls och valla kreatur i ett härligt
bergsklimat! Utan dessa tillbehör är det
förmodligen föga värt för oss att efterapa
boernas ypperliga härordning.

Deras krigskonst är också i sina grunddrag
en sannskyldig afrikansk produkt. Det är
endast den vane och försiktige jägaren, som
utan taktiska förstudier är i stånd att välja
den kända terrängens säkraste betäckningar
och uppsöka de minst besvärliga genvägarna,
de mest undangömda bakhållen. Och i de
oupphörliga kafferkrigen ha boerna lärt sig
att locka den framstormande fienden inom
skotthåll för ett härjande sidoangrepp, att
mota honom bakom en skyddande vagnborg
och kringränna hans egna kraaler med slugt
framskjutna vaktposter på omliggande
höjder. Om därtill adderas en intim bekantskap
med det egna geväret, en av ingen
bokläsning eller petig handaslöjd fördärvad
synskärpa och en uppövad förmåga att bedöma
avstånden i Sydafrikas klara luft — då blir
det knappast längre ett underverk för någon
iakttagare utom den store Krügers trollkrets,
att "Gud styr boernas kulor" rätt in i de
överrumplade vildeskarornas eller
paradbataljonernas led.

Det är ett stridssätt av lika nykter och
kärv realism som det motsvarande
samfundslivet. Med lycklig okunnighet om den
europeiska folkrättens pedanterier förenas en
kallblodig ringaktning av personliga
hjältedater. Boerkrigaren vågar ej livet i onödan,
utan smyger sig helst fram i lä för fiendens
vapen, och han försmår ej att flykta för
övermakten från det ena försåtet till det
andra.

Han har likväl ingenting emot, att
ädelmodiga hjälpare kläda skott för honom på
öppna slagfältet, medan han själv lägger sig
till reds att med sin bössa oförmodat hälsa
fienden, som rusar på över deras lik. Så gick
det vid Elandslaagte för tyskarna, som
kämpade för sin broderstam och den
fosterländska världsmakten, vid Magersfontein för
skandinaverna, som antagligen gått ut att
slåss för den älskade folkfriheten i
allmänhet. De ha intet att beklaga sig över, om
boerna le i sitt skägg åt de ogudaktiga
främlingarnas fantasterier. Ty kriget är ingen
ridderlig sport, utan knepet att ta hem det
mesta och bästa jaktbytet med minsta
möjliga blodspillan för sig själv, hur det än
månde gå för de andra. Så tycks åtminstone
vår hederlige och praktiske boer resonera.
Och vem törs straffa honom för det?

Han är emellertid mottaglig för nya
lärdomar inom sitt fack. Även här besannas den
gamla historiska lagen, att den högre
kulturen värvar sina första uppriktiga proselyter
genom den militärtekniska propagandan.
Europas nyaste gevärskonstruktioner ha
övertygat mångdubbelt flera negrer än
evangelii predikan. Och boerna, som i det
längsta ratat vår fredliga industri som den
ledes påfund, ha med fröjd anammat tyska
och franska kanoner för att trygga och
utvidga det Gudsrike, som de upprättat
omkring sitt nya Jerusalem i guldlandet. De ha
även fördomsfritt och läraktigt välkomnat
det gamla germanska moderlandets taktiska,
strategiska och fortifikatoriska missionärer,
som synbarligen förstått att höja deras
nationella krigskonst till en mer modern
ståndpunkt, med bevarande av dess lokala
stil och nationella grundvalar. Vi varsna
frukterna i åtskilliga kombinerade
manövrer, som tyska kännare karakterisera såsom
"genialiska", i lyckade experimenter med
brosprängningar, förskansningar och
löpgravar — allt nyheter för de förbluffade
britterna, som knappt känna igen sina forna
vedersakare.

Behövs något bättre vittnesbörd om en
gedigen, men reformatorisk konservatism, om
ett "sansat framåtskridande", som ju också
redan har fått sin välförtjänta belöning och
kanske får mer än så framdeles? Skada blott,
att den renodlade militäriska kulturen så lätt
kan förvandlas till det präktigaste bollverk
för det i allt annat mest förstockade barbari.


SVARTA SMÅFOLK

Det lilla storslagna boerfolket har varit
lyckligt nog att finna svärmiska beundrare i
Europa, som alldeles glömt bort eller aldrig
haft reda på, att Sydafrika ordentligen
vimlar av andra intressanta småfolk.

Visserligen äro dessa småfolk mer eller
mindre svartaktiga. De ha också ganska
besynnerliga namn, som äro svåra att komma
ihåg och icke lämpa sig för
etymologiskt-romantiska jämförelser med våra germanska
urfäder. Det låter därför onekligen cyniskt,
om man vågar ställa dessa negrer i jämbredd
med en så förnäm och präktig ras som "de
holländska frihetskämparnas och de franska
hugenotternas ättlingar". Den sannskyldiga
nationalismen kräver nämligen stor respekt
för den fina börden och är själv nära
befryndad med den gamla adelsläran, utgör,
så att säga, dess översättning från
privatfördomarnas munart till den politiska
vetenskapens tungomål.

Boerna ha även ett annat krav på den
moderna upplysningens sympatier. De ha
alltid, ehuru högst gudfruktiga för egen
räkning, visat sig mycket avböjande mot
missionärerna och deras verksamhet. Men det är
just missionärerna, som tagit de svarta
afrikanerna om händer och i flera fall till och
med lagt grunden till deras nyaste
nationalitetsutveckling. Och den engelska politiken
har i detta avseende rönt starkt inflytande
av missionsintresset såväl i kolonierna som i
moderlandet. Allt dylikt är för boerna en
styggelse. För så vitt som de svarta
överhuvud skola eller få kristnas, så är det allra
viktigaste, enligt boertron, att de få lära sig
hustavlan och obetingad underdånighet
under sina husbönder. Att rentav viga negrer
till präster, såsom den högfärdiga anglikanska
kyrkan har för sed, det förefaller en äkta
boerpastor som en neslig och grym
kränkning av hans egen mänskliga och teologiska
värdighet.

Emellertid ha boerna ej kunnat hindra, att
en hel mängd svarta småfolk med
missionärernas och de engelska myndigheternas
tillhjälp organiserat sig till lagbundna och
självstyrande stater bredvid de stolta
republikanerna på Sydafrikas högslätter. Dessa
negersamhällen ha till och med inlåtit sig på en
rätt framgångsrik kulturtävlan med
vederbörande i Pretoria och Bloemfontein, som
dock oupphörligt mot dem sökt spela rollen
av väldiga stormakter. Det är ej minst denna
förargelse, som givit sig luft i det nu
tilländagående boerkriget.

*

Det är ej heller omöjligt, att detta krigs
största betydelse för Sydafrika kommer att
visa sig i dess inverkan på de svarta folkens
ställning till européerna och deras kultur.
I vårt beskedliga Sverige har man icke
försport mycket om den saken. De sparsamma
underrättelser, som framsipprat till oss, ha
mestadels kommit ifrån de tyska
telegrambyråerna och tidningarna, som åter från sina
egna synpunkter gallrat och ur egen fatabur
tillökat den engelska pressens nyhetsförråd.
Dessutom ha vi från början blivit så inpyrda
med det nobla och högtravande
boertyskeriet, att de stackars svartingarna än mer
fördunklats för våra blickar.

De ha dock själva noga följt med vad
som tilldragit sig omking och ibland dem
under vapnens dån. De ha mycket väl vetat
vad som stått på spel även för dem själva.
De älska naturligtvis ingalunda boerna,
vilkas seger otvivelaktigt för dem skulle ha
betytt slaveriets återupplivande under en eller
annan gudsnådlig omskrivning.

De ha likväl ej fått själva deltaga i kriget
utom till omedelbart självförsvar, såsom vid
boernas invasion i Bechuanaland och vid
bevakandet av gränsen till Basutoland.
Engelsmännen ha varit mycket noga med att göra
kriget till en uteslutande "vit" affär. De ha
till och med gått så långt i denna sin omsorg,
att de underlåtit att till Sydafrika
kommendera sina ypperliga indiska regementen av
infödda ryttare och bergklättrare. Dessa
skulle ha lämpat sig förträffligt för både
terrängen och klimatet, liksom de också äro
vana vid stridsmetoder, som likna den
berömda boertaktiken. Men eftersom de äro,
om icke svarta, åtminstone "kulörta", så har
England icke genom deras användning velat
ge något slags skenbart prejudikat för
negrernas inblandning i fejden.

Boerna ha visst icke haft så pedantiska
skrupler. De ha icke blott tvungit sina egna
underdåniga kaffrer att gräva de utmärkta
skansgropar, varom vi förnummit så vackra
lovord. De försökte i början av kriget, ehuru
förgäves, att blåsa upp en resning mot
Englands överhöghet i Basutoland, att hetsa vissa
stamhövdingar emot de andra. Det lyckades
dem åtminstone att anstifta ett blodigt
inbördeskrig i Swaziland, som den liberala
engelska regeringen ännu 1894 varit nog
medgörlig att ställa under Transvaals
"protektorat" trots infödingarnas protester.
Boerna fruktade nu, att det jäsande
missnöjet med deras patriarkaliska regemente
skulle utbryta i ett uppror bakom deras rygg,
när de själva anträdde sitt erövringståg in i
Natal. Den faran avledde de på nyss
antydda fintliga sätt. Hur det står till i det
olyckliga Swaziland, det få vi väl först veta,
när lörd Roberts’ trupper hunnit fullborda
dess ockupation och fånga eller utdriva
boernas sista "fältkornetter", som där huserat
som riktiga feodalherrar.

*

De stammar, som vid krigets utbrott lydde
under brittiska kronan, ha ådagalagt en
förvånande självbehärskning, det bästa
vittnesbördet därom, att de äro på god väg till en
bättre och högre kultur. Men tillika ha de
öppet, även under mycket prövande
omständigheter, ådagalagt, åt vilket håll deras
sympatier hela tiden lutat.

Medan ännu det av boerna anstiftade
upproret rasade i östra Kaplandet, höllo de
kristna kaffrerna offentliga möten under
sina infödda predikanters ledning och
insände trohetsadresser till sin "höga och
älskade moder" i London. I denna landsända
utgives även av kaffrerna en tidning på deras
eget språk, och dess uttalanden ha genom sin
lojalitet högst fördelaktigt skilt sig från den
holländska pressen inom kolonien.

Barolongerna omkring Mafeking, som är
deras egentliga huvudort, räddades 1884 av
missionären Mackenzie och sir Charles
Warren undan den traktatbrytande herr Krügers
friskaror. Några månader förut hade i det
bekanta Londonfördraget Transvaals
gränser blivit fastställda. Icke förty ställde
boerna till just sådana "raider", som
föreföllo dem så vederstyggliga under doktor
Jamesons befäl. Försöket avvisades dock av
en engelsk undsättningstrupp, varefter en
engelsk kolonistad anlades i Mafeking
bredvid barolongernas by och till deras
fortfarande skydd. Nu ha de tappert delat
belägringens vedermödor och ära med
Baden-Powell och hans volontärer. Efteråt har vid
en krigarfest i den befriade staden ett ståtligt
tacksägelsediplom å lord Roberts’ vägnar
blivit överlämnat till deras hövding, som
lovat bevara det såsom ett dyrbart minne för
sitt folk till evärdeliga tider.

I norra Bechuanaland regerar den kristne
kung Khama, en av Sydafrikas mest
betydande personligheter, över
bamangwatofolket, som England upprepade gånger tagit
i försvar mot både boer och matabeler.
Han har i många år med ovanlig kraft och
insikt jämte sina rådgivare arbetat för sina
undersåtars uppfostran, infört och
upprätthållit kloka och stränga nykterhetslagar.
Engelska regeringen har på allt sätt
understött dessa hans bemödanden, och han har
tillvunnit sig stort anseende bland alla européer,
som haft att göra med honom. Han har
personligen i London ej blott med framgång
anfört klagomål över boernas slavjakter,
utan även av mr Chamberlain utverkat åt
sitt folk en fördelaktig gränsreglering emot
Cecil Rhodes’ övermäktiga privilegierade
kompani. Denne hövding har nu, villigt
understödd av sitt folk, hjälpt till att
proviantera Mafeking och att stänga vägen in i
Rhodesia för boernas väpnade följen.

Basutomännen skyddades för några
årtionden sedan av England emot
Oranjefristatens nästan fullbordade erövringsplaner.
De hade, oaktat franska protestantiska
missionärer länge verkat ibland dem, åter nästan
förvildats under de förtvivlade fejderna med
boerna, som, där de kommo åt, drevo deras
missionärer i landsflykt. De engelska
myndigheterna sågo sig tvungna att med våld
avväpna det hämndlystna basutofolket, som
oupphörligt ruvade på att bryta den under
Kapguvernörens medling ingångna
uppgörelsen med boerstaten. Men under de tjugu
år, som förflutit efter denna avväpning, ha
dessa f. d. vildar utvecklat sig till Sydafrikas
förnämsta veteodlare och hästuppfödare. De
betraktas såsom det mest framskridna
infödingsfolket, och resande, som bevittnat deras
offentliga överläggningar, ha ofta berömt
deras klokhet och förmåga att uttrycka sig.
De leva under en fri och utvecklad
stamförfattning, ett slags republikansk
konfederation av aristokratisk art, som övervakas av
en engelsk resident med några hundra
polissoldater. De ha nu, sedan de åter blivit
betrodda med vapen, på mönstergillt sätt och
utan att tillåta sig något självsvåld värnat
sitt lands neutralitet, medan de från sina berg
med spänd uppmärksamhet bevittnat
striderna omkring Wepener, Ladybrand och
Caledonfloden.


BOERKRIGETS ÄNDALYKT

Efter allt att döma torde nu det
långvariga kriget i Sydafrika få anses i det
närmaste avslutat såsom sådant. Vad som
återstår är ej längre krig, utan de intagna
områdenas pacificering, ett arbete, som också kan
kräva sin tid, några månader eller till och
med år, men är mera en polisens än den högre
strategiens affär.

Människovännerna kunna vara fullt lugna
för, att de stränga åtgärder, som de engelska
vederbörande måhända nödgas vidtaga, ej
skola urarta till något slags tyranni i
Muravievs eller Haynaus stil. Sydafrika kommer
ej att behandlas som Ungern efter 1849 eller
Litauen efter 1863, ej ens som Nordslesvig
efter 1864 eller Elsass efter 1871 eller
Finland efter 1809, för att ej tala om 1899. Den
sortens kraftpolitik äro de brittiska
statsmännen och fältherrarna fortfarande fullt
villiga att överlåta åt sina finkänsliga och
frihetssvärmande rivaler på fastlandet. Lord
Roberts' "belägringstillstånd" skulle av en
rysk liberal och kanske av mången tysk
socialist hälsas välkommet såsom ett ljuvligt
avbrott i det fosterländska vardagstvånget.
Mot åsikter och ord föres ingen ängslig
polisfejd under brittisk flagg. Mitt under
brinnande krig har "afrikandernas" press i själva
Kapstaden ostraffat fått håna generalernas
missgrepp, hävda de fientliga republikernas
oantastlighet och urskulda, ja, nästan
uppmuntra koloniens rebeller som varma patrioter.

Men utan tvivel är vedergällningens stund
inne för dem, som lättsinnigt brutit freden.
Man vet redan ungefär vad som kommer att
drabba dem. De väpnade upprorsmännen i
Kap och Natal lära mista sin rösträtt under
fem års tid. De förvandlas alltså till
"uitlanders" för jämnt så lång väntetid, som
före kriget av Chamberlain ansågs skälig för
de frivilliga invandrarna i Transvaal. Ett
lindrigare straff för högförräderi torde vara
svårt att uppleta i hävdaböckerna. Ha de
utöver sitt trohetsbrott mot kronan gjort sig
skyldiga till kränkningar av sina lojala
medborgares liv och egendom, måste de
naturligtvis stå till svars därför och giva
skadestånd. Uppträda de besegrade republikernas
krigare ånyo i fält efter avlagd
"neutralitetsed", d. v. s. bryta de sitt hedersord såsom
lösgivna krigsfångar, så utsätta de sig för att
behandlas efter strängare krigsbruk. De
gårdar, där krigare gömma sig för att skjuta
från bakhåll eller utspeja lämpliga tillfällen
till järnvägsattentat, förstöras efter
föregången offentlig varning. Sådana
avskräckningsmedel, som tyskarna 1870 använde för
att förekomma järnvägsattentat, ha
engelsmännen likväl icke tillgripit.

Det säges även, att de skingrade
boerkrigarna, sedan deras sista fälthär dukat under,
komma att uppfordras att nedlägga vapnen
inom utsatt tid vid äventyr att eljest
behandlas som rebeller. En sådan åtgärd skulle
ingalunda strida mot folkrätten. Krig kan
endast föras av något slags regering, rättslig
eller blott faktisk. Kriget är förbi, när
regeringen avdunstat, även om några lösa skaror
envisas att fortsätta kampen.

Alltjämt deklameras det väldeligen emot
den engelska hänsynslösheten. Men hur
skulle väl en kontinental militärmakt ha
förfarit emot en sådan här som boernas? För
att ej tala om fransmännens framfart i
Tonkin och på Madagaskar, om ryssarnas
bragder i Turkestan och nu senast i
Mandschuriet, behöver man blott erinra sig de tyska
metoderna emot franctirörerna i 1870 års
krig. Boerna ha från början aldrig varit
någonting annat än franctirörer i strängt
militärisk mening. De ha varit ömsom soldater,
ömsom fredliga medborgare, och de ha
dragit stor fördel i kriget av allehanda
skyddande förklädnader. De ha icke burit uniformer,
utom då de klätt ut sig i tagna engelska
khakidräkter — en ohygglig förbrytelse i
varje äkta officers ögon. Man kan lätt tänka
sig, att en tysk fältmarskalk skulle ha låtit
arkebusera hela hopar av dylika patrioter,
tagna på bar gärning, icke blott en löjtnant
av främmande nationalitet, som genom en
offentlig rättegång med försvarsadvokat och
allting blivit överbevisad om delaktighet i
en lönnmordsplan trots givet hedersord.

*


Är det ej bedrövligt, att ett litet folk och
två småstater förlorat sin politiska
självständighet? Visserligen, ty allt levande, som går
under, må såtillvida räkna på medkänsla.
Men den lärdom, som kan hämtas av sådana
historiska tilldragelser, är mera värd än varje
ofruktbar sympati.

Det föres så mycket vekligt och onyttigt
tal om småfolkens klena utsikter i våra
dagar, om deras obetingade rätt i alla väder,
liksom vore litenhet och oskuld lika
förknippade i staternas liv som i barnkammaren.
Därmed må nu förhålla sig hur som helst,
men i alla händelser äro förkelade småstater
icke älskvärdare än bortskämda barnungar.
Det kan ej heller vara mycket hedersamt ens
för ett litet folk att få räkna på
oantastlighet, vilka spratt det än månde tillåta sig.

Både små och stora folk ha alla skäl i
världen att erinra sig sitt politiska ansvar,
ej blott mot sig själva, utan även mot andra.
Om de förra därvid tänka litet mer på sin
större risk, så är det också ett sätt att draga
gagn av en svagare ställning. Det är icke
detsamma som feghet, utan tvärtom ägnat att
alstra en manligare folkanda än det otyglade
trotset på egna anspråk kan skänka.

Men olyckligtvis händer det ofta nog, att
just de minsta folken äro mest fallna för
lysande äventyr. Deras synkrets blir lätt för
trång, deras tankar samla sig uteslutande
omkring dem själva och deras egna tillfälliga
önskemål, som uppblåsas till livsintressen och
världsfrågor. Deras brist på storpolitiska
erfarenheter förleder dem att förväxla sina
hugskott med verkligheter och möjligheter.
För så anlagda folk kunna sådana läxor, som
grekerna och boerna fått i våra dagar, vara
till stort och oomtvistligt gagn. Och för
världsfreden överhuvud vore det också en
otvivelaktig vinning, om åtminstone
småfolkens stridslystnad dämpas, tills ordningen
en gång kan komma även till de stora
politiska vilddjuren.

Det må vara synd om gamle Krüger, som
nu med sin packning av guldtackor måste
draga sig ur spelet, kanske för att i
världsfredens huvudstad Haag eller i det
ädelmodiga Berlin meddela politisk
elementarundervisning åt uppvaktande pilgrimer, liksom hans
gynnare och, efter vad det påstås, även
beundrare Bismarck. Man kan också beklaga
hans medhjälpare, herrar Steijn, Reitz, Leyds
& C:o, som ändå liksom han själv fått ett
grant världsrykte att leva på till dödsdagar.
Men alla dessa statsmän äro lärorikare
genom de exempel de givit, än genom vad de
muntligen eller skriftligen kunna ha att
andraga efter nederlaget.

De äro allesammans intressanta figurer i
samtidens krönika. De tillhöra en gemensam
vittomfattande typ, som i alla sina exemplar
och under de mest skilda klimat företer ett
omisskänneligt släkttycke. Den, som tagit
någon närmare kännedom om deras
diplomatiska inlägg, proklamationer och övriga
statsskrifter med åtföljande politiska
handlingar — han kan näppeligen undgå att
varsna den slående likheten med vad som
presteras från motsvarande verkstäder i vårt
gamla Europa.

Man känner genast igen den diminutiva
riksbyggmästartypen, världsstormaren i
fickformat. Överallt samma ihåliga, tanketomma
och stereotypa stortalighet, samma
blandning av salvelse och advokatkrångel, samma
obesvärade orakelspråk liksom från
världens medelpunkt, samma tvära växlingar
emellan maktkänsla, rätthaveri och
pockande på respekt för den svages ofelbara
menlöshet.

Den typen finner man också igen i yppig
blomstring hos de stolta hellener, serber och
bulgarer, såframt man ej vill söka på
närmare håll. Och det är i detta fall just dess
lika typiska öde, som må lända till
uppbyggelse för alla vederbörande, såvida de ännu
äro mäktiga av någon självbesinning.

*

Boernas statsmän ha haft sina glansdagar
och få nu vila på sin lagerskörd. Men allra
mest är det synd om deras kvarlämnade
medborgare, som, för så vitt de icke stupat
på slagfälten, nu måste vänja sig ifrån det
frasskrammel, varmed deras ledare lockat
dem i fördärvet.

Det har stått boerrepublikerna öppet att
i obegränsad tid föra en egen, men fridsam,
politisk tillvaro, som finnar, polacker och
armenier aldrig kunnat hoppas på under sina
storherrars hägn. Dessa utsikter ha de kastat
bort för att jaga efter en skugga: det stora
suveräna afrikanderväldet "från Kap till
Zambeze".

Det blir en tacksam uppgift för
kommande forskare att utreda detta politiska spökes
dimmiga upphov och krokiga vandringar,
först från det ena skrivrummet till det andra,
sedan från kopje till kopje, från rådssalen
till valplatsen. Från boerna själva kommer
det ej i yttersta hand. De ha alltjämt varit
självrådiga jägare, oxfösare och
slavpatroner, men levde ända till de sista tjugu, trettio
åren utan egentligt "nationalmedvetande"
efter det moderna receptet. Ansvaret eller
äran att hos dem ha inplantat denna
dyrbara gåva tillkommer de tyska och
holländska tidningsskrivare, präster och
skolmagistrar, som ävlats att omstöpa deras nomadiska
trilskhet mot den engelska överheten till ett
politiskt revolutionsprogram.
Afrikanderdrömmen är en importerad nationalistisk
snyltväxt från Europa, fostrad av pedanter
och intrigörer.

Men för så vitt som boernationalismen
kan vara till någon hugnad för det därmed
begåvade folket, så är det åtminstone en
tröst, att dess fortfarande bestånd ingalunda
hotas av engelskt förtryck, trots krig och
erövring. De nationalistiska boerstaterna ha
gått all världens väg. De äro avsatta från
den världshistoriska plats, som deras
begåvning och självbehärskning ej räckt till att
fylla. Men det är ej nödvändigt, att varje
nationalitet skall få just sin särskilda
politiska utprägling. Många bättre och äldre
nationaliteter än boernas få nöja sig med
allenast en social och kulturell tillvaro.

Boernas planer att lägga beslag på
Sydafrika för sin nationella räkning äro
överkorsade, för så vitt som dessa planer
någonsin varit annat än ett omedvetet och
otacksamt "arbete för kungen av Preussen". Men
de behöva ej frukta att själva, liksom de
tillämnat åt engelsmännen, utmotas ur sina
förra herradömen. Så snart de hinna sätta
sig in i den föreställningen, att även andra
inflyttare äga befogade anspråk på samma
rättigheter som de själva, kommer intet
hinder från Englands sida att möta
upprättandet av full självstyrelse inom de f. d.
republiker, som blivit officiellt förklarade till vad
de egentligen alltid varit och måste vara —
nämligen europeiska kolonier under brittiska
kronans överhöghet.

Innanför den fria kolonialförfattningens
ram finns tillräckligt utrymme även för
boernationalitetens framtida blomstring, likaväl
som för den franska nationaliteten i Kanada,
den frodigaste grenen av den stolta
moderstammen utom Europa. Englands välde
förkväver ingen nationalitet, som är livskraftig
nog att trivas utan monopolistiskt intrång på
någon annan.

Boerkriget har i sin uppkomst och sitt
förlopp visat, att även småfolken, om de äro
tillräckligt bråksamma, kunna på ett
avgörande sätt ingripa i vår tids stormiga
förvecklingar. Om avgörandet går dem själva
emot, om de tappa sitt höga och förmätna
spel, så gå de dock under med väldigt brak.

Det brittiska väldet har skakats i sina
grundvalar, ty striden har gällt mycket mer
än vad som syntes på ytan. Bakom de
framskjutna bönderna ha hela tiden andra figurer,
andra fiender skymtat, som åtminstone på
ett billigt experimentobjekt velat pröva
styrkan i Englands rustning. I själva verket har
England hela tiden haft att göra med en
förstucken koalition. Vilka faror en försiktig
diplomati lyckats för tillfället avvärja, det
blir en gång historiens sak att avslöja. För
samtiden har uppgörelsen om Samoa varit en
liten antydan om vad som försiggått emellan
kabinetten.

Att de brittiska kolonierna i alla
världsdelar så klart insett vad som var å färde,
även från deras särskilda intressens synpunkt,
det har säkerligen varit en stor och
oangenäm överraskning för många. De
"imperialistiska" strävandena ha tagit starkare fart
än någonsin förut, och det är ingen
tillfällighet, att det australiska statsförbundet utan
svårare vånda kommit till världen mitt
under krigsbullret. England kan också
berömma sig av att i dessa strävandens
kraftfulla förkämpe, mr Chamberlain, ha i sin
ordning fått den "mest hatade man i Europa".
En starkare reklam kan en statsman sällan
erhålla i upprörda tider. Men det engelska
folkets nyktra och allt annat än servila
sinnelag torde vänja till och med en ny Bismarck
vid frimodig kritik.

Den militära glorian har aldrig varit
Englands starka sida, men boerkriget har
åtminstone skaffat det erfarna generaler och en
stridsövad här på ett par hundratusen man.
En härordningsreform blir utan tvivel den
närmaste tidens viktigaste politiska fråga.
Dess grundliga behandling beror dock därpå,
huruvida den engelska optimismen icke repat
sig för mycket och för fort efter de
jämförelsevis lätta framgångarna under krigets
senare skeden. Mången, som hållit på
Englands rättvisa sak, kan ha känt sig frestad
att önska, att motigheterna i Natal och
Kaplandet varit något svårare och räckt litet
längre, så att de kunnat verka med
tillräckligt övertygande kraft på den stora
mängdens sinnen, som alltid och överallt sträva
emot besvärliga, men nödvändiga
uppoffringar.

Sedan Napoleons dagar har förbittringen
mot England på kontinenten aldrig varit så
våldsam som nu. Ett märkligt bevis på, hur
långsamt de historiska traditionerna dö ut,
har givits av det länge så fredliga Holland,
vars gamla rivalitet med England levat upp
igen i drömmen om Sydafrikas förvandling
till ett "nedertyskt" Amerika och efter de
engelska segrarna blivit skärpt till ett riktigt
ordentligt nationalhat. Om detta hat är så
djupt och varaktigt, att det kan föranleda
Hollands närmare anslutning till Tyskland,
som ju med lysande förhoppningar bygger
på sin nya "Schlachtflotte" — därom kunna
endast kannstöpare döma.

I alla händelser synes världsfreden mer
avlägsen än någonsin, och man måste vara
en rysk idealist för att hoppas på dess snara
tillkommelse, bara England försvagas med
besked.

ENGELSK PARLAMENTARISM

PARLAMENTARISMEN
I TRÅNGMÅL

Det är för besynnerligt med den brittiska
parlamentarismen. I minst ett par
århundraden har dess sällsamma växt, om man räknar
bara från 1689 års revolution, genomgått de
mest äventyrliga omskiftelser, och för varje
gång ha profeterna varit till hands med sina
bekymrade utsagor och anteciperade liktal.

Icke förty har detta så ofta dödsdömda
leverne hållit i sig och till och med frodats
så märkvärdigt, att dess egendomliga
yttringar, just där olycksvarslen som värst gått
i svang, framkallat beundrande
härmningsförsök i tvenne särskilda former, som djupt
inverkat på det nyare Europas
statsutveckling. Snarare än själva originalet, det
misstolkade engelska statsskicket, som i sin fatala
livskraft trotsat så många klyftighetens
uträkningar, är det dessa främmande, som
visat sig bräckliga och nödgats mer eller
mindre ge vika för de verkliga politiska
kravens tvångsmakt.

Först kom, som bekant, den gamla
hederliga konstitutionalismen, läran om
statsmaktens eller statsmakternas fördelning och
jämvikt emellan regering och representation,
jämte allt vad därmed vidare månde
sammanhänga. Detta system leder sitt ursprung
väsentligen från de abstraktioner, som
Montesquieu, i anslutning till äldre och nyare
tänkare och jurister i själva England,
destillerat ut ur de erfarenheter han vunnit eller
trott sig vinna om de offentliga
inrättningarna bortom kanalen.

Men redan på den tiden, då han samlade
och ordnade sina iakttagelser, och efteråt,
medan hans lärjungar alltmer utbildade hans
sinnrika konstruktioner, som i mån av
gynnsamma tillfällen översattes i verkligheten
under och efter franska revolutionen —
genomlevde den engelska statsorganismen en
ny omdaning, vars betydelse först långt
senare, fram i det nittonde århundradet, blev
uppenbar för de lärda och världskloka på
kontinenten. Det är denna omdaning, som
fått sin återspegling i den ännu något så när
moderna, fast litet urblekta läran om
parlamentarismen i trängre mening.

Den förste belgiske Leopold, ett av förra
seklets finaste politiska huvuden, tog med sig
i sitt nybakade rike från England, vars öden
han en gång, åtminstone som "prinsgemål",
hade hoppats få vara med om att länka,
åtskilliga synnerligen liberala och tänjbara
regentmaximer, som han med mjuk och säker
hand inplantade i de vallonska
grundlagsmakarnas eljest efter parisiskt mönster
skäligen stela konstitutionalism. Han förstod att
dölja sitt i själva verket ganska starka
personliga inflytande bakom den samvetsgrant
omhuldade vippgungsbalansen emellan de
tilltrasslade partierna, varigenom dels de
ansvarsbeklädda bråkstiftarna fingo slita ut
sina krafter emot varandra, dels härskaren
själv vann friare händer att sköta den högre
politiken som ett slags Europas skiljedomare
i många brydsamma mål. Men för den
oinvigda samtiden tedde sig Belgien som en
förklädd republik, där folksuveräniteten och
dess verktyg utövade en obetingad makt i
parlamentarismens former.

Där ha vi även fröet till den politiska
visdom, som Thiers under julimonarkien
formulerade i det frejdade yrkandet, att
konungen skulle bara "regera", naturligtvis i
allsköns ståt och respekt, men icke "styra",
vilket värv uteslutande tillhörde hans på
de folkvalda parlamentsombudens majoritet
stödda ministrar. Thiers och hans rivaler
lyckades ej rätt bra i sin strävan att enligt denna
regel hålla sin kung i schack, men det gick
bättre för samma skolas målsmän, där de ej
hade att göra med herrar av samma kaliber
som Ludvig Filip och Leopold. Sedan har
detta slags parlamentarism, som numera
gäller för den enda veritabla, fått vidsträckt
geografisk utbredning och energisk
tillämpning (visserligen med varjehanda irrationella
mellanspel): i det omsider förenade Italien
liksom i den färskaste franska republiken
eller sjuårsmonarkien, i Spanien, Portugal
och Danmark, i Serbien, Grekland och
Norge.

Överallt åberopas också England som det
höga föredömet, och såtillvida med rätta,
som massor även av engelska publicister och
handboksförfattare mer eller mindre
godtroget populariserat sitt fäderneslands
statskunskap i denna jämförelsevis lättfattliga dräkt.
Det hör likaledes till den i partistriderna
iakttagna konvenansen, åtminstone under
den senaste generationen, att offentligen
uttrycka sig i överensstämmelse med
majoritetsparlamentarismens schema.

Men det är just det kännetecknande för
detta så genomhistoriskt och genompolitiskt
uppvuxna samhällsliv, att dess sannskyldiga
egenheter och metoder ej utan vilseledande
förvanskning kunna inpressas eller översättas
i den pedantiska eller demagogiska
statslärans formelspråk.

*

Det finns ju ingen riktig grundlag, allra
minst en skriven med ordentligen numrerade
paragrafer, i det excentriska England.
Statsrätt finns det nog, och det med besked.
Somligt därav, och framför allt hela den
officiella kanslistilen, går oerhört långt tillbaka,
till Tudorkungarnas och rentav de
normanniska erövrarnas absolutism. Läser man en
ämbetsfullmakt, en proklamation om
parlamentsupplösning, då skulle man tro, att den
monark, som ålägger sina undersåtar så
drygt ansvar, som befaller sina trogna lorder
av alla grader, sina riddare och borgersmän,
att oförtövat inställa sig till "tjänstgöring i
vårt höga parlamentshov", vore i makt och
myndighet minst den ryske självhärskarens
vederlike. Det är bara "fiktioner", heter det.
Ja väl, men det är också blott fiktioner,
fastän av ett annat slag, som uppdukas på
valmötenas tribuner och i underhusdebatterna,
när det gäller att fånga röster för
vederbörande regerings eller oppositions politik.

Det råder en fruktansvärd inre motsägelse,
från den formella logikens perspektiv,
emellan dessa båda fiktionssystem (ävensom
några andra, som var för sig emellanåt sticka
upp i det offentliga livet). Om ett rike skulle
gå under på logiska disharmonier, då borde
England för länge sedan ha delat polska
republikens öde. Det är också alldeles
omöjligt för en vanlig politisk personlighet att
hitta rätta vägen i de snår av kungliga lagar
och parlamentsstatuter, som oupphörligt
blivit hopade och alltjämt hopas på varandra
till äldre och nyare statsinrättningars
reglering, från underhusvalen till de oansenligaste
ämbetsverk och kommunalsysslor. Men hur
det är, så redes ändå härvan någorlunda
upp i praktiken genom ett med den
historiska monarkien och parlamentsförfattningen
jämnåldrigt, verkligen lagfaret juristskrå, det
enda i Europa, som i den klassiskt romerska
jurisprudensens stil, men utan efterapning
av dess utvärtes fasoner, förmått höja sig
över bokstavsservilismen åtminstone
såtillvida, att livets sunda förnuft fått göra sig
gällande i traditionernas och prejudikatens
vederbörliga och aldrig avstannande gallring.
Och inom den sålunda småningom utstakade
ramen av tillämpad rätt och rättsliga
sedvänjor rör sig det politiska livet med en
naturlig friskhet och säkerhet, som den
grundlagsmässiga kasuistiken ingenstädes kunnat
förläna och uppamma.

Parlamentarismen i sina mångfaldiga
brytningar och förvandlingar är blott ett av
uttrycken för detta liv. Så långt dess område
sträcker sig, är det ej längre fråga om
juridiska reglers utspekulering och hävdande i
alla väder, utan om det politiska
verklighetssinnets urskillning och takt.

*


Det är ävenledes kännetecknande för den
engelska parlamentarismen, att dess
drivkraft icke kommer från djupet, utan
uppifrån. Ingripande folkrörelser ha aldrig
saknats och ofta haft stor betydelse, men de ha
först då kunnat omsättas i politisk handling,
när de ledande klasserna och deras statsmän,
som i verkligheten aldrig släppt rodret ifrån
sig, tagit dem om hand och givit dem den
nödvändiga praktiska prägeln.

Den parlamentariska partistyrelsen i
egentlig mening begynner som whigoligarkiens
herravälde efter hannoverska husets
trontillträde. Det var dessa herrar, som uppsatt den
nya dynastien och gjorde anspråk på att
fortfarande garantera dess bestånd genom
sin egen maktfullkomlighet. Endast ett parti
ansågs således fullt legitimt; det motsatta
undanträngdes såsom illojalt från all andel
i makten. Den oumbärliga
underhusmajoriteten anskaffades genom "rotten boroughs"
och genom förbund med den uppåtsträvande
köpmansaristokratien. Men oligarkien
splittrade sig själv i faktioner, och därmed kom
parlamentarismen in i sitt första betänkliga
trångmål.

Det var en förvirrad strid mellan de
tävlande whigdynastierna med deras sociala
följen, emellan det oligarkiska godsherredömet
och Londons strävan efter handelsväldets
utvidgning, emellan Chathams stolta
utrikespolitik och parlamentskorridorernas eller
palatsgemakens intriger. Under och genom
de täta ministerkriserna kom såväl den andre
Georg som än mer den tredje åt att med
stigande framgång emancipera sig från
stormannatrycket, och ofta nog voro i
verkligheten de växlande underhusmajoriteterna
redskap för konungen personligen, som
bakom kulisserna disponerade över valmutor
och pensioner ur sina egna okontrollerade
hovanslag. Men även den kungliga politiken
led sitt fiasko i amerikanska revolutionen,
ehuru dess öde delades av det diskrediterade
whigpartiet. Georg III:s sista storverk i
kraft av sin egen vilja var den yngre Pitts
upphöjelse, som dock snart med ett
nykonstruerat torypartis bistånd och
folkets allt pålitligare ryggstöd ledde till en
självständig ministerstyrelse, hur mycket än
konungens oförbehållsamma tillit till sin
förtroendeman allt framgent hade att betyda.

Sedan kommer ett nära femtioårigt
toryvälde, vars förnämsta uppgift var att emot
franska revolutionen och Napoleon hävda
Englands självständighet och herradöme över
haven. Kring denna regering samlade sig alla
elementer, som ville hålla ut till det yttersta
i den hårda kampen. Whigoppositionen
inskränktes till de vanmäktiga faktioner, som i
verkligt eller förment fredsintresse sökte
förlama landets försvarskraft, men därigenom
endast gjorde sig själva omöjliga för
styrelsens skötsel. Reformerna i det inre fingo ligga
nere i följd av krigskravens tvång. Under
tiden uppväxte likväl den stora
maskinindustrien jämte dess oerhörda
arbetarbefolkning med därav följande nya sociala
problem. Toryregeringen hängde kvar vid
makten på grund av den politiska
utvecklingens tröghetslag, så att säga, fastän dess
egentliga värv var lyktat och dess oförmåga
att brottas med tidens oroskrafter var
uppenbar. Först en ny generation av icke
komprometterade whigstatsmän kunde taga den
brydsamma bördan på sina skuldror och till
en början genomdriva 1832 års stora
parlamentsreform.

Åter omvandlades de båda stora partierna,
under nya namn och på långt bredare
grundvalar än förr, först det "liberala" och sedan
det "konservativa". Men det nästa
halvseklet präglades likväl, i stort sett, av
liberalismens övervälde. Det parlamentariska
styrelsesättet, som nu allt skarpare formulerades
i teori och praxis, förblev egentligen och
företrädesvis en liberal partidoktrin, som
endast motvilligt och av opportunistiska skäl
erkändes från konservativt håll. De
konservativa kunde endast emellanåt, och det för
allt kortare tider, komma till makten, för så
vitt som de ställde sig på det av liberalismen
dikterade reformprogrammets mark och
överbjödo sina motståndare i frisinnad
energi eller, såsom Disraeli mot slutet,
lyckades leda folkintressena utåt. Mer än en gång
måste det konservativa partiet, för att kunna
något så när följa med sin tid, undergå en
genomgripande uppfostringstukt med
tillbörlig utrensning av dess motsträvigaste
element. Det var i alla fall den liberala saken,
som segrade över hela linjen. Det brittiska
samhällsskicket omdanades från ovan och
nedåt, klasshatet avvärjdes genom nya
rösträttsutvidgningar och sociala reformer,
Cobden och Bright triumferade med sin
frihandel — med ett ord, vad man (ej riktigt
träffande) plägar kalla Englands
"demokratisering" gick oemotståndligen framåt.

Men även den liberala härligheten led mot
sin ändalykt efter fullbordad seger. Den
stora partisprängningen av 1886, när
Gladstone sköt över målet med sin homerulebill,
betecknar en ny epok i den brittiska
politikens hävder. Det var imperialismens
problem, riksenhetens sammanhållning och
utveckling inåt och utåt, som nu trängde sig
fram i förgrunden, med större kraft för varje
år, som gick. Ej heller denna kursförändring
kunde avlöpa utan båda partiernas
omgestaltning — och vad vi just i våra dagar
bevittna, det är blott en ny fas i denna
hävdvunna och naturliga process. Såtillvida
finnas inga starkare skäl än förr i världen att
utställa en dödsattest eller ens ett sjukbetyg
för den genuina parlamentarismen.

Det är egentligen blott ett tillfälligt och
ytligt fenomen i denna styrelseforms
uppenbarelse, att kortlivade ministärer omväxla
med varandra efter valens nyckfulla utfall.
Dess sannskyldiga karaktär röjer sig fastmer
genom längre tidsskiftens övervägande
partivälden, bestämda av rikets samfällda
välfärdsintressen under de stora
världsrörelsernas inverkan.


IMPERIALISMENS
NÖDTVÅNG

Det har varit en högst otrevlig
överraskning, först och främst för Englands
medtävlare inom "världspolitiken" (och de äro
legio), vidare för allt vad liberalism heter i
gammaldags mening litet här och var på
jordklotet, att få bevittna, huruledes den
brittiska politiken inåt och utåt under snart
tvenne årtionden kommit att gå i en alltmer
utpräglad "imperialistisk" riktning. Vad är
det för en otäck "jingoism", som så där helt
tvärt bemäktigat sig det fridsamma öfolket
och till och med fördunklat den store
Gladstones nedgående reformstjärna?

I själva verket är det likväl ej ett
omotiverat omslag, som just i våra dagar har
inträtt, utan helt enkelt en naturlig och
följdriktig utveckling av för länge sedan nedlagda
frön. Imperialismen har aldrig varit borta
ur det engelska samhällslivet, fastän namnet
är någorlunda modernt. Imperialismen har
levat i latent tillstånd även under själva
liberalismens välde, vars sällsamma segerlopp ej
gärna kan till fullo förklaras utan denna
bakgrund.

Hur skulle det också kunnat vara
annorlunda hos ett folk, som jämte sitt frihetsarv
tillika fått ett sådant världsvälde på sin lott?

*

Detta herradöme över alla jordens hav,
denna överhöghet inom handelns, industriens
och finansernas områden hade nästan av sig
själva fallit England till i bytesskiftet efter
Napoleon, utan att någon bekräftelse
tarvades därå genom någon allianstraktat eller
vid någon stormaktskongress. Det går ändå
ej för sig, såsom man likväl ofta får höra,
att brännmärka denna skandalösa timliga
framgång som i det närmaste oförtjänt, som
blott en påpassligt tillroffad fallfrukt av
fastlandsfolkens ädelmodigt slösaktiga
blodsutgjutelse och slugt underblåsta osämja. När
allt kommer omkring, så kan det dock
knappast nekas, att det var just England (men
varken Spanien eller Ryssland eller
Preussen), som gick i spetsen för det nationella
motståndet mot revolutionen och
universalmonarkien. Det var England, som med sin
samlade folkkraft, med sitt kapital och sin
sjömakt, ensam höll ut tjugu år igenom,
medan dess bundsförvanter gång på gång
sviktade eller rentav gingo över till fiendens
läger. Dess rikedomsskörd var ej ett billigt
marodörsrov, utan ärligen erövrad vid
Trafalgar och Waterloo.

Huru som helst, även i själva England,
föreföll denna världsprakt som hittad, denna
välmåga som hopsamlad uteslutande genom
det idoga arbetets och det tekniska snillets
mödor, ju mera det väldiga krigets
uppoffringar hunno glömmas, och ju fastare den
framåtsträvande liberalismen lyckades gripa
om statsrodret. Åt de tillbakaträngda tories
unnade man ringa erkännande för deras
förtjänster om det efterföljande släktets
uppblomstring. Det föll sig enklare och
naturligare att taga Englands stolta ställning bland
folken som en självklar sak, att skriva dess
välsignelser på den jubilerande
nationalekonomiens och dess orubbliga lagars konto.

Icke förty var denna nationalekonomi,
sådan dess dogmbyggnad nu upptornade sig
på Adam Smiths omsider fullt hävdade
lärosatser, själv ett barn av det ärvda
världsväldet och dess optimistiska förtröstan.

Man kunde icke tänka sig, att någon skulle
vara i stånd att störa England i besittningen
av dess uppnådda naturliga principat. Och
detta principat tänkte man sig även för
framtiden byggt uteslutande på ekonomiska
krafter. Vartill behövde England den tunga
krigsrustning, som fjättrade och förlamade
de andra folkens arbetsliv? Det var nog att
släppa lös den fria tävlan, som i och för sig
var mäktig att göra det dugligaste
arbetsfolket till alla marknaders obetingade
överherre. Skyddstullar, navigationsakter och
allt slikt utgjorde ingenting annat än ett
besvärligt påhäng från den mörka torytiden,
och ju förr man gjorde en ända därpå, dess
raskare komme den segerlovande tävlingen
i full gång. Då skulle hela världsekonomien
och därmed det rätta förhållandet emellan
de skilda folken, liksom i England
emellan de arbetande samhällsmedlemmarna,
självmant ordna sig efter den naturliga
arbetsfördelningens grunder. Varje land finge
lov att ägna sig åt de produktionssorter, som
dess en gång bestämda villkor gåve vid
handen. Det borde då falla av sig självt, att de
flesta folk skulle finna sin sanna fördel i att
hembjuda sin spannmål, sina övriga
jordbruksalster och sina råämnen åt England,
som skulle sitta liksom mitt i världsvimlet
och med sitt kapital och sin industri för alla
tider, fastare än med de föråldrade vapnen,
betrygga sitt världsvälde.

Då bleve detta välde också i sanning de
kosmopolitiska och filantropiska
strävandenas paradis. Ingenting mer behövdes än den
fredliga och för alla sällhetsbringande
affärslogikens propaganda. Ingen tvångsmakt
tarvades utöver den borgerliga polis, som enligt
den nyktra och på närmaste håll intygade
erfarenheten ändå varje arbetande samhälle
måste bestå sig. Alla militära erövringar,
alla annexioner på barbariska stammars
bekostnad voro överflödiga och av ondo. De
slukade blott kapitaler, som bättre kunde
användas, även för Englands egen
maktutvidgnings skull, till att utbreda den sunda
handelns och industrikonsumtionens vanor och
eviga grundsatser. Till och med de brittiska
kolonierna måste befrias från allsköns
förmynderskap. Finge de blott sin oinskränkta
självstyrelse, borde de ju själva inse, att
deras egentliga gagn av förbindelsen med
moderlandet låge i en ohämmad samfärdsel.
Och ville de fridsamt och utan agg avklippa
det sista politiska bandet, då fanns ingenting
att invända däremot, sedan man höjt sig
över den gamla fördomsfulla, i amerikanska
revolutionen bankrutta kolonialpolitik. Den
ekonomiska samfärdseln kunde likafullt
bevaras och yttermera utvecklas. Englands
nya världsvälde hängde ej på den barnsliga
åtrån att färga kartan röd, utan på den
besinningsfulla och framsynta finansvården.

Under tiden, medan frihandelspolitikens
frukter för hela mänskligheten och
världsfreden väntades mogna, kunde England i ro
överlämna sig åt sitt storartade invärtes
reformarbete. Industrien växte i kolossala
proportioner, likaså folkmängden, som mer
och mer drog sig in till storstäderna från
landsbygden. Arbetarmassorna livnärdes för
billigt köp av den utländska
spannmålsinförseln, som efter hand undanträngde det
inhemska jordbruket till en anspråkslös vrå i
samhällets hushållning. Åt dessa massor
anförtroddes en växande makt inom statslivet,
och deras självkänsla växte i kapp med deras
välstånd.

Ingen våda syntes ligga i Gladstones
perikleiska statskonst, som själv uppbars av
en obruten brittisk självkänsla och en djupt
rotad tro på det brittiska väldets
välsignelsemission för hela mänskligheten. Att ringa
bekymmer väcktes av den stridbara
allmogens förminskning, det var blott ett
vittnesbörd om tilliten till den av Englands
kapitalstyrka tryggade freden. Att hela folkets
uppehälle utan tvekan förknippades med den
ohämmade tillförseln från avlägsna
världstrakter under främmande herrskap, det röjde
blott oförmågan att tänka sig havens
samfärdsel behärskad av någon annan sjömakt
än Englands.

*

Engelska folket är trögt i sin invanda
tankegång och föga fallet för hetsigheter.
Dess statsmän måste, även om de själva ej
äro alldeles obenägna och obekväma för
"långa syner", i sin praktiska verksamhet
taga så mycken hänsyn som möjligt till sina
landsmäns förkärlek för "korta sikten" och
handgripliga skäl. De stora allmänna idéerna
omvända få i debatter och agitationer; det
behövs bastanta fakta för att rycka upp
John Bull ur hans säkerhetsslummer och
rikta hans blickar åt ett annat väderstreck
än dit hans kontorsfönster vetter.

De gamla konservativa invändningarna
kunde ingen betydande verkan åstadkomma
mot den livskraftiga liberalismens segertåg.
De syntes på förhand avväpnade genom allt
vad man såg omkring sig och kunde läsa i
handelsstatistikens tabeller. Den nya
imperialism, som Disraeli sökte förmäla med ett
yngre torysläktes adelsfördomar och
estetiska instinkter, framkallade länge blott ett
kuriositetsintresse och aktades föga värd
allvarliga affärsmäns eftertanke. Sent omsider
trodde han sig i stånd att genom populärt
romantiska påfund, t. ex. drottningens
indiska kejsartitel och tronföljarens
hälsningsfärd genom det nya kejsardömet, bana väg
för en mer storslagen uppfattning av
fäderneslandets samhörighet med sina
underlydande riksområden. Dessa försök
betraktades dock i det hela snarare som en
intressant, på somliga håll visserligen
förargelseväckande omväxling efter en ovanligt
grälfylld reformperiod än som verkliga uppslag
till en ny och fruktbringande politik. Först
hans briljanta kupp med Suezaktiernas
inköp gjorde ordentlig sensation med ett
schackdrag av positivt statsmannaskap. Men
när han, såsom det tycktes, missbrukade den
prestige han sålunda vunnit och ytterligare
stärkt genom sin framgång på
Berlinkongressen till att intrassla England i afghanska
och andra krigiska äventyr, då tröttnade
man vid hans exotiska framfart, som alltid
hade väckt anstöt hos den borgerliga prosans
och den filantropiska samvetsömhetens
målsmän.

Gladstones triumf i 1880 års
Midlothian-fälttåg var törhända den mest lysande, som
århundradets partipolitiska annaler
förtecknat. "Jingoismen" föreföll död och begraven
för alltid, och liberalismen omstöptes till en
framstormande radikalism, vars
förhoppningar voro lika obegränsade som dess
segerglädje. Men det gick helt annorlunda.
Allting var liksom förgjort. Det blev
utrikespolitikens och kolonialpolitikens hopade
missöden, som bragte den djärvaste av alla
reformministärer på fall; homerulebillen var
blott den sista, som i de vredgade
valmännens ögon fyllde syndamåttet över brädden.

Majuba och Transvaals utrymning,
svårigheterna i Egypten och Sudan jämte
Gordons övergivna martyrskap, ryssarnas
plötsliga angrepp vid afghanska gränsen —
sådant kunde ej annat än fresta även de
partitrognas tålamod. Egentligen var det
dock andra symtomer, som i än högre grad
tvungo folk att fundera, huruvida det ändå
hängde rätt ihop med de underförstådda
förutsättningarna för den gamla självsäkra
Manchesterläran. England antastades allt
öppnare i sin kolonialpolitiska
självtillräcklighet. På Afrikakonferensen i Berlin
trugades det att inför Europa stå till svars för
sina gränsregleringar med Portugal och sina
ockupationsvanor i samfärdseln med negrer
och andra barbarer. Den mörkaste
världsdelen blev med ens ett byte för
kontinentalfolkens utskiftningslystnad, och ända till
Polynesien sträckte sig deras oförmodat
vaknade begär. Brittiska kolonier vid Kap och
Tugela, i Australien och Maorilandet
började besvära sig över den europeiska
tilltagsenhetens obekväma och hotande grannskap.
Det var framför allt Tyskland, som
sålunda trängde havens härskarinna allt
närmare inpå livet — Tyskland, som med sin
protektionism uppammade en allt värre
konkurrerande industri och beredde sig att
överflytta sin hårdhänta militarism även till
sjöss.

Det fattades bara, att en av ålderdomens
med retorikens hjälp inhöstade lagrar
förblindad och bortskämd partihövding
djärvdes förgripa sig på riksenhetens bestånd även
invid Storbritanniens egen husdörr, glömsk
av de minnen, som nu åter döko upp från
de franska invasionernas och de irländska
förräderiernas prövande dagar — för att
det imperialistiska omslaget äntligen skulle
komma till ett avgörande "genombrott".

*

Man hade kunnat finna sig i, att
frihandeln ingenstädes i Europa åvägabragte en
fullständig omvändelse och till slut gav
alldeles vika för merkantilismens återupplivade
lockelser och självbedrägerier, att till och
med Englands egna kolonier begagnade sin
halvrepublikanska frihet till att utestänga
moderlandet från opartisk tävlan med deras
nyfödda industrier. Men när det såg ut, som
om den brittiska företagsamheten efter hand
skulle bortmotas även från de ofantliga,
ännu föga upparbetade marknaderna i alla
främmande världsdelar, då begynte man
misstänka, att verklig fara var å färde. Och
man tog sina mått och steg därefter med en
målmedveten energi, som ej var ovärdig
förfädrens förebilder, trots vissa tillfälliga
bakslag av tveksamma fredsskrupler.

Örlogsflottan sattes i stånd med sällspord
raskhet. Diplomatien återupptog sitt arbete
att korsa motståndarnas ränker, att
förbereda provisoriska uppgörelser, förtroliga
närmanden och rentav allianser. Från
Östasien till Sydamerika var den brittiska
politiken, med större eller mindre framgång, till
hands att hävda den "öppna dörren" och
förebygga "jordens delning". De inhemska
ministerkriserna störde knappast denna
kraftutveckling. Själva liberalismen
avsöndrade ur sina egna led en imperialistisk flygel,
som, utan att övergå till motsidan liksom
dess föregångare från åttiotalet, snart tedde
sig som det enda regeringsdugliga
målsmansskapet för det sammansjunkande partiet.
Och i det treåriga sydafrikanska kriget knöts
bandet fastare mellan moderlandet och
kolonierna genom vapenbrödraskapets
prövningar och utlandets hånfulla utmaningar mot
den brittiska försvarskraften. Även
folkkänslorna kommo i svallning och ingöto
friskt blod i statskonstens beräknande mödor.

Men frihandelns grunddogmer, som likväl
utsattes för alltmer närgångna tvivelsmål,
höllos ännu alltjämt uppe som den praktiska
politikens styrelseaxiomer. Det var även nu
Tyskland beskärt att allvarsamt rubba en av
hörnstenarna för Englands gamla affärssystem.

Skulle Kanada tullpolitiskt straffas för sin
benägenhet att gå moderlandets intressen till
mötes? Var det en främmande makt
obetaget att genom sina krav indriva en sprängkil
i det brittiska väldets ekonomiska
federationsplaner och sålunda till sist undergräva
också dess riksenhet?


BRITTISKA
FEDERATIONSINTRESSEN

Tyskland har ställt och ställer sig i vägen
för det brittiska väldets federation, dess
fastare inbördes sammanslutning — liksom
Frankrike på sin tid motarbetade Tysklands
enhet.

Därmed har också den brittiska
förbundstanken fått just den sortens kraftiga och
upprepade impulser, som medvetandet om
en öppen eller förstucken främmande
antagonism förmår skänka, och som enligt
historiens vittnesbörd så ofta visat sig gagneliga
och i många fall hart när oumbärliga för
statsmännens strävan att bryta sitt eget folks
motsträviga viljor. Helt visst kan varje
sådan antagonism, från de sneda blickarnas
skepticism ända till omedelbar inblandning,
på ett högst talande sätt inför den opartiska
kulturvärlden försvaras med de mest
upphöjda fosterländska och allmänt humanitära
argumenter. Även detta slags vapen
fattades ingalunda den gammalfranska
statskonsten, när det gällde den tyska
militärmaktens hotande konsolidering vid Rhengränsen.
Men huruvida en dylik "realpolitik" för
Tysklands räkning, mer än i rent utvärtes
måtto, verkligen stämmer med salig
Bismarcks tankegång och metoder — det är en
fråga, som ej utan vidare kan besvaras med
hänvisning till hans bokstavliga testamente
om den engelska illfundighetens faror för
tysk ärlighet och välfärd.

Det kan ej nekas, att det engelska
frihandelssystemet, som betingas av en fullkomligt
passiv ställning till såväl koloniernas som
utlandets protektionism, är synnerligen
förmånligt för alla främmande nationers
intressen. Icke var det precis så, som Cobden
och hans stridskamrater tänkt sig detta
systems kosmopolitiska tillämpning. De
drömde om alla mänskliga tullgränsers
fullkomliga slopande och det brittiska kapitalets
seger i alla timliga förvärvskrafters
ohejdade, men på samma gång människovänliga
tävlan. Nu däremot gäller en sådan tävlan
allenast på de marknader, som behärskas av
Londons finansmakt, och med allt
tvivelsammare framgång för denna ärevördiga
väkterska av det hederliga spelets
traditioner. Men så länge den engelska
frihandelsoasen består mitt i de merkantilistiska
anstalternas öken, så länge brittiska kronans
ofantliga besittningar och kolonier hållas öppna
för hela världens exportspekulationer på
samma villkor som för moderlandets
näringsidkare, skeppsredare och köpmän — så
länge finna där de skyddade industrierna,
den från ovan understödda sjöfarten, det av
de välfödda öbornas behov och av egna
regeringars svältkurer uppammade jordbruket,
den av lagstiftningen gynnade
skogsskövlingen, litet varstädes det nödvändiga
avlopp, som den fosterländska omvårdnaden
ensam knappast torde vara i stånd att
garantera. Därav må vi skynda oss att profitera,
både små och stora, innan härligheten förgår
och vi nödgas fundera på andra utvägar till
vår ekonomiska frälsning.

Men är det klokt att förargas över en
omsvängning, som kommer inpå oss likt en
naturrevolution, att spilla tid och krafter på
förvrängningar och förbannelser mot dess
verktyg, som bestämmas av helt andra
makter än dagens flyktiga kalkyler? Vore det ej
bättre att till en början söka åtminstone
något så när begripa vad som är på färde,
för att sedermera, när stunden är inne, dess
lugnare bjuda till att inrätta oss därefter?

Vad särskilt oss svenskar vidkommer, så
ser det stundom ut, som om det vore för oss
en alltför dryg överansträngning att taga vår
värld i ögnasikte samtidigt från mer än en
enda, utifrån turvis åt gången anvisad
synpunkt. Liksom vi förr nöjde oss med ett i
franska färger utmålat panorama och
enkannerligen studerade tyska saker och
personer från parisisk horisont, så förlita vi oss
nu godmodigt på den tyska lärdomens
allvetenhet och beskåda i synnerhet allting
brittiskt genom Berlinfabricerade kikare eller
mikroskoper. Men då få vi ej heller
förundra oss, om vi än en gång, fastän i
motsatt ända, uppleva ungefär liknande
erfarenheter som fordomdags med Napoleon III
och hela den galliska prakten.

*


Det ingår ej i den brittiska diplomatiens
vanor att i onödan rida upp på formella
traktatbestämmelser, vilkas envisa pressning
följdriktigt ej gärna kan leda till någonting
annat än en öppen brytning. Sa länge intet
ditåt åsyftas, håller man, måhända under
någon mildare eller skarpare reservation, till
godo med ögonblickets lidna avbräck och
övergår till åtgärder av annan art och i
annan riktning. Därav kommer det sig, att
ingen politik så mycket som Englands i alla
tider har fått underkasta sig tillvitelser för
slapp och nästan feg eftergivenhet. Utan
noggrann kunskap om alla inverkande
omständigheter är det svårt att i varje särskilt
fall bejaka eller betvivla sådana tillvitelsers
befogenhet. Men ofta nog har det onekligen
förr eller senare visat sig, att det förmenta
återtåget, som väckt så högljutt jubel ibland
den intresserade publiken, i själva verket
betytt ett ordentligt avmätt baksteg för att
taga sats till ett överraskande sidosprång
fram emot målet.

Inga papper äro ännu framlagda på
parlamentsbordet till redogörelse för
underhandlingarna med Tyskland om dess rätt att
undantaga Kanada från åtnjutande av de
med brittiska kronan avslutna
handelstraktaternas förmåner och om dess hotelser att
besvara Kanadas reciproka tullhöjningar
särskilt å tyska varor med sin egen kamptariffs
strängare maktmedel. Vad man vet
inskränker sig därtill, att Tyskland velat öppna, så
att säga, ett lokaliserat tullkrig med en av de
brittiska kolonierna, till varnagel för alla de
övrigas lust att gynna sitt moderland, men
med bevarad neutralitet för själva England
— alltså ett underkännande av de
finanspolitiska sambandet mellan England och dess
kolonier. Den närmaste följden av ett sådant
tullkrig bleve, att kolonierna måste känna
sig förpliktade och berättigade även till
separata fredsförhandlingar med Tyskland,
oberoende av moderlandets önskningar och
intressen — såframt de i den nu utbrutna
krisen lämnas i sticket av Storbritanniens
regering. De kunna ej heller i sådant fall
hoppas på synnerligen gynnsamma villkor i
sin uppgörelse med angriparen, enär de äro
hänvisade uteslutande till vad de var för sig
kunna bjuda i utbyte mot tillträdet till
Tysklands omfattande marknad.

Englands ansvariga regering har för sin
del icke — det vet man redan — lämnat
kolonierna i sticket. Men förhandlingarna
med Tyskland ha tills vidare fått avstanna
utan att urarta till en simpel
förtolkningstvist. Vederbörande ha till och med öppet
sagt ifrån inför den engelska allmänheten,
att det ej lönar mödan att bestrida
Tysklands rätt att efter sitt eget skön handhava
sin tullpolitik. Men på samma gång har mr
Chamberlain — den närmaste mannen i detta
fall, emedan det är just han, som bär det
särskilda ansvaret för koloniernas välfärd —
i sitt nu berömda eller beryktade
Birminghamstal låtit förstå, att regeringen behöver
nya finansiella maktmedel, och i underhuset
har han till genmäle mot oppositionens
inkast rentut tillkännagivit, att det är just
Tysklands beteende, som framkallat detta
behov.

Från tysk sida har man efter förmåga sökt
ihjältiga denna sistnämnda förklaring, som
de välsinnade telegrambyråerna (trots sin
påpasslighet med hovnotiser och serbiska
eller andra sensationer) noga aktat sig att
telegrafera ut över världen. Den nyheten
skulle också ta sig rätt illa ut i jämförelse
med försöken att framställa England såsom
helt tvärt aggressivt emot hela världens fria
samfärdsel, ävensom med Tysklands egen
plötsliga övergång från världsmaktstrots till
en spakare hållning. Ty ett faktum är, att av
det nyligen så högt förkunnade hotet om
skärpta tullrepressalier mot Kanada
förnimmes numera ingenting. Det är tyst över
hela linjen, och själva den frispråkiga
pressen, som annars har allting obytt med
Chamberlain, torde ha fått sina anvisningar att för
den här gången tills vidare fara litet
skonsammare fram med den förmätne
statsmannen.

Det är den första verkan, som
stridsspörsmålets förflyttning till en annan jaktmark
än de diplomatiska kabinettssamtalens har
åstadkommit. Det är tydligen obekvämt,
"inopportunt" och kanske ej utan sina
egendomliga vådor att genom fortsatta
skrämskott understödja just den brittiska politik,
som man helt nyss trott sig om att med så
billiga vapen förlama en gång för alla.

*


Skall Englands regering få de nya
finansiella maktmedel, som krävas för att kunna
skydda kolonierna mot främmande angrepp?
Det beror naturligtvis på det värde, vartill
de brittiska valmännen uppskatta
förbindelsen och samfärdseln med dessa kolonier. Ty
det är från dem, som federationsrörelsen
utgår i sin moderna form, i motsats till de
anspråk från moderlandet, som i det adertonde
århundradet ledde till den stora amerikanska
konflikten. Från kolonierna kommer också
det första kraftiga understöd, som
Chamberlain redan nu har vunnit för sina
knappast antydda planer. Från Kanada, från
Nya Zeeland, från Australien, till och med
från det nätt och jämnt pacificerade
Sydafrika, hälsas han dagligen telegrafiskt av
affärsmän, av ministrar och andra ledande
statsmän med uppmuntrande tillrop. Det är
en formlig kolonial inblandning i
moderlandets egen partipolitik.

Vad kolonierna känna sig behöva, det är
att vinna ett säkrare fotfäste på moderlandets
folkrika och köpstarka marknad, utan att
nödgas frukta faran att när som helst skjutas
åt sidan av främlingar, som kunna
undersälja dem med sin spannmål och sina
råämnen på grund av konstlad prisbillighet och
i synnerhet på grund av den producerande
befolkningens lägre krav på livets nödtorft.
De behöva, och det kanske än mer, garantier
för att kunna uppträda mot utlandet med
hela det brittiska väldets samlade
ekonomiska och politiska makt, när det gäller att
öppna nya avsättningsområden och
förebygga de gamlas avstängning.

Från denna synpunkt ter sig för dem
riksenhetens utveckling i sin mest praktiska och
konkreta gestalt. De ha redan visat sig
villiga att offra både blod och pengar för
riksenhetens upprätthållande i farans stund.
Men de ha dragit sig för att, mer än i form
av vissa smärre bidrag till flottan, åtaga sig
bestämda försvarsförpliktelser, som skola
gälla även i fredstid. De ha även, ehuru de
förklarat sig önska "deltaga i rikets
rådslag", haft alla möjliga invändningar att
göra mot de förslag, som av ivriga
federationsvänner blivit framställda angående
deras representation i något slags gemensam
riksförsamling eller regering. Orsaken har ej
varit, såsom under amerikanska
revolutionen, förnekelse av dessa plikters och
rättigheters betydelse för dem själva, utan helt
enkelt svårigheten att finna den oumbärliga
finansiella grundvalen för en helgjuten
riksbyggnad. Nu åter är det just finansfrågan,
som träder i förgrunden, jämte de särskilda
ekonomiska intressen, som därmed
sammanhänga. Kan grundvalen sålunda läggas bred
nog och med tillbörligt avseende å såväl det
helas som de särskilda
förbundsmedlemmarnas krav, då följer den politiska
organisationen lättare efter såsom en naturlig
konsekvens av den stärkta intressegemenskapen.
Därför har man på den nu inslagna vägen
uppnått den fasta punkt, varifrån de nödiga
krafterna kunna sättas i rörelse mot det stora
målet.

Men de starkaste krafterna, utan vilkas
ingripande alla federationsplaner måste falla
platta till marken, de finnas dock i själva
moderlandet. Det gäller, huruvida
Storbritanniens folk, det skotska såväl som det
engelska, vill bryta med sina ingrodda
affärsvanor och sina så länge oemotsagda
hushållsläror. Det kan, under närvarande
omständigheter, ej ens vara tal om upprättandet av
en invärtes frihandel mellan alla det
brittiska väldets länder, men skyddade mot
utlandets intrång av tullar och andra
erforderliga finansåtgärder. För en sådan frihandel
äro kolonierna ännu ej mogna med sina svaga
industrier, som de likväl aldrig kunna
förmås att uppgiva. Vad som nu är å bane, det
är ett i praktiken säkerligen rätt invecklat
system av ömsesidiga preferenstullar,
bestämda genom inbördes handelstraktater,
som skola bilda de givna förutsättningarna
för alla liknande uppgörelser med utlandet.

Är det tänkbart, att ett sådant system,
som till och med förefaller de
nationalekonomiska fackmännen såsom ett ytterst
svårfattligt problem, kan göras begripligt och
antagligt för den brittiska demokratiens
dagsverkarmillioner? Kan det krävas av
dem, att de för ett sådant systems ovissa
utsikter skola uppoffra om också blott några
bitar av sitt oförtullade bröd för sig själva
och sina hustrur och barn?


BRITTISK DEMAGOGI

Underhuset väljes, som bekant, på sju år,
men sitter aldrig sin fulla tid ut. Politiskt
betyder detta, att det hör till
partiparlamentarismens viktigaste uppgifter att försäkra
sig om det gynnsammaste ögonblicket för
nya val — antingen från regeringens
synpunkt, när oppositionen befinner sig i ett
särskilt brydsamt läge, eller från
oppositionens, om det kan lyckas dess ansträngningar
att tvinga eller locka regeringen, under den
allmänna meningens tryck, till ett mindre
väl övertänkt vågspel.
Parlamentsupplösningen är det normala, och den
statsrättsligen fastställda terminen, som är
längre än överallt annorstädes, har endast
betydelsen av en garanti för den normala
regelns praktiska tillämpning. Vad som i den
gängse doktrinen eljest förtäljes om
"upplösningsrättens" innebörd såsom ett medel för
regeringen att frigöra sig från
representationens förmynderskap, det är, vad England
vidkommer, alldeles föråldrat eller rentav
historiskt oriktigt.

Skulle i denna stund genom det nödiga
fingertrycket från ovan den kolossala
brittiska valmekanismen sättas i gång att spela
sina förvirrande och bedövande melodier, då
bleve det helt visst svårt, kanske omöjligt,
att få ljud för en nykter och omfattande
dryftning av de framtidsdigra spörsmål, som
nu med ens äro bragta på tapeten av en
sällsport djärv statsmans vilja.

Dessa spörsmål äro ännu i den stora
mängdens ögon för färska, för att kring dem det
nödiga förrådet av stående och slående
argumenter skulle ha hunnit samlas å ömse sidor.
En ordentligt skött valstrid i England skall
nämligen enligt gammal god sed vara mindre
en vädjan till känslor och lidelser än en
ström av tusentals, visserligen retoriskt
färgade, disputationer med angrepp, svar och
gensvar, muntliga och skriftliga, till
väljarnas omvändelse och upplysning. Därtill
är det ej nog att i brådkastet improvisera
vetenskapliga utredningar och osmälta
sifferkolumner. Därtill tarvas sådana logikens
myntsorter, som redan fått sin populära
prägel genom en viss grad av slitning. I nu
föreliggande har väl redan den
nationalekonomiska propagandan varit i arbete under
åtskilliga år, men ännu är ej ens den första
myntningen utsläppt från vederbörande
verkstäder.

Vad vore väl då egentligen vunnet, för
frågornas verkliga lösning, om man av brist
på bättre skulle nödgas att hålla sig till de
förlegade programmen från Cobdens och
hans motståndares dagar? Det likaledes
förbrukade åskådningsmaterialet med den "stora
och lilla brödkakan" o. s. v. skulle kanske
göra sin effekt även nu i de mörkare
bygderna, men den effekten torde snart te sig
som behäftad med de overkliga
spökbildernas bräcklighet. Å andra sidan vore det ej
heller mycket bevänt med idel klingande
deklamationer om riksenhetens glans och
förträfflighet, som ingen fördristar sig att
neka, men som var och en vill uttolka på sitt
eget vis.

En valstrid på sådana villkor bleve just
ingenting annat än ett hasardspel om en
alltför hög insats. Men det är ej att undra på,
om den liberala oppositionen, som så länge
förgäves sökt simma mot strömmen och sett
sina egna led slappas av inbördes tvedräkt,
nu helst skulle vilja begagna sig av
regeringspartiets tveksamma hållning inför de nya
uppslagen, göra ett äventyrligt språng ut i
mörkret och fresta lyckans oberäkneliga
ynnest. Själva oppositionsledarna våga dock ej
taga på sitt ansvar att i förväg reta de
överraskade valmännen genom alltför ivriga
yrkanden på parlamentsupplösning.

I denna sakernas ställning har den
unionistiska regeringen tagit sin tillflykt till en
utväg, som den ortodoxa parlamentarismens
läromästare skyndat sig att utmåla i de
svartaste färger. Om någonting i detta system
skulle höra till de ovederläggliga dogmerna,
så är det väl yrkandet på en "homogen" och
i allo "solidarisk" ministär. Men nu ha
kabinettets ledamöter öppet "kommit överens
om att skiljas åt i sina åsikter", såsom det
engelska talesättet lyder. Premiärministern
själv har tillkännagivit sig ännu så länge
bevara ett "öppet sinne" för alla skäl och
motskäl angående sin mäktige ämbetsbroders och
väns finanspolitiska planer. Flera av hans
kolleger, än flera av hans partis
inflytelserika anhängare i båda husen ha rentut
polemiserat mot alla attentat på den en gång
fastslagna frihandeln.

Det sammanhållningsmedel, som tills
vidare skall hejda det härskande partiets
sprängning, har man funnit i löftet om en
"opartisk utredning", vars beskaffenhet och
hjälpmedel likväl sorgfälligt undanhållas de
nyfikna. Mr Balfour har motiverat detta sitt
påfund med den lojala förklaringen, att han
ej, liksom Peel och Gladstone vid liknande
tillfällen, vill överrumpla vänner och fiender
genom en brådstörtad och oanad omsadling.

Egentligen är dock därmed, om än den
lovade "utredningen" aldrig så ärligt går
av stapeln, framför allt utsikten att kunna
välja det rätta "psykologiska ögonblicket"
för en parlamentsupplösning ännu en tid
bortåt bevarad. Det sällsamma avsteget från
parlamentarismens jämna stråt är i grund
och botten ett schackdrag av den
demagogiska fintlighet, som ingen brittisk statsman,
han må vara av hur aristokratiskt lynne
som helst, kan underlåta att uppöva.

*


Demagognamnet har ingen vacker klang i
sådana länder, där man inbillar sig, att de
styrande både kunna och böra fullfölja sina
egna syften utan hänsyn till de
underlydandes mer eller mindre fåvitska och trånga
tankar. I verkligheten går det nästan
ingenstädes och aldrig så där idealiskt till. Det
finns knappast någon regering, något parti,
ej ens i absolutismens förlovade hemvist,
som icke känner ett nödtvång eller en
lockelse att vinna medhåll för sina avsikter
genom vädjan till sina oumbärliga
medhjälpares meningar och intressen. I sak och
förfarande blir det ungefär detsamma, om
värvningen företages ibland hovkotterier,
mäktiga samhällsklasser eller folkmassornas
breda och djupa lager. Skillnaderna betingas
av ledarnas personliga karaktärer och gåvor,
av den mottaglighet för olikartade impulser,
lidelsernas eller den lugnare eftertankens,
som utbildat sig inom de särskilda klasserna
och folken.

Den brittiska demagogiens nödvändighet
och väsen sammanhänga med statslivets
oförbehållsamma offentlighet, med den
delaktighet och det ansvar, som under
liberalismens välde efter hand kommit att
utsträckas till medborgarnas övervägande
flertal. Det är likväl ej så, att massorna såsom
sådana bestämma regeringens skötsel.
Fortfarande är det de ledande statsmännen, som
ej blott till namnet taga de avgörande
initiativen. Massorna ha egentligen blott ett veto,
som kan sägas i viss mån ersätta
konungadömets föråldrade formella prerogativ,
numera förvandlat till konungens personliga
inflytande vid partipolitikens praktiska
gestaltning. Emot den bestämt uttalade
folkviljan kan ingen engelsk regering genomföra
sina planer. Men för att vinna folkviljan på
sin sida behöva statsmännen egendomliga
förutsättningar, omfattande erfarenhet och
oförtrutet arbete.


BRITTISKA TVIVELSMÅL

För den som någorlunda uppmärksamt,
om också på avstånd och med de avbrott,
luckor och brister, som betingas av
samtidens ofullkomliga källmaterial, vill och
förmår följa det brittiska världsväldets nu
pågående utvecklingskris, framträder kanske
allra tydligast ett särskilt drag av
genomgripande historisk innebörd även för det
allmänna kultursamfundet.

Det ser verkligen ut, som om mycket
allvarliga tvivelsmål trängt sig fram och
alltmer utbreda sig inom vidsträckta kretsar av
tänkande engelska medborgare —
tvivelsmål rörande vissa åskådningssätt, som sedan
långt tillbaka ha gällt för självklara och
skänkt det politiska livet en skenbart
orubblig grund av lugn förtröstan och annorstädes
nästan avundsamt beundrad själshälsa.

De stora massorna, vare sig inom eller
utom de hävdvunna eller nydanade
partierna, synas visserligen, som vanligt, föga
bekymrade om andra frågor än dem, som
omedelbart sammanhänga med deras
angelägnaste intressen och den agitatoriska
slentrianen. Då och då fattas de likväl av ett
slags plötslig räddhåga, av "paniska"
inbillningsfoster, som tyckas utvisa, att den gamla
inrotade tvärsäkerheten begynner vackla.
Det kan knappast begäras, att de skola göra
sig reda för vad som i själva verket står på.
Därför låta de också ännu så länge avspisa
sig med redan utslitna fraser, som blott så
mycket högljuddare upprepas till dess något
nytt oväntat inträffar, som ånyo stör den
knappast återupprättade jämvikten i lynne
och åthävor.

Svårare är det att kväva eller ens tysta de
oroliga tvivelsmål, som bemäktigat sig
djupare anlagda sinnen.

*

Sålunda spörjes det öppet nog med
växande bekymmer, vilka beståndande garantier
väl månde föreligga för upprätthållandet av
det brittiska allenaväldet över världshaven.
Man har ju vant sig i mer än ett århundrade,
att räkna med denna ödets gunst såsom med
ett oeftergivligt livsvillkor för det europeiska
öriket, som eljest vore utsatt för samma slags
vådor som alla fastlandsstater. Man har
betraktat detta välde som nära nog ett
naturligt bihang till England, liksom hade det ej
snarare belönat förfädrens mod och
uppoffringar såsom tillika en fallfrukt av ovanligt
gynnsamma historiska konjunkturer. Men nu
börjar fördomarnas slöja släppa igenom även
andra uppfattningar, som den strängare
självprövningen, av ålder ett av den högre
engelska bildningens kännemärken, bragt
till mognad. Ett nytt Trafalgar synes ej
längre otänkbart såsom ett nödvändigt
kraftprov för att besegla åtkomsträtten till
Nelsons segervinst. Men har väl England hunnit
utveckla den ökade styrka, som numera
kräves för att utföra en jämngod bragd under
ett alldeles förändrat tidsläge och emot en
fiende av annan art än det revolutionära
Frankrike?

Vem vet, om ej det engelska folket, för att
stå sig i en sådan kamp, måste underkasta sig
den allmänna värnpliktens börda, som
hittills varit förbehållen de kontinentala
nationernas skuldror? Det skulle ju innebära ett
nedsjunkande från den fredliga
"industrialismens" framstegshöjder till "militarismens"
simplare utvecklingsskede, enligt den för
övrigt mer och mer föråldrade filosofen
Spencers terminologi. Med de gängse
föreställningarna om brittisk medborgarefrihet
stämmer utsikten till exercistvång ganska illa
ihop. Men kanske har även i detta fall nöden
ingen lag — om man kan övertyga de
avgörande valmansmassorna, att det är fara i
vägran eller till och med i uppskov.

Det vore dock en mycket obehaglig fråga
att framkasta för något parti, som vill vinna
priset i valstridens tävlingssport. Frestelsen
ligger väl nära till hands för motståndarna
att formligen uppställa oviljan mot
"konskriptionen" på sitt eget program, och har
en sådan punkt en gång kommit dit, då är
det ej lätt att uträkna, hur lång tid det kan
behövas för att genomföra en så vittutseende
reform. Enda utsikten synes vara att försöka
rycka saken undan partipolitikens domvärjo,
såsom man åtminstone delvis lyckats med
utrikesärendena och flottförstärkningen, att
förmå de ledande männen å båda
"frontbänkarna", den sittande regeringen och den
bevakande oppositionen, till ett gemensamt
uppträdande för hela landets räkning i denna
ödesdigra fråga. Ännu tyckes det ej på långt
när luta ditåt. Det är högeligen ovisst, om
det ens någonsin kommer därhän. Men under
tiden stegras oron på alla håll, där man
sätter landets försvar i främsta rummet
framför själva partitriumfernas lockelsekraft.

Även från åtskilliga andra synpunkter ter
sig tvivlet på det traditionella
partiregementet, på den i avlägsna länder så högt
beundrade "parlamentarismen", alltmer befogat.
Det anses ej vidare obestridligt, att den bästa
riksstyrelse ovillkorligen skall framtrollas
genom en fortlöpande disputation inför
öppna fönster mellan respondenter och
opponenter, organiserade till dubbla
ministeruppsättningar, som avlösa varandra vid
statsrodret. Redan den fortgående
inskränkningen av disputationsområdet genom
strängare arbetsordningar tyder därpå, att den
vida enklare uppfattningen av
regeringsplikten såsom ett fortsatt och enhetligt arbete
vinner allt starkare gehör. Och i samma mån
som de båda historiska partierna kringskäras
av flera oregelbundna, men i de allt tätare
konflikterna avgörande småfraktioner, i
samma mån skärpes misstron till de
parlamentariska metoderna, som dessutom
ständigt tillbakaträngas genom partiledarnas
övervägande makt. Därtill kommer, att
mittibland dessa förfallstecken
oöverskådliga partiproblem framkonstrueras, som röra
dels de konstitutionella formernas
fortfarande bestånd, dels de sociala
klassmotsatsernas skärpande och utvidgning.

Är parlamentarismen i längden vuxen att
lösa sådana svåra och djupgående spörsmål,
som annorstädes och fordomdags även i
England framkallat de mest förbittrade strider
och till och med sannskyldiga revolutioner?
Man börjar erinra sig, att denna form för
partipolitikens organisation egentligen icke
är så gammal och fäderneärvd som man låtit
inbilla sig, utan i själva verket såsom ett
slags regelrätt institution tillhör de senaste
mansåldrarna, de jämförelsevis stillsamma
och ärbara tornérspelen omkring den av alla
ridderligt hälsade drottningens tron i den
hoppfullt växande välmågans och den
obetvivlade sjömaktssuprematiens dagar. Förut,
under den hannoverska dynastiens
långsamma rotfästning på brittisk mark, under
det första kolonialväldets sprängning genom
det amerikanska avfallet, under den
skiftande kampen med det revolutionära och
napoleonska Frankrike, voro rikets utsikter
nästan oavbrutet alltför stormfyllda för att
tillåta riktigt parlamentariska
ministerskiften och helgjutna partiregeringar enligt den
moderna ortodoxa typen. Därom bär ett helt
århundrades historia ojäviga vittnesbörd
trots alla senare försök att omtyda dem till
prejudikat för nutidens s. k.
"konstitutionella" sedvänjor. Folkviljans utslag var i
varje fall synnerligen kringskuret, så länge
striderna förnämligast utkämpades inom ett
underhus, vars ledamöter och valmän till
största delen berodde icke av omfattande
partiorganisationer, utan antingen av
överhusets rivaliserande faktioner eller till och
med av konungen själv och hans personliga
anhang. Den ordentliga uppdelningen i två
huvudpartier genomföres först under
världsfreden efter Napoleons fall, och
valmansmassornas inexercering i partisystemet
daterar sig först från 1832 års underhusreform.
Med rösträttens senare utvidgningar
inträder parlamentarismen i ett nytt
utvecklingsskede, som alltmer artar sig till en spännande
kris i närmaste sammanhang med de
oväntade svårigheter, som inåt och utåt omvärva
det brittiska statsskicket.

Under den senaste valstriden har en
märklig profetia blivit åberopad, som härstammar
från en längesedan bortgången vetenskaplig
auktoritet — från den berömde
Berlinprofessorn Rudolf Gneist, på sin tid och ännu
inom den lärda världen av mången prisad
såsom det nittonde århundradets
Montesquieu, med hänsyn till tolkningen av
Englands historiskt utvecklade statsskick. För
ungefär trettio år sedan uttalade han den
åsikten, att parlamentets fortskridande
demokratisering, som alltifrån den första
reformationen framtvungit en allt strängare
genomförd statsförvaltning i moderna
kontinentalt byråkratiska former, oavvisligen
måste leda till svåra sociala förvecklingar
och högtspända anspåk på statsmaktens
ingripande i samhällslivets reglering. De
sålunda utbrytande kriserna kunde enligt hans
förmenande icke drägligen utjämnas på
annat sätt än genom
underhusparlamentarismens utbyte mot ett mindre vacklande
regeringssystem, som måste stödja sig framför
allt på kronans återupplivade omedelbara
maktutövning.

Man skulle tro, att en sådan spådom måste
i England uppväcka farhågor för den
gammalmodiga absolutismens med Stuartarna en
gång för alla gravlagda spöke. I den andan
kommenteras dock ingalunda denna "i
Tyskland tillverkade" framtidsbild. Tvärtom
finna många verkligen frisinnade men av
tidens tecken uppskrämda fosterlandsvänner,
i synnerhet utanför de snäva
partiorganisationerna, en viss hugnad i den
föreställningen, att gamla Englands politiska
föryngringskraft ej får anses uttömd i och med den
onaturligt uppskruvade parlamentarismens
förfall. År för år vänja sig allt flera
tänkande medborgare, överallt där den brittiska
flaggan vajar, att blicka upp till kronan
såsom det ännu så löst organiserade väldets
sammanhållande kraft och i all synnerhet
såsom statsmajestätets varaktiga representation
till de partikularistiska valmanshoparnas
och de oroligt böljande partiernas
oumbärliga kontroll.

Det är alltså ingen reaktion, utan en ny
fruktbringande statsutveckling, som hägrar
för traditionernas betvivlare och granskare
i det moderna England. Man vill komma ut
ur det banaliserade partilivets urvuxna
kläder, ur det i så många avseenden
föråldrade eller förplattade
undervisningsväsendets skenformer, ur de utslitna
frihandelsdogmernas vidskepliga föreställningsvärld,
ur de ingrodda klassintressenas, de sociala
kvacksalveriernas trånga, förvirrade och
kvalmiga dunstkrets. Visar det sig, att
parlamentarismens etikett och tidspillan ställa
sig hindrande i vägen för en sådan befrielse
då litar man på det engelska folkets sunda
politiska förnuft, som så ofta stått provet i
brydsamma stunder och väl ej heller nu har
blivit alldeles avtrubbat genom
partiväsendets skramlande maskineri.




De båda uppsatser, som inleda detta urval, skrevos
som ledande artiklar i Svenska Dagbladet och lästes där
31 dec. 1899 och 27 aug. 1898. De ha sedan omtryckts i
Hjärnes "Blandade spörsmål". Så är även fallet med den
serie artiklar, vilka där erhållit överrubriken
"Nationalism i Sydafrika" och som infördes i Svenska Dagbladet
mellan 22 aug. 1899 och 20 sept. 1900. Medan de
fullständigt återgåvos i "Blandade spörsmål", har början
eller slutet av ett par artiklar här förbigåtts såsom
närmast avseende krigets dagskrönika.

Artikelserien om den engelska parlamentarismen, som
nu för första gången omtryckes, lästes i Svenska
Dagbladet 27—30 juni 1903. Den närmaste anledningen till
ämnets behandling var den kris i Englands partiliv och
därmed i det parlamentariska maskineriet, som
förorsakades av Joseph Chamberlains tullplaner. Det hela
behandlas dock på ett sätt, som ger en särskilt levande
belysning åt ämnets realiteter. Till dessa artiklar är fogad
en senare i samma ämne om "Brittiska tvivelsmål", som
förekom i Stockholms Dagblad 23 april 1911. I dessa
artiklar ha utelämnats några inledningar eller
avslutningar, som avsågo den speciella frågans dåvarande läge.
Tillfogas må ett påpekande av Hjärnes stora uppsats
"Englands parlamentarism" i "Svensk Tidskrift" 1894.

De i förordet infogade Hjärnecitaten böra också
redovisas. De förekomma alla i någon av hans tre volymer
"Blandade spörsmål" (1903), "Östanifrån. Minnen och
utkast" (1905) och "Svenskt och främmande" (1908). I
den förstnämnda återfinnes jämte redan nämnda
uppsatser även "Lånade fördomar". "Östanifrån" består
huvudsakligen av de under åren 1902—05 i Svenska
Dagbladet publicerade ledare och andra artiklar — bl. a.
polemiken mot Sven Hedin — vilka omtryckta
sammanförts under rubrikerna "Svenska nederlagsminnen",
"Ryska sjukdomstecken", "Den ryska faran" och "Ett
världspolitiskt vägskäl". De tillhöra det yppersta av
Hjärnes historiskt-publicistiska författarskap och ha ur
mer än en synpunkt erhållit en förnyad aktualitet, som
gör dem i hög grad begrundansvärda. I "Svenskt och
främmande", som innehåller flera av Hjärnes främsta
historiska uppsatser, återfinnas "Historiska världsbilder",
först tryckt i "Vintergatan" för 1902, och det
monumentala programmet "Karl XII. En uppgift för svensk
hävdaforskning". Minnesteckningen över Thunberg, från
vilken även hans lärdomshistoriska passus är hämtad,
ingår i Svenska akademiens "Handlingar" 1921 och i "Två
svenska japanfarare", utg. av Erland Hjärne 1923.

Skildringen av lord Acton förekommer i Bryce, Studies
in Contemporary Biography (1903).

INNEHÅLL.


Förord 5

Nationalismens århundrade 21

Folkraser och politik 31

Engelsk imperialism.

Afrikanska brandgnistor 47

Afrikansk och annan folkrätt 68

Den brittiska imperialismens eldprov 77

Afrikas framtidsutsikter 90

Svarta småfolk 104

Boerkrigets ändalykt 113

Engelsk parlamentarism.

Parlamentarismen i trångmål 129

Imperialismens nödtvång 142

Brittiska federationsintressen 155

Brittisk demagogi 167

Brittiska tvivelsmål 174

Anmärkningar 185




HARALD HJÄRNE
SAMLADE SKRIFTER————————————————
Hittills utkomna:
KARL XII. Omstörtningen i Östeuropa 1697—1703.
GUSTAF ADOLF och andra svenska minnen.
MOSKOVITISKA RIKETS UPPVÄXT.
Efter dessa följa:
SAMFUNDSLIV OCH TANKEVÄRLD.
ANTIK OCH ORIENT.
BRITTISKT OCH KONTINENTALT.
————————————————————
BONNIERS

Pris 3: —.

HARALD HJÄRNE, DET ENGELSKA VÄLDET

HARALD HJÄRNE—————————

om

Det

Engelska

Väldet

————BONNIERS

HARALD HJÄRNE
SAMLADE SKRIFTER————————————————
Hittills utkomna:
KARL XII. Omstörtningen i Östeuropa 1697—1703.
GUSTAF ADOLF och andra svenska minnen.
MOSKOVITISKA RIKETS UPPVÄXT.
Efter dessa följa:
SAMFUNDSLIV OCH TANKEVÄRLD.
ANTIK OCH ORIENT.
BRITTISKT OCH KONTINENTALT.
————————————————————
BONNIERS

