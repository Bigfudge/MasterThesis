VÄCKELSEROP






DOVA KLOCKLJUD

AV

E. G—N

FJÄRDE UPPLAGAN


ASKERSUND,

TRONS SEGRARS FÖRLAG.


ASKERSUND 1927,

ASKERSUNDS BOKTRYCKERI A.-B.




Dova klockljud.

Du har namnet, att du lever, och är död. 
Upp. 3: 1.

Vilken hemsk upptäckt: Han är död! Vem 
kunde tro så illa om honom! Nej, det kan aldrig 
vara möjligt! Han lever! Han har ju ett faderligt 
nit om vår församling och brinner av 
nitälskan för den rena läran och jag hörde honom 
i går afton tala om vikten av att leva i Gud. 
Hela församlingen ser upp till honom såsom till 
sin andlige fader. Blott några få överspända 
sinnen misstänka hans fulla liv i Gud. Johannes! 
Du får ej säga, att han är död! Du har 
säkerligen sett en falsk syn. — Nej, sorgligt nog! 
»Han har namnet att leva, men är död.» Död! 
Huru uppskakande! Och hela församlingen på 
väg att dö! Bättringsropet skallar: Bliv vaken 
och stärk de övriga, som var på väg att dö; ty 
jag har icke funnit dina gärningar fullkomliga 
inför Gud.» Bättra dig!



I.

Ett namn.

Jag hörde, att denne man hade ett aktat namn. 
Han hade namnet, att han levde. Utan tvivel 
var han beryktad som en särdeles god kristen. 
Och han framstod törhända såsom en, den där 
levde ett mycket heligt liv. Och han menade sig 
hava djupa erfarenheter uti det kristliga livet. 
Med intresse tog han del i allt, som kunde i 
någon mån vara ägnat att förhöja en kristens och 
predikants värde, gjorde stora uppoffringar och 
försakade mycket i den kanske ej fullt medvetna 
avsikten att vinna ett stort rykte, ett glänsande 
namn bland sina trosfränder. Och alla, som 
sågo, hans nit, ropade: »Han lever!» Och 
församlingen i sin helhet återgav ropet: »Han 
lever!» Men det kommer ett brev under hans 
adress till Sardes. Han börjar läsa — rodnar och 
bleknar, bleknar och rodnar. »Vad! Är jag 
icke en kristen?» Han läser och utropar: »Stilen 
är Johannes', men rösten är Guds: Bättra 
dig!»

Ärelystnad och egenkärlek kunna driva en 
fallen själ bra långt i gudaktighet; men döden, 
som lurar därunder, skall i sin tid bliva uppenbar. 
Må vi icke leva för namnets skull, utan

må vi leva för hans skull, som har utgivit sig 
för oss. Ett stort namn skall icke hjälpa oss 
inför Gud. Om vi aktades som änglar och 
vördades som fäder i Kristus, men saknade 
erkännande på högre ort, så vore vi skrymtare och 
usla förrädare. Vi skulle bedraga de menlösas 
hjärtan och röva äran ifrån Gud. Det kommer 
en dag, då Gud skall tala med oss, och då måste 
sanningen fram. En hög bekännelse kan skaffa 
oss vänner och beundrare; men äro vi falska, 
skall den stund komma, då vi med sorg och 
skam få stiga ned, ned, ned. Ty en är 
domaren och lagstiftaren; han skall döma sitt folk, 
och vi veta, att hans dom är rätt. 

Give Gud, att varje livlös bekännare komme 
att vakna! Vilken uppståndelse, vilket vårflöde 
av bättringstårar skulle icke då båda en pingsttid 
för vår ofta andlösa kristendom! Frånvaron 
av liv är så kännbar, att otron triumferar över en 
död andlighet och fåfängan måste ersätta bristen 
på levande tro. Det andliga har i många 
fall blivit ett namn utan motsvarande liv, en ytlig 
gudsfruktan, som sällan har Gud för ögonen. 
Jag bävar för att säga det. En stor del av vår 
tids religiösa liv är brännmärkt av egenkärlek, 
avund och ärelystnad. Till och med predikstolen 
har för somliga blivit en utkik för religiös fåfänga. 
Skulle Herrens nitälskan icke brinna emot 
sådant! Vi hava lärare och lärarinnor i söndagsskolan, 
vilka äro det endast för namnets skull,

vi få missionsgåvor, som givaren gärna vill ha 
utbasunade, och för vilka han söker pris av 
människor.

Ett namn och ingenting mer. Gud hjälpe oss! 
Tusenden hava icke hunnit längre. De nöja sig 
med det kristna namnet. Den tid är nu svunnen, 
då detta namn måste beseglas med blod. Det 
är i många fall hedrande att hetas vara en 
kristen, understundom till och med förenat med 
ekonomiska fördelar. Det är nu jämförelsevis lätt 
att vara kristen, och blir man icke alltför andlig, 
så kan man undvika all smälek av världen. Djävulen 
låtsar vapenvila, och församlingen sover 
under det blodfärgade baneret. Men tänk, om 
hon är död!



II.

En församlingsmedlem.

Det hjälper icke till frälsning att stå i en 
kristen församling. Läraren i Sardes var icke 
utdriven som en grov avfälling, när han fick 
höra bättringsropet. Han var icke blott en 
medlem av församlingen i Sardes, utan även dess 
herde och lärare. Av detta förhållande se vi, 
att även en församlingsmedlem kan vara död. 
Och vad värre är, han kan vara död utan att veta 
det. Till församlingen i Laodicea sade Herren: 
»Du säger: Jag är rik och har överflöd och 
behöver intet, och vet icke, att du är den eländige 
och jämmerlige och blinde och nakne.» Märk 
eländig, jämmerlig, blind, naken och 
likväl berömma sig av överflöd! Att vara 
fallen är beklagansvärt, men att icke tro eller vilja 
veta det är dock det förskräckligaste av allt. 
Mången, som här nere sjöng och talade om 
himmelen skall icke få höra en ton av Lammets 
sång. Församlingsmedlemmar, som dogo i den 
lugna tron, att de voro Guds barn, skola aldrig få 
se Guds rike. De minnesvårdar, som bära 
orden: »Saliga äro de döda, som i Herren dö», 
kunna vara resta över sådana, som i likhet med

Lots hustru varit förklädda saltstoder. De hava 
sett sig tillbaka.

Denna tanke skakar mig i min varelses 
innersta djup. Det är väl gott, ja, stundom 
nödvändigt att sluta sig till en troende församling, 
men ett villkor eller en borgen för livet är det 
icke. Och den nytta man har av att stå i en 
sådan församling, beror väsentligt på den ande, 
som behärskar livet inom församlingen. Ty om 
anden är världslig och partibunden, har 
församlingsgemenskapen en förvånande makt att kväva 
innerligheten och livet hos varje medlem. Det 
onda sprider sig som en surdeg. Vanligen bliva 
medlemmarna varandra mycket lika. Detta 
beror på en hemlighetsfull växelverkan mellan själ 
och själ, liv och liv samt på makten av inflytandet, 
som är nästan oemotståndligt. I all synnerhet 
utövar församlingens huvudperson ett stort 
inflytande på församlingen. Bliver den äldste 
eller läraren världslig och slö, skall i regeln 
samma ande tyst men säkert överföras på hela 
församlingen.

Låtom oss taga ett exempel från familjelivet! 
Där är en troende tjänare. Men husbonden andas 
hat mot religionen och kamraterna svärja och 
förbanna alla »läsare». Där är lek och hån, eder 
och lättsinniga visor från morgon till afton. Den 
troende tjänaren, hatad och utskrattad, suckar: 
»Det är trångt för mig att bo ibland dem, som 
hata friden.» Han bibehålles väl frisk i sin 

ande, ja, lever nära Herren; men vem undrar 
på, att han önskar se en tid, då han ostörd finge 
tjäna Gud och ej plågas av de gudlösas 
umgänge! Så lider det mot slutet av tjänsteåret, 
och huru hoppas ej hans hjärta att få en annan 
plats. Han  söker sig in hos en kristen familj 
och tager städja av en välkänd församlingsmedlem. 
Och nu! Huru lyckligt och innerligt han 
tänker leva med Gud.

Men familjelivet var icke så heligt, som han 
drömde om. Åtskilligt föreföll honom i början 
mycket underligt, men han litade på familjens 
erfarenhet och uppriktighet. Här gällde blott 
att stärka sitt »svaga» samvete! Och i sin 
oskuld tänkte han: »Det kan ju inte behöva vara 
så noga, då vi här äro Guds barn allesammans.» 
Och så blir det en lätt umgängeston, lättfärdigt 
skämt och skratt. Ef. 5: 4. Härliga frihet! Det 
är icke så noga. Ja, just så. Ej så noga i 
vardagslivet, ej så noga att akta på Anden i 
småsaker, och så smyger sig djävulen in i familjelivet. 
Det glider utför. Där bliver en jordisk 
och sinnlig ande i hela familjelivet, och gudaktigheten 
sjunker ned till en vana, en kall plikt.

Så även med en församling, Om det icke är 
verkligt liv i en församling, så kan döden 
lättare smyga sig över dig där än bland världen. 
Det går så småningom. Det gäller blott att 
övervinna alla betänkligheter och lita på varandra, 
och så följa med den moderna

andeströmningen till — förhärdelse steg för steg. Och 
slutligen står man där som en död medlem av 
församlingen. Det kan vara större livsfara 
bland slöa, världsliga kristna än 
bland den gudlösa världen.

För övrigt finnes icke gärna en plats så helig, 
att djävulen ej skulle våga sig dit. Det går för 
sig att falla mitt i oskuldens paradis. Och om 
hela församlingen lever, men du är död, så 
skall ingen kunna hjälpa dig, när bröllopssalen 
stänges.

Vad arvedel har den döde med den levande? 
Figuren i ett vaxkabinett kan ha en förvånande 
likhet med den person, som den avbildar, men 
döden skiljer bilden från den levande. Så ock 
med skrymtare och namnkristna. Vi fasa för 
liklukten, även om vår käraste vän ligger 
på båren. Om än med tårar bära vi dock våra 
döda till graven. Församlingsmedlem! Är du 
död? Inför Gud! Säg, lever du?



III. 

Biblisk församling.

Församlingen i Sardes blev icke klandrad för 
falsk lära eller bristande ordning. Det var en 
renlärig, väl ordnad församling. Det var icke 
fel i huvudet, men i hjärtat, icke uti 
församlingsordningen, men i livet. I döden och 
inför evighetens allvar skall vår teologi smälta 
ihop till detta ena: »Detta är det eviga livet, 
att de känna dig, den ende, sanne Guden, och 
den du har sänt, Jesus Kristus».

Men i en tid av andlig förbistring måste ju 
varje vaken kristen känna sig uppfordrad att 
försvara »den sunda läran». Och de bästa 
försvar vi kunna giva för sanningen är att 
själva leva i sanningen. Det är en död 
församling, som söker ersätta Andens liv 
med glänsande teorier och vackra former, det 
är den mänskliga vanmakten, som tager till 
köttsliga vapen. Det är en skam, som vi torde 
få bära till ändens tid, att vi kommit i strid, 
om en religion, vars huvudsanningar äro så enkla, 
att ett barn kan fatta dem. Den kunskap, som 
uppblåser, och den lära, som ställer upp partiets 
beväpnade knektar, äro oss till föga heder.

Det finnes församlingar, som efter åldern borde leva i 
ungdomens fulla kraft, men redan äro förlamade. De bäras bort
under inflytande av sömndrycker till döden. Världen i dess 
olika former taget överhanden i hjärtat, livet och församlingen.
Och allt, vad man till sist har kvar, är »den rena läran». 
Den ena församlingen går och den andra kommer. Man börjar,
som det vore eld överallt, men slutar i försoffning och död.
Vår tids frikyrkliga liv hotas med en smygande död. Steg 
för steg växer man väl i rikedom, lärdom, värdighet och 
anseende, men förlorar i enfald, kärlek och liv. Många, som
lämnat de statskyrkliga formerna, hava, i stället för att 
utvecklas i liv, i många fall gått tillbaka. Man kan arbeta
sig ur gamla former och förstelna i nya. Församlingen kan
genom döda bekännare och en slarvig kristendom förlora sitt
kristliga inflytande, ja, förskräckligt att säga, bidraga mer 
till fritänkeriets utbredande än alla otrosskrifter i världen. 
Det förakt, som otron öser över oss, torde i många fall 
vara berättigat. Hava vi talat om sanningar, som vi föga 
trott på själva, och hava vi  trampat under fötterna lärans 
huvudbud: kärleken av ett rent hjärta, så hava 
vi i sanning föga att yvas över, men mycket, som borde 
kunna förödmjuka oss. Vad våra församlingar behöva
är icke silver och guld, utan den tro, som kan säga: 
»Stå upp och gå!» Vi hava 

ingen brist på lärda utläggningar och icke heller så stor 
brist på religiös verksamhet, men vi hava brist på liv. Den
otro och gudlöshet, som rustar sig till strid emot oss, 
borde komma oss att känna det krav, som ställes på sanningens
bekännare i närvarande tid.

Mänsklig visdom kan icke segra. Vi behöva en motsvarande 
kraft, som trampar satan under sig, om det på oss skall 
besannas: »Den, som är i eder, är större än den, som är i 
världen;» och detta är segern, som övervinner världen: vår 
tro.» Må vi, som fordom Daniel, bekänna våra och vårt folks
synder (Dan. 9), och som judarna på Nehemjas tid, vakna upp
till ett heligt liv! Ty vi hava skridit in i upplysningens 
tidevarv och vuxit i förståndet men gått tillbaka i livet, 
det liv, som härskar med kärlekens hela innerlighet och 
trons allt besegrande makt. Huru förödmjukande det än må 
vara, låtom oss gå tillbaka till den första kärlekens anderika
barnaliv!




IV.

Den sälla tiden.

Församlingsläraren hade levat ett saligt liv i sin Herre. 
Han hade ej stulit sina medaljer, men han var numera ovärdig
att bara dem. Detta är den sorgliga historien om sjunken 
andlighet. Och då vi leva i en tid, då »kärleken skall för 
kolna hos de flesta», så är detta et väckelserop för vår 
tid. Det gäller dig, du bibliska och renläriga samfund! Från
den sälla tiden bevarar säkert ditt hjärta månget kärt minne.
Var det ej du, som bad och sjöng med en sådan innerlighet? 
Var det ej du, som i din tro var enfaldig som ett barn? Jo,
visserligen, det är du. Men säg, huru kommer det sig, att 
din förr hjärtevarma religion kunnat bliva så kall och stel?
Du ser misstänksam och dyster ut. Ack, hur har du enfaldiga
öga kunnat bliva den andliga kritikens fönster? Stanna! Känn
efter! Var är din fordna lycka, din kärlek, din tro, din 
fröjd?

Det var — jag minnes det väl — det var en



lycklig tid, men den är icke nu. Livets ande susade 
över enfaldiga själar, som levde i Gud. Det var som en 
änglasyn. Jakob omfamnade Esau under gråt, och de förenades
till ett hjärta och en själ. Det var på den tiden icke så 
omöjligt att överse och förlåta; ty man levde i en kärlek, 
som skyler en myckenhet av synder. På den tiden 
förstod man icke så mycket, men älskade så mycket mer.
Och fröjden över att tillhöra Jesus tog överhanden. De 
sjöngo, de bådo. Jag såg fridens ängel vagga dem till sömn 
och hörde deras läppar viska: »Jesus, tack Jesus!» De fröjdade
sig om natten som David, de väckte morgonrodnaden med hjärtats lov.
Jesus var deras rikedom, Jesus var deras sällskapshimmel. 
Liv, o, vad liv! Din tid är som oskuldens barnadröm. Liv, 
o, vad liv! Du sjöd i varje åder, du gav församlingskroppen
spänstighet och kraft; du var en ständigt svallandel källa 
av glädje och ljus!

Var du med på de nyomvändas möte? Jag måste säga, det var 
en oförgätlig stund. — Stund! Vi höllo på i fem timmar, men
de flögo bort, som hade de varit fem ögonblick, ingen borta,
ingen sovande bland oss. Alla inför Gud, alla livs levande.
Allt, vad vi kunde önska, var en evighet med Jesus. Se på 
dessa levande själar! Hör, vilka varma, innerligt barnsliga
böner! Huru litet måste världen och de ting, som äro i 
världen — huru litet måste de betyda för dem!


Och huru litet de tänka på »ren lära» och »biblisk 
församlingsordning,»Tydligt är, att författaren icke velat förneka, att ren 
lära och biblisk församlingsordning i och för sig är
något gott. Anm. av utg. men huru sant och innerligt de leva 
ett andligt liv! Vad de älska att höra är talet om Jesus, 
den korsfäste. För all del, kasta icke in utkylande stridsfrågor
ibland dem, svält dem icke med döda teorier! Låt dem vara! 
Sjung deras sånger, bed deras böner!

Det uppstår en väckelse i hela trakten. Det sker icke genom
övertalande ord av mänsklig visdom, utan genom levande 
bekännelser av enfaldiga barn. »O, jag är så lycklig», säga
de. »Jesus har frälst mig, och det är så saligt att vara 
Guds barn.» De vända sig till sina anhöriga och vänner med 
bevekande böner att fly till Jesus. »O, mamma», säga de, 
»lämna dig åt Jesus. Han är så god. Han förlåter oss alla 
våra synder.» Ynglingen fattar sin kamrat och ber honom göra
sällskap till himmelen. Vem kan stå emot? Moder och dotter 
bada i tårar; den gamle gråhårsmannen kommer stapplande vid
staven och säger under tårar: »Käre pastor! Min son har 
blivit omvänd, och jag skulle även vilja bli frälst. Vill 
pastorn bedja för min arma själ?» Och under det pastorn 
ligger på sina knän med den grånade syndaren, fara Guds 
änglar upp och ned över församlingen.

Det kommer en söndag. Där sitter en skara

bedjande själar. Se på dem! Tåren på deras kind är hjärtats
tysta bön, den klara blicken själens öppna fönster mot 
himmelen. Läraren skall predika. Den helige Ande faller på 
honom, och med själens hela glöd tolkar han nådens fullhet 
i Jesus. Det flödar som en stilla bäck i rosengård, men 
sväller ju mer till en ström av liv. Läraren talar hjärtats
enfaldiga, levande språk, och allas ansikten stråla av frid.
Men ingen kommer ihåg att beundra predikanten; de beundra 
Jesus och bero av Guds kraft. Och lärarens innersta uppsåt 
är att vinna hjärtan för Jesus. Gud välsigne den mannen! 
Han lyckas. Andens vishet är hans predikoutkast, och 
böneumgänget med Jesus hans förberedelse. Små ord, stora 
verkningar! Sälla tid! Var är du? Har du blivit ett minne 
blott?



V.

Barnet teologie doktor.

Vad församlingsläraren hade varit, det var han icke nu. Han
hade sitt namn, sin yttre hållning, sin församling med missions- 
och syföreningar, regelbundna möten och vanliga 
andaktsövningar — allt rörde sig i rätt spår, allt var så 
gott, men allt saknade liv. Utomordentliga åtgärder hade 
blivit vidtagna för ordnande av församlingens yttre och inre
angelägenheter. Under väckelsetiden blev lokalen för trång.
Församlingen byggde ett nytt hus, en stor modern kyrka, och
läraren torde få tillökt på lönen. Det familjära och broderliga
uti sammankomsterna har nu emellertid flytt. Det är så stelt
och dött. Vi känna oss vemodiga. Skola vi fly? Bort det. 
Sammankomsten begynner, orgeltoner brusa, och vi känna oss 
lättare om hjärtat. Församlingsläraren bestiger talarestolen
och håller ett väl genomtänkt föredrag, varpå en psalm 
sjunges och andakten är slut.

Där ute står en stor människoskara, större än den vi sågo 
sist.

»Vad tyckte du om predikan?» — »Åh, det var 


ju någonting alldeles märkvärdigt. Vår pastor har förkovrat
sig betydligt på den sista tiden. Det kan vara något att 
höra. Och, vet du, jag hörde grannen X. säga i går afton, 
att han aldrig hört en så väldig predikan, som den pastorn 
höll i söndags. Det är allt ett märkligt vittnesbörd av en 
så gudlös människa.» »Ja, broder G., vi ha mycket att tacka
Gud för. Vår församling har under den fromme lärarens vård 
ökats betydligt, och ingen lär väl kunna neka, att vår 
församling är den mest bibliska av alla.»

Men tyst! Vad! Jag såg ett liktåg sättas i rörelse vid dödens
sorgmarsch. Död lärare, död församling! Ack, när hava de 
dött?

Det livlösa allvaret besvarar Andens röst med ett ihåligt 
eko. Icke ett hjärta röres till ånger och tillbedjan, ingen
hand lyftes för att svära Herren trohet. Ack, det är en 
vitmenad grav med andeligen döda människor! Det har gått 
steg för steg. Döden smög sig obemärkt in på livet, och 
deras likbegängelse var en sorgeakt, som ingen mer än 
evigheten bevittnade. När eller huru de hava dött, veta vi 
icke; men vad vi veta, det är, att de ej äro, vad de hava 
varit. Allt rör sig uti en kall, livlös form. De kunna visa
fanor och standar, som de tagit i striden, men hjältarna —?
De äro döda! Den brinnande hänförelsens eld är släckt, den 
allt offrande kärleken är död, och den helhjärtade hängivenheten
ligger på pliktens kalla bår.

Då livsgemenskapen med Herren är avskuren, liknar man en 
vagn, som blivit avkopplad från ett framilande bantåg. Han 
ilar fram i sitt rätta spår, satt i rörelse av den kraft, 
med vilken han stod i förbindelse, när han gick ut från den
första stationen.

»De hava lupit väl», kan det sägas om många. De började väl
och fortsatte väl till en tid, men blevo allt mer loja, 
ytliga och världsliga, De veta icke av några syndafall; men,
om de vilja, veta de om en lyckligare tid i sitt kristliga 
liv. De hava satts i rörelse, och de gå — huru länge? Ja, 
det veta vi icke. De tala, de sjunga, de arbeta, de lida. 
Det ser ut, som om de levde, men — ve, ack ve!

Jag ser en hand sticka fram och skriva i bokstäver av eld:

»Du har namnet, att du lever; men du är
— död!»




VI.

Sorgligt! Sorgligt!

Deras tempel är öde, ty livets Ande har flugit sin kos. 
Lovsångerna äro kalla, och bönerna frusna. Gudstjänsten 
liknar ett dött panorama av målade skuggor. Vanans makt 
drager sångens positiv, och den kalla plikten talar över 
»Jesu kärlek till en fallen värld.» Vilket åtlöje för 
helvetet, vilken sorg för himmelen! Den yttre bekännelsen 
har blivit deras liksvepning och den livlösa formen deras 
likkistor. Det är tyst, tyst som i graven! Alla äro eniga, 
ty alla äro ense om att sova. Sova, när det gäller det fulla
livet i Gud, sova, då Anden uppfordrar till kamp för 
människosjälar; brinna, då det bliver fråga om »läran» och 
»åskådningen», arbeta, när det gäller egna intressen, men 
draga sig tillbaka, när det gäller att offra sig själv!

Sorgligt! Sorgligt!

Det går an att predika för andra, men själv icke hålla 
provet. Många skola säga på den dagen: »Hava vi icke profeterat
i ditt namn, i ditt namn utdrivit onda 


andar och i ditt namn gjort många kraftiga gärningar. Men 
Herren skall svara dem och säga: »Jag kände eder aldrig; 
gån bort ifrån mig, I ogärningsmän». Matt. 7: 22, 23. Med 
vemod och sorg hava vi följt utvecklingen av det religiösa 
livet. Det kan, det får icke döljas: faran är stor. Det 
börjar skrida till den tid, då alla bliva sömniga och insomna.
Vi hava, Gud vare lov, gjort stora framsteg i kunskap; men 
stora steg bakåt i liv, och vad värre är: de flesta tro det
icke. Man gläds fastmera över lysande framsteg i det kristliga
livet. Predikanterna bliva ju mer märkvärdiga och lägga an 
på att få en storslagen, formfulländad predikan. Det går nu
icke längre an att tala som Anden giver att tala, utan man 
måste taga den mänskliga visdom en till hjälp, på det man 
måtte bliva smickrad som en stor talare. Det kan på så sätt
lyckas, att man kan bliva en stor man på talarestolen; men 
har man blivit till gagn för Guds församling eller en räddare
av förlorade själar? Var denna utmärkta predikan just det, 
som Anden avpassade för stundens behov? Var det ord eller 
liv?

Det sades om några, att »de drogo ut för namnets skull». 
Men, vilket namn? Det finnes troende, som företagit sig att
predika för namnets skull; det finnes söndagsskollärare, 
som gå till söndagsskolan för namnets skull; det finnes män
och kvinnor, som offra alla sina 
ägodelar för namnets skull, och det finnes livlösa bekännare, 
som göra vad som helst, blott man blåser i basun för dem. 
De älska sig själva och vilja bli smickrade. Men åter andra
draga ut för Herrens egen skull. Ack, om du, vid Andens ljus
ville söka rätt på hjärtats uppsåt! Icke har Gud sänt sina 
vittnen för att skörda beröm; nej, för att förhärliga Gud. 
Varför talar du? Är det Gud eller människor till behag? Ja,
vi fråga: Lever du? Och säg, lever du ett fullt kärleksliv?
Besinna dig och svara inför Gud!



VII.

Liv, liv! Kom igen!

Kristendomen är icke åskådning utan liv. Vad namn vi burit,
vad rykte vi fått i världen betyder föga. Äga vi liv? Ett 
stort förtroende är gott, om det vinnes genom ett verkligen
heligt liv, — det är en dyrbar rikedom, som vi med fruktan
och bävan må förvalta till Herrens fördel, men vari vi icke
må förälska oss och glömma livet, hjärtats ställning inför 
Gud.

Jag är glad, att du tillhör oss, och att du står i ett 
»bibliskt» samfund; men säg: lever du? Skaran av kristna 
bekännare har till vår stora glädje ökats och den växer, 
men många av dem sakna livet i Guds Son. Somliga hava aldrig
blivit omskurna i hjärtat. Deras omvändelse var ytlig, 
inbillad, falsk. Andra hava levat ett verkligt trosliv, men
sjunkit i Anden och åter kommit i träldom. De leva för sig 
själva och för världen. Allt vad de veta är, att de stå i 
församlingen. I vardagslivet och i hemmet pryda de icke 
Kristi lära. Och de bliva ju mer jordiska, högfärdiga och 
lättsinniga. De äro skamfläckar, stötestenar och förargelseklippor.
Min vän, tänk 

om du skall gråta utanför himmelens port! Här kan du hanka
dig fram och fröjdas ibland oss; men tänk, om du skall 
utkastas från de heliga en dag! Bättra dig! Fallna själ, 
ropa: »Liv, liv!» Kom åter! Kom åter!

Ack, allt blir väl, bara vi få liv. Våra församlingar skola
blomstra igen, blott vi släppa in Örtagårdsmästaren. Var är
han? Låtom oss skicka bud efter honom och säga, att han 
skyndar sig. Vi önska ett dop över oss, ett dop av nytt liv.
Liv, oändliga fullhet, kom igen! Liv uti hjärtat, liv uti 
bekännelsen, liv uti våra döda hjältar, liv uti våra möten,
liv uti våra handlingar, liv uti brödragemenskapen. — Liv, 
kom! Kom över oss som ett uppfriskande regn! Kom med fullheten
av innerlig kärlek och barnslig tro. Och låt även mig få 
känna din hälsoflod! Vi giva dig ingen ro, förrän du kommer
över varje själ.

Broder, vakna! Slå icke dövörat till! Vår tid är en behaglig
tid; men måtte vi icke använda den illa! Det är en ivrig 
verksamhet på alla områden, och även Guds verk rör sig med 
ökad hastighet; men om alla bekännare bleve fulla av liv, 
skulle en bävan komma över varje själ. Våra böner skulle 
skaka elementen, och våra vittnen gå åstad med ett budskap 
och en tro, som besegrade världen. Må våra missionsföreningar
icke bliva döda proselytmaskiner. Må vi icke till 
följe av bristande liv 
föda halvandliga och dödfödda barn! Och må vi skona den arme
hedningen för partiväsendets förbannelse! Det är nu icke 
tid att kivas om åskådningar, ty världen håller på att 
förgås. Men skola vi kunna rädda dem, måste vi själva leva 
Andens fulla liv. Död formkristendom och döda predikningar 
kunna icke rädda världen, och aldrig skola vi lyckas föra 
andra längre än vi själva hava hunnit.

Lycklig den, som finnes ibland de få, vilka icke besmittat 
sina kläder! Lycklig den, som lever! Herren kan och skall 
bevara de sina.

Namnet: »Du lever», och du, »du är död». Säg, är det du? 
Frågan gäller ingenting mindre än ditt liv. Du tror, att du
lever. Läraren i Sardes trodde det ock. Du är beryktad som 
en helgad kristen. Församlingsläraren ock. Du står uti en 
Guds församling. Den fallne var församlingsängel. Det var 
en tid, då du levde i barnslig förening med Jesus, men hur 
är det nu? Du litar på din omvändelse, men lever du nu? Ack,
pröva dig! Vår tid är den allvarligaste tid, som Guds 
församling upplevat. Döden smyger sig fram till församlingens
hjärta. Och vad är »lära» och »församling», om dess pulsar 
icke slå av liv. Sorgligt nog hava många, under sysslandet 
med det andliga, ganska litet med Gud att göra. Och du har 
namnet att du lever, men du är död. Amen.

*





Såsom ett komplement till de allvarliga, 
väckande och rannsakande orden, vari vår avsomnde 
broder här talat till oss, vilja vi anföra något, 
ur hans skrift: »Jag fann honom icke». Sedan 
han där, liksom i den härovan avslutade 
uppsatsen, skarpt framhållit bristen på verklig 
kristendom både på det ena och andra området, 
säger han till sist: »Härmed har jag icke velat 
säga, att inga hängivna, helgade och andeuppfyllda 
kristna skulle finnas. Gud vare lov! Det 
finnes många».

*






Vem vill hjälpa mig sprida dessa goda böcker?

Följande böcker kunna rekvireras från Trons Segrars förlag,
ASKERSUND:

Levande stenar. Bibelstudium. Av pastor C. J. A. Kihlstedt 
Boken prydes med författarens porträtt och är ett av hans 
sista arbeten. Nedsatt pris, 40 öre.

Den förhärligade Kristi brev till församlingen i Filadelfia.
Av C. J. A. Kihlstedt. Nedsatt pris, 20 öre.

Kopparormen. Av C. J. A. Kihlstedt. En enkel framställning 
av frälsningen i Kristus. Nu omtryckt. Har utgått i stora 
upplagor. Pris 25 öre.

Salt och olja. För frälsningssökande och nyomvända. Av C. 
J. A. Kihlstedt. Nu omtryckt. Pris 25 öre.

»Tekel». En väckelsepredikan av pastor R. A. Torrey. Pris 
15 öre.

I Guds skola. Av E. G—n. En synnerligen gedigen skrift. 
Nyutkommen upplaga. Pris 20 öre.

Varningssignaler för de unga. Av E. G—n En värdefull 
ungdomsskrift. 5:te upplagan. Pris 25 öre.


Dova Klockljud. Av E. G—n. Ett det mest gripande »vakna upp!»
till alla Kristi bekännare. Pris 30 öre

Förlorade pingstgåvor. Av pastor Charles A. Fox. Pris 15 
öre.

Guds outsägliga gåva. Av D:r Martin Luther. Särskilt avsedd
till utdelning vid husbesök. Pris 15 öre.

OBS.! Återförsäljare erhålla goda villkor.

EDLA KIHLSTEDT, 
Askersund.


