
NORRLÄNDSKA SAMLINGAR HÄFTET 11  (III: 1)

KORSMÄSSMARKNADEN

AV

JOHAN NORDLANDER


STOCKHOLM C. E. FRITZES BOKFÖRLAGS A.,B.
I DISTRIBUTION


Samtidigt med detta häfte utkommer i distribution hos C. E. Fritzes Bokförlags A.-B., Stockholm

ORDBOK ÖVER MULTRÅMÅLET

AV

JOHAN NORDLANDER Pris: 3:75 kr.
NORRLÄNDSKA SAMLINGAR HÄFTET 11 (III: 1)

KORSMÄSSMARKNADEN

AV
JOHAN NORDLANDER

STOCKHOLM
C. E. FRITZES BOKFÖRLAGS A.-B.
I DISTRIBUTION
TIERP   1933

TIERPS TRYCKERI AKTIEBOLAG
<chapter name="FÖRORD">
FÖRORD.

Då föreliggande avhandling om Korsmässmarknaden nu
utgives som fortsättning av författarens "Norrländska
samlingar", med häftesnumret 11, torde en bibliografisk
redogörelse för vad som tidigare utgivits under denna titel
inledningsvis böra lämnas. De 10 hittills utgivna häftena
"Norrländska samlingar" äro följande:

Norrländska samlingar, häftet 1. Stockholm 1892. 4:o,
34 sidor. Innehåller "Ångermanländska fiskevatten. Ett
bidrag till svensk namnforskning."<footnote>Utgivet jämväl som bilaga till Stockholms högre latinläroverks å Norrmalm årsredogörelse 1891—1892.</footnote>

—  h. 2. Stockholm 1894. 4:o. S. 35—98. Innehåller
dels "Utkast till beskrifning öfwer Stode socken vid
Medelpads södra ådal belägen, författad 1769— af Magn.
N. Nordenström, comminister därsammastädes" (s. 35—
82), dels Fale A. Burmans "Konceptdagböcker förda under
resor i Jämtland åren 1793—1802, i utdrag utgifna" (s. 83
—98).

— h. 3. Stockholm 1896. 4:o. S. 99—154. Innehåller
dels Fale A. Burmans dagböcker från hans resor i
Jämtland (fortsättning och slut, s. 99—120), dels "Skatteboken
af Medelpad pro anno 1543" (s. 121—134), dels
"Hvarjehanda anteckningar" (s. 135—154).

—  h. 4. Stockholm 1899. 4:o. S. 155—218.
Innehåller dels "Hvarjehanda anteckningar" (fortsättning och slut,
s. 155—180), dels "Skatte-Bokenn aff Ångermanne Land
pro anno 1550" (s. 181—216), dels Efterskrift (s. 217).<footnote>Utgivet med understöd dels av ett anslag från Kungl. Vitterhets, Historie och Antikvitets Akademien, dels av subskriptionsteckning, som samlade 443 namn, till största delen i Ångermanland.</footnote>

—  h. 5. Stockholm 1903. 4:o. S. 219—270.
Innehåller dels "Medelpads äldre byanamn. Försök till tolkning"
(s. 219—259)<footnote>Utgivet jämväl som bilaga till Stockholms högre latinläroverks å
Södermalm årsredogörelse 1902—1903.</footnote> dels "Saköres Bokan af Medelpadha pro
anno 1558" (s. 259—260), dels Fogdefodringsmantalet af
Gestrikland pro anno 1541" (s. 261—269), dels "En rik
Hille- och en skuldsatt Geflebo på 1550-talet" (s. 269—270).

—  h. 6. Stockholm 1905. 4:o. S. 271—362.
Innehåller dels "Jordha Boocken wthaff Westrabotnen pro anno
1543" (s. 271—301), dels "Till Västerbottens äldre
kulturhistoria" (s. 301—362).

—  h. 7. Upsala 1915. 8:o. 108 sidor. Häftesnumret
7 är utsatt på omslaget, titelbladet har serietiteln
Norrländska samlingar 2: 1. Innehåller Förord s. 3, "Två
ångermanländska bondesläkter: August Strindbergs förfäder"
(s. 5—33), "Klofsta bys ägare i äldre tider" (s. 34—108).

—  h. 8. Gävle 1918. 8:o. 66 sidor. På omslaget står
serietiteln Norrländska samlingar 2: 2. Innehåller
"Katolsk propaganda inom en svensk skola. Ett blad ur Gävle
skolas historia".<footnote>Utgivet jämväl som bilaga till Gävle Allmänna läroverks
årsredogörelse 1917—1918.</footnote>

—  h. 9. Stockholm 1918. 4:o. XVIII sidor. På
omslag och titelblad står serietiteln Norrländska samlingar
2: 3. Innehåller "Skolan i Härnösand till gymnasiets
upprättande därstädes år 1649".<footnote>Utgivet jämväl som bilaga till Stockholms högre latinläroverks å Södermalm årsredogörelse 1917—1918.</footnote>

—  h. 10. Stockholm 1923. 8:o. VI+125 sidor. På
titelbladet står serietiteln H. 10 (2: 4). Innehåller
Ångermanländska landstingsakter 1628—1644<footnote>Tryckt med understöd av Västernorrlands läns landsting.</footnote>.

Var och en av de i häftena 1—4 ingående skrifterna har
på särskilt titelblad eller i överskrift erhållit en i
förhållande till ovannämnda häftesnumrering fristående
numrering med romerska siffror, varvid Ångermanländska
fiskevatten betecknats med I, Nordenströms beskrivning över
Stode med II, Fale A. Burmans resedagböcker med III,
Skatteboken av Medelpad med IV, Varjehanda
anteckningar med V, Skatteboken av Ångermanland med VI. Efter
häftet 4 har denna numrering med romerska siffror av de
särskilda skrifter, som ingått i Norrländska samlingar,
icke fortsatts.

På det nu utgivna elfte häftet, Korsmässmarknaden,
har tillika med häftesnumret 11 jämväl utsatts
seriebeteckningen III: I, motsvarande beteckningarna II: 1—4, som
på omslag eller titelblad eller annars använts för häftena
7—10. Det tolfte häftet, för vilket vid sidan av
häftesnumret 12 kommer att användas beteckningen III: 2, är
under tryckning. Det innehåller korta skildringar rörande
några konungens fogdar i Norrland under 1500-talet. I ej
långt ifrån tryckfärdigt skick föreligger dessutom
manuskript till trettonde häftet (III: 3), som handlar om
fisken och "sågkvarnar" i Norrland under 1500-talet.
Ytterligare ett häfte, det fjortonde (III: 4) är under
förberedelse. Dess innehåll utgöres av ett urval ur domböcker
m. fl. källor hämtade bidrag till kännedom om dagligt liv
i Ångermanland under 1500- och 1600-talen. Ovannämnda
fyra häften 11—14, som samtliga väsentligen utarbetats för
rätt lång tid sedan, hoppas vi skola kunna utgivas inom
loppet av omkring ett år.

Flera andra materialsamlingar och skildringar, som
föreligga i manuskript i delvis tryckfärdigt skick, ha
avsetts att, därest tillfälle gåves, kunna någon gång tryckas
som fortsättning av Norrländska samlingar. Men vi våga
ej nu utsträcka planen för fortsatt utgivning längre än
som ovan angivits. Rörande innehållet i de återstående
manuskripten och materialsamlingarna må här nämnas, att
däribland finnas levnadsteckningar eller bidrag till
levnadsteckningar över lagmän, fogdar, krigsmän, präster och
bönder i Norrland, företrädesvis Ångermanland, en större
biografi över den lappfödde landshövdingen Johan Gran,
anteckningar om livet i Jämtland under medeltiden, om
livet i Medelpad under 1600-talet; en större
materialsamling rörande de olika slag av råmärken, som av gammalt
förekommit i Sverige, texter på ångermanländsk dialekt
m. m.

Samtidigt med häftet 11 av Norrländska samlingar
utgives som en i förhållande till dessa samlingar fristående
bok författarens huvudsakligen under 1870-talet utarbetade
ordbok över Multråmålet i Ångermanland, vid vars
tryckning erfordrats ett något större format än det, som
använts i de senaste häftena av Norrländska samlingar.

*

För att dessa anteckningar, på vilka arbetats under en
lång följd av år, äntligen kunna offentliggöras, står
författaren i största tacksamhetsskuld till en mängd personer.

Främst är det oss en kär plikt att offentligen betyga
vår tacksamhet till professor Herman Geijer i Upsala och
lektor Wilhelm Carlgren i Stockholm, vilka båda bistått
oss på mångahanda sätt och även genomsett manuskriptet
till föreliggande avhandling om Korsmässmarknaden, samt
till fil. lic. Harald Bohrn i Stockholm, som utfört
eftergranskning under jämförelse med källorna och till största
delen skött korrekturläsningen.

Även till alla dem, som bidragit till
tryckningskostnaden genom den gåva, som på redaktör J. Byströms
initiativ överlämnades på 75-årsdagen, vilja vi uttala vår
tacksamhet.

Stockholm i februari 1933.

<i>Johan Nordlander</i>.

*
</chapter>
<chapter name="I. Härnösand såsom olaga hamn">
<b>I.

Härnösand</b><footnote>Härnösand, Härnön etc. skrivas i det följande enligt nystavningen
med ä; den äldre stavningen med e har blott bibehållits i rena citat.</footnote><b> såsom olaga hamn.</b>

Under sin studietid i Härnösand hörde författaren av
dessa rader ofta talas om Korsmäss-udden och den forna
marknadsplatsen därstädes. Berättaren var en med
stadens äldre förhållanden synnerligen förtrogen man, dåv.
stadsingenjören Nils Backlund. Saken kom så mycket
oftare på tal, som sagesmannen och författaren flitigt
ställde färden till den förres vret vid Södra sundet mellan
Stenhammaren och "Kattan", en strandremsa helt nära den
nämnda udden. Senare har författaren länge och väl haft
uppmärksamheten riktad på denna marknad och även
publicerat bilder därifrån. En något så när fullständig
skildring av densamma torde icke sakna allt intresse, helst som
marknadens historia är ett stycke av icke blott Härnösands
stads historia utan av hela Norrlands.

Namnet <i>Härnösand</i> går långt tillbaka i tiden, ehuru det
i skrift ej möter oss förrän år 1374. Egentligen är det icke
heller det nuvarande Härnösand, som då uppträder, utan
ett därmed sammanhängande namn, <i>Härnösund</i>, som
tillhörde ett ställe i närheten.

På 1300-talets senare hälft gjorde ärkebiskopen i
Uppsala ivriga bemödanden att trots protester från
Åbobiskopen utsträcka sitt biskopsdöme ända till Ule älv. För att
få bevis för sina krav lät han en notarius publicus göra en
resa utefter den norrländska kusten för att upptaga
vittnesbörd i denna fråga. Den 1 oktober 1374 var denne "i
en hamn kallad Hernösund av Hernö socken i


Ångermanland",<footnote>Peringskiöld, Monumenta Uplandica, s. 3.</footnote> och här inhämtades upplysningar av "constitutus"
Nicolaus Pæterson ifrån Vtnäs i Styrenäs socken (d. v. s.
Utnäs by i Styrnäs s:n). Troligen hade denne förut
tjänstgjort vid Bottniska vikens innersta ände eller
härstammade han därifrån, ty på ed intygade han bland annat, att
han i Uleå med egna ögon sett råmärkena stiften emellan.

Några upplysningar om hamnen Härnösund och dennas
betydelse få vi emellertid icke här. Att detta <i>Härnösund</i>
redan på denna tid varit en <sp>handelsplats</sp>, är
emellertid högst sannolikt: där en hamn fanns, drevs i allmänhet
också handel.

Men den köpenskap, som här bedrevs, var Stockholms
borgare en nagel i ögat. Att bringa handeln på kuststräckan
i Norrland och Finland uteslutande i sina händer var
nämligen en tanke, som redan tidigt hade föresvävat
Stockholms handlande borgare. Det första stadgandet i denna
riktning finnes i Magnus Erikssons stadslag, där det
förbjöds dels Bottniska vikens kustbor (utom Åbo borgare),
dels Roslagens och Upplands invånare att segla längre
söderut än till Stockholm.<footnote>FYHRVALL, Om det bottniska handelstvånget, Historisk Tidskrift 1882, s. 30.</footnote>

Tack vare stockholmarnas månhet om sin handel äro
vi nu i besittning av några underrättelser om den
ångermanländska hamnen. Det förflyter dock icke mindre än
85 år efter den nämnda inspektionsresan, innan den åter
omtalas. År 1459 förbjudes det nämligen i Stockholm
genom ett burspråk att driva köpslagan i <i>Herrinsang</i><footnote>Enligt råd av sakkunnig person återgiva vi namnet på detta sätt och icke Heruin- eller Hernin- såsom någon torde vilja läsa det.</footnote> d. v. s.
Härnösand), Raumo, Gävle, Östhammar och Norrtälje eller
landsköp i Gästrikland, Hälsingland och Jämtland.<footnote>Handelsfärder till Västerbotten omtalas däremot såsom tillåtna och
företogos mycket ofta. Se Västerbotten i Stockholms stads tänkeböcker
i Norrländska samlingar, häftet 6, 1905, s. 345.</footnote> Några
år senare upprepas samma stadgande. Överträdelse skulle
straffas med godsets förlust och 40 marks böter.

Platsen nämnes sedan i en handling av år 1461.
Borgmästare och rådmän i Stockholm hade klagat för konung
Kristian I över att här i riket vore så många <i>olaga hamnar,</i>
nämligen Östhammar, <i>Hernesant</i><footnote>Stockholms stads privilegiebref 1423—1700, s. 19 f.</footnote> och andra, som vore
köpstaden Stockholm till stort förfång och skada. Nu hade
konungen med anledning av dessa klagomål kommit överens
med "sitt älskeliga råd", att dessa olaga hamnar till
huvudstadens förbättring och bestånd ej skulle längre tillstädjas,
ej heller finge där något föras in eller ut. Djärvdes någon
att göra däremot, så skulle man med en sådan förfara efter
lagen.

Att den handel, som bedrivits på de två senast nämnda
ställena, varit rätt betydlig och större än på andra
norrländska orter, torde vara ganska visst; eljest hade dessa
hamnar nog ej namngivits med förbigående av andra i
Norrland. Att även utländska handelsmän besökt de
förbjudna hamnarna, synes av en skrivelse, som magistraten
i Stockholm år 1472 sände till rådet i Danzig. I denna
anhålles, att rådet skulle tillhålla sina borgare att ej segla
till de förbjudna hamnarna, såsom Östhammar, Gävle och
<i>Härnösand</i>.<footnote>STYFFE, Skandinavien under unionstiden (III:e uppl.), s. 395 not 6.</footnote>

Men verkningarna av förbuden torde ej ha varit så
synnerligen stora. Olaus Magnus, som åren 1518 och 1519
reste i Norrland, troligen för att utmångla avlatsbrev, och
därunder kom ända till Torneå, ägnade på sin resa
uppmärksamhet även åt marknaderna i landet.
Midsommartiden 1519 såg han i Torneå många moskovitiska
handelsmän komma österifrån, bärande sina båtar på skuldrorna.<footnote>AHLENIUS,   Olaus Magnus och hans framställning af Nordens
geografi, s. 39 ff.</footnote>
Där infunno sig ock hälsingar samt folk från Jämtland och
Norge. Enligt Olaus höllos marknader ock i mitten av
mars <i>på isen</i> vid Oviken i Jämtland samt vidare på
Hornslandet i Hälsingland och på <i>Härnön</i>.<footnote>AHLENIUS, s. 321 f.</footnote>

Fortfarande besvärade sig emellertid Stockholms
borgare över Härnösands marknad, och på dessa klagomål
resolverade konung Gustav I den 29 sept. 1531 att <i>Herrenssand, 
Hudensvald</i> och andra olaga hamnar i Norlanden
skulle avläggas (avskaffas).

Vilka de voro, som här idkade handel och vilka varor,
som här omsattes, därom lämna de nämnda källorna
endast antydningar. Men att omsättningen varit ansenlig, kan
man sluta därav, att vid 1500-talets början betydliga
uppköp här gjordes även för kronans räkning. Enligt 1527
års räntekammarbok hade till en man vid namn Peder
Mickelsson lämnats 200 mark penningar till uppköp av
varor vid <i>Herranssand</i>. Tiden på året, då detta inköp
gjordes, framgår på ett ungefär av en anteckning, som följer
omedelbart därefter i samma räntekammarbok. Där
omtalas nämligen, att "om Michaelis" hade lämnats Lasse
Bleck 3 mark för det han fört vår herres, d. v. s. konungens, 
gods från <i>Herrans sand</i> till Stockholm. Då Korsmässan 
infaller den 14 sept. och Michaeli den 29 i samma
månad, är det högst sannolikt, att marknaden hållits vid
Korsmässan och att uppköpen gjorts vid denna. Att den
handel, som här drivits, varit av ansenlig omfattning är såsom
nämnt högst sannolikt. Själva läget vid en väl skyddad
vik i en fiskrik, tätt befolkad och av gammalt odlad trakt
talar härför.<footnote>På en tid, då de sjöfarande helst seglade om dagen för att till
natten uppsöka någon lugn hamn, har Härnösands södra inlopp såsom lätt
tillgängligt och väl skyddat för vindar tvivelsutan varit en eftersökt och
ofta begagnad viloplats.</footnote> Så ock den omständigheten, att orten ligger
vid mynningen av en flod, vars nedre lopp liknar en
havsvik och under 10 mil är segelbar. Fisket har även i älven
varit ofantligt givande, och odlingen på dess stränder är

urgammal: det högst belägna laxfisket, Nämforsen, har
hällristningar från <i>bronsåldern</i>.

Handelsplatsens betydelse framgår ock av ett faktiskt
förhållande. I Stockholm stads här förut nämnda
tänkeböcker omtalas Ångermanland och ångermän ej sällan.
Gång efter annan finner man personer från detta landskap
i Stockholm straffade för begångna brott, eller ock ha de
själva blivit förorättade; oftast är det dock fråga om arv,
i ty att ångermän varit arvsberättigade efter någon i
huvudstaden avliden anförvant. Och man får det intrycket,
att förbindelsen mellan Ångermanland och Stockholm varit
ganska livlig.<footnote>Ännu större var dock beröringen mellan Stockholm och
Västerbotten, och Luleåbor begagnade tänkeböckerna ungefär som om det varit
deras domböcker.</footnote>

Söker man åter i samma tänkeböcker efter Medelpad
och medelpadingar, får man göra det förgäves. Varken
landskapet eller någon person därifrån ha vi där lyckats
finna. I det ovan anförda förbudet mot landsköp nämnas
Gästrikland, Hälsingland och Jämtland samt <i>Härnösand</i> i
Ångermanland, men Medelpad saknas helt och hållet. Helt
visst är handelsplatsen på Härnön orsaken härtill. Här
råkade de stockholmska köpmännen tillsammans med
ångermän ifrån kusten eller Ådalen, affärer uppgjordes,
bekantskap uppstod, och äktenskap ingingos. Medelpad
saknade någon sådan plats och kom därför ej i lika livlig
beröring med rikets huvudstad.

Härmed ha vi meddelat, vad vi veta om denna marknad
under medeltiden och början av Gustav I:s regering. Och
så särdeles mycket är detta ej, det medgives villigt. Envar
finner, att här är mycket, som återstår att spörja om.

Vilka voro de, som från sydligare trakter förde hit sina
varor, och vilka voro de norrlänningar, som här infunno
sig för att genom byte och köp fylla sina behov? Vad var
det mera än fisk, som ångermanlänningarna hade att

avyttra? Huru såg det ut på marknadsplatsen; hade man
t. ex. där bodar att hyra såsom i Torneå? Huru tedde sig
där det medeltida marknadslivet, vilka nöjen och
tävlingslekar förekommo?

Man undrar, hurudan de handlande köpmännens
<i>moral</i> var och om den nordsvenska allmogen blev mycket
skinnad och illa behandlad av köpstadsmännen från mellersta
Sverige. Vi kunna ej giva något bestämt svar på sådana
frågor; dock tro vi, att man ej bör tänka sig medeltidens
handelsmän såsom alltför dåliga människor utan heder i
bröstet eller hyfsning i sättet. Burspråk från medeltidens
slut inskärpa hos de handlande stockholmarna vackra regler, 
som ännu i dag borde sitta inom glas och ram på varje
handelsskolas och handelsmans väggar.

<i>"Var man förvare sig</i><footnote>Tage sig till vara.</footnote><i> uti sin köpslagan, köpe och sälje,
som tillbör och rätt är"</i>, heter det år 1470. Och ett annat
burspråk lyder: <i>"Var man drive redelig köpslagan och var
och en låte sig nöja med det, som rätt är!" — "Ingen
borgare have med sig sådan dräng i marknaden, att han
får skada därför"</i>, heter det en gång. Till skydd för
allmogen föreskrives: <i>"Ingen give bondom ond ord eller spjärne
på deras varor; ho däremot befunnen varder, skall tillbörliga 
straffad varda"</i>. Och ett annat burspråk av samma
art lyder: <i>"Ingen göre landsman förtret, så att han
spjärnar på säckin eller giver ond ord"</i>. Sådana stadganden
visa, vilka stora fordringar man på denna tid ställde på
köpmanskåren och vittna i högsta måtto fördelaktigt om
densamma.

Innan vi lämna marknadens första skede, må några ord
yttras om den gamla marknadsplatsens namn. Att döma
av stadens namn, sådant det nu skrives, skulle det ju vara
bildat efter den ö, på vilken staden är belägen. Men så är
icke fallet. Skrivningen <i>Hären-</i> eller <i>Häran-sand</i> är

utan allt tvivel namnets äldsta form.<footnote>Namnet är en motsvarighet till det norska <i>Hærin</i>, vars första del
anses innehålla ett flodnamn <i>Hära</i> av adj. <i>hærr</i>, grå. Senare leden är
subst. <i>vin</i>, äng, som är bäst bevarat i det ångermanländska byanamnet
<i>Höven</i> (hedniskt <i>hof</i> + <i>vin</i>). Jfr RYGH, Norske Gaardnavne I, s. 302.</footnote> Dettas första led är,
såsom två medelpadska byar <i>Häre</i> (den ena skrives <i>Häran</i>
1543) giva vid handen, en sammansättning av
flodnamnet <i>Hära</i> och det urgamla ordet <i>vin</i> (äng). Den å, som
antagligen burit detta namn Hära, är <i>Geresta-bäcken</i>, som
nog ej varit utan namn, till dess byn Geresta uppstod vid
den. <i>Härvin</i> (varav sedan blivit <i>Härin, Hären, Häran</i>) har
då utmärkt den jämna trakten vid denna ås nedersta lopp.
Detta <i>Hären</i> eller <i>Häran</i> är det gemensamma upphovet till
både öns och stadens namn. Av <i>Hären-ö</i> har blivit <i>Härnö</i>
och <i>Hären-sand</i> eller Härnsann, vilket ännu i dag i
dialekten är stadens namn, fast det av etymologiserande skrivare
fått sitt nuvarande utseende.

Frågar man, huru gammalt namnet är eller på vilken
tid det har uppstått, kan man tryggt säga, att det går långt
tillbaka i hedendomen. Södra Sveriges <i>vin</i>-namn har man
förlagt till slutet av stenåldern. Möjligt är, att detta är
för mycket tilltaget och att dessa namn äro något yngre
i Norrland; men säkert är i alla fall, att Norrlands, vad
åldern beträffar, andra stad kan glädja sig åt ett namn med
gamla anors glans. Att öar i forna tider varit kulturens
huvudcentra, finner även här sin bekräftelse. Det samma
har ock varit fallet med Alnön vid Medelpads kust, som
har byarna <i>Vi</i> och <i>Hof</i>, samt med Frösön och Norderön i
Storsjön i Jämtland, vilka vardera hava sin by <i>Hof</i>.

Härnön har ifråga om läge stor likhet med Brännöarna
vid Göta älvs mynning. På dessa stod under <i>vikingatiden</i>
en marknad, som var mycket besökt. Den tidens
marknadsplatser hade få fasta bostäder. När köpmännen
kommo, uppslogo de sina bodar och tält, i vilka de framlade
sina varor. Dessa voro: kläder, smycken, mjöl, honung,

vin, kryddor och även trälar. Dryckeslag och slagsmål
voro vanliga, likaså stöld och tjuveri. Även på den tiden
for man till marknaden för att roa sig. Så var fallet med
den isländske hövdingen Höskuld. När denne på
Brännöarnas marknad med sina vänner gick och drev mellan
bodarna, fick han se ett präktigt tält. Detta ägdes av Gille
den ryske. Denne frågade, vad de önskade, och när han
fick höra, att Höskuld ville ha en trälinna, lyfte han blott
på ett förhänge, varvid tolv kvinnor blevo synliga. För
tre mark silver köpte Höskuld den vackraste.<footnote>A. BUGGE, Vikingerne, II, ss. 127, 144.</footnote>

Under hednatiden voro marknader ofta förbundna med
religiösa högtider, och det är ej otroligt, att så varit fallet
med den på Härnön. Den omständigheten, att på ön
funnits en by <i>Hof</i>, nu liggande nedanför staden helt nära den
gamla marknadsplatsen, synes oss tala härför.

*
</chapter>

<chapter name="II. Korsmässmarknaden till Härnösands stads anläggning år 1583.">
<b>II.

Korsmässmarknaden till Härnösands stads
anläggning år 1583.</b>

<i>När</i> Härnösand upphörde att räknas till de förbjudna
hamnarna, kunna vi ej bestämt säga. Osäkert är ock, om
något särskilt beslut fattats därom, eller om marknaden
så småningom blivit av överheten liden. Något kungligt
beslut i saken ha vi förgäves sökt och misstänka, att icke
heller något sådant finnes. Enligt Stockholms slotts
räkenskap för 1530—1531 hade man där gjort uppköp av
fisk för hovets räkning.<footnote>För den inköpta fiskens förvaring anskaffades icke mindre än 18
kohudar.</footnote> När det således befanns
fördelaktigt, att man begagnade sig av marknaden, förelåg ju
intet skäl att motarbeta densamma.

Förändringen infaller mellan åren 1531 och 1546. Från
Stockholm och andra köpstäder hade klagats över brister i
fråga om köpenskapen, och det förstnämnda året påbjöd
konungen som nämnt, att <i>Härnösand, Hudiksvall</i> och andra
olaga hamnar i Norlanden utom Tornöö (Torneå) skulle
avläggas. Men därav blev ingenting, och det senare året
är hamnen Härnösand ej längre olaga. Detta framgår
av en i Kammararkivet befintlig handling av 1546, vilken
är av stort intresse för hela Norrlands handel.<footnote>Ingår i Strödda kamerala handlingar, volym 67.</footnote> Den visar
oss nämligen icke allenast, vilka de norrländska
hamnarna då voro, utan lämnar oss även uppgift om vars och
ens betydelse som handelsplats. På ett möte i Stockholm
den 3 juni 1546 träffades nämligen bestämmelser om

seglationen till de <i>laga</i> hamnarna i Norrland och Finland. I
detta deltogo dels 12 gode män från Stockholm, utsedda av
"de 48"<footnote>Om »de 48» se HILDEBRAND, Den svenska statsförfattningens
historia, s. 159.</footnote> samt av borgmästare och råd, dels ock alla de
skeppare av Uppsala, som hade aktat sig till Norrbotten
med sina skutor och då voro närvarande i Stockholm. De
tolv stockholmarna namngivas, och sist bland dem nämnes
Hindrich Bottnekarl, d. v. s. en man från Bottnen eller
Bottniska viken. Ämnet för överläggningarna var att
<i>"förordinera"</i> (förordna) huru många skutor, som kunde
behöva segla till Norrbotten. Alla landsköpmän (handelsmän,
bosatta på landet) hade nämligen blivit avlysta, heter det,
och då kunde bönderna och den menige man icke hjälpa
sig med mindre än dem skedde tillföring. Bland
Västerbottens hamnar nämnas först <i>Tornöö</i> och <i>Kalix</i>, som
tillhopa räknas för <i>en</i> hamn. Denna var, såsom man av andra
uppgifter känner, av stor betydelse; det bestämdes också,
att icke mindre än 6 skepp skulle segla dit, 3 av
Stockholm och lika många av Uppsala. Detta var det högsta
antal skepp, som ansågs behövligt för någon hamn. Till
hamnen i <i>Kemi</i> (Kijm) behövdes endast 2 skepp. Denna
var således ganska obetydlig. <i>Lula</i> och <i>Pitta</i> räknades ock
för <i>en</i> hamn; dit skulle segla 2 skepp av Stockholm.
<i>Skelleffttha</i> och <i>Löffånger</i>, räknade för <i>en</i> hamn, krävde 4
skepp, nämligen 1 från Stockholm och de övriga från
Uppsala. Till <i>Wma</i> och <i>Bygda</i>, likaledes betraktade såsom <i>en</i>
hamn, skulle ock segla 4 skepp, fördelade på Stockholm
och Uppsala såsom beträffande närmast föregående hamn.
"På Västersidan" hade man sålunda 4 hamnar, och
skeppen, som skulle segla till dessa, voro 16 till antalet,
nämligen 9 från Uppsala och 7 ifrån Stockholm.

I Ångermanland och Medelpad upptagas 3 hamnar, och
till dessa skulle segla 6 skepp, 1 av Stockholm och 5 av
Uppsala. Uti det förra landskapet upptages först en hamn
<i>nården skogs</i> (norr om skogen, d. v. s. i Norra
Ångermanland) i Sijälla socken (Själevad), och till denna behövdes 2
skepp, det ena från Stockholm och det andra från Uppsala.
Ångermanland hade ännu en hamn nämligen <i>sunnan skogs</i>
vid <i>Hanön</i>, — namnet alldeles tydligt så skrivet —; till
denna behövdes 3 skepp, alla av Stockholm. Detta är
tydligen <i>Härnön</i>.

I Medelpad i <i>Sköns</i> socken fanns detta landskaps enda
hamn, för vilken ej krävdes mer än <i>ett</i> skepp. Detta var
ifrån Stockholm.

Hälsingland hade 2 hamnar. Den ena var <i>Hudenss
wåldtt</i> (Hudiksvall), för vilken erfordrades 2 skepp, båda
av Stockholm; den andra kallades <i>Söder hampnen</i> vid
<i>Faxholm</i>, även denna krävde 2 skepp från samma stad.
Faxholmen avser naturligtvis den holme, på vilken fästet
Faxehus låg.

Ser man på antalet av de skepp, som ansågos vara av
behovet påkallade för varje hamn, skulle Torneå hamn
vara den mest betydande. Detta är ock av andra skäl högst
sannolikt, och vi ha på annat ställe redogjort för den
livliga handeln därstädes.<footnote>Se Norrländska samlingar, häftet 6, 1905, s. 313.</footnote> Vi erinra här blott därom, att på
platsen funnos år 1539 icke mindre än 51 handelsbodar,
som uthyrdes till besökande handelsmän. Därnäst i
betydelse komma hamnarna i Skellefteå och Umeå, som
behövde 4 skepp vardera. Först i fjärde rummet kommer
<i>Härnön</i> (Hanön) med 3 skepp. Mindre betydande voro
hamnarna Luleå och Piteå, som gemensamt behövde blott
2 skepp, vilket ock var fallet med hamnarna i Själevad,
Hudiksvall och Söderhamn. Hamnen i Skön var den enda,
som ansågs få sitt behov fyllt med endast 1 skepp. Denna
var således ganska obetydlig.<footnote>Från 1500-talets mitt finnes ett liknande register på borgare dels
från Stockholm, dels från uppstäder, som förpassats till Bottniska viken.
Här nämnes i Ångermanland endast ett ställe, som skrives <i>Skaån</i> med
tilllägg av <i>»i fiske»;</i> en variant i kladden till samma register har formen
<i>Skåan</i>. Mannen, som fick pass dit, hette Jören Larsson och var själv den 8:de i laget. Troligen var han ifrån huvudstaden; en i följet var Per
Anderssons dräng i Uppsala. Vilket ställe, som härmed avses, kunna vi ej
med bestämdhet säga men förmoda, att <i>Skaån</i> är identisk med det nuv.
<i>Skabäck</i>, som är namnet på ett hemman jämte en samling torp vid en
å nedanför V. Själands by i Säbrå socken. Man skulle således
emellanåt ha förlagt marknaden ifrån det södra sundet till Älandsfjärdens
innersta del vid det norra inloppet till Härnösand.</footnote>

Men de här nämnda skeppen ansågos emellertid icke
tillräckliga för att fylla Norrlands behov; detta skedde
därigenom, att från Norrbotten kommo seglare i stort
antal till Stockholm, med vilka handelsvaror sedan sändes
till Bottnen på deras återfärd. Detta är tydligen
innebörden av en mening, som har följande lydelse: "Och om [så]
vore, att ingen skulle segla hit av Norrbotten, skole icke
man bespisa dem med 70 skepp av Stockholm".

På sammanträdet uttalades vidare såsom önskligt, att
det bleve "förordinerat", att ingen måtte med förköp eller
annan hemlig "understing" göra den andre hinder i de
hamnar, som han vore förskickad till. Där sådant
förekom, borde det på det strängaste bestraffas.

Sedan marknaden väl blivit erkänd och de
mellansvenska städerna tagit tillförseln till denna om hand,
nämnes den under en lång följd av år helt sällan. Varje
underrättelse från den närmast följande tiden har därför —
huru obetydlig den än kan vara — sitt stora intresse.

Uti räkenskapen för år 1547 finnes marknaden
omtalad, och orsaken är den, att även nu uppköp där gjorts för
kronans räkning. Och denna gång finnes även
specifikation på de uppköp, som fogden Kjell Nilsson gjort. Dessa
utgjordes uteslutande av fisk, nämligen:

<tab>3 lispund rockor, till 6 öre lispund.
<tab>1 skeppund 7 lispund berensfisk, till 6 öre lispund,
<tab>4 skeppund 12 lispund finska gäddor, till 4 öre lispund,
<tab>1 skeppund torr braxen, till 4 öre lispund,
<tab>1 skeppund 2½ lispund id, till 2½ öre lispund.
<tab>3 skeppund abborrar, till 2 öre lispund och
<tab>9 läster<footnote>1 läst motsvarar troligen i detta fall 12 tunnor.</footnote> 1½ tunna strömming till 2 mark tunnan.

All fisk skickades till Stockholm och mottogs där den
14 okt. 1547. Året därpå köpte kronan fisk på samma
marknad för 169 mark 3 öre. Pengarna därtill lånades
av köpmännen i landskapet. Denna anteckning är icke
utan sitt stora intresse. Anmärkningsvärt är t. ex., att id
står högre i pris än abborre och att båda betydligt
överträffas av braxen. Största uppmärksamheten förtjänar
dock de här nämnda fiskslagen <i>berenfisk</i> och <i>rockor.</i>
Vilka fiskslag åsyftas då härmed? Den norska staden
Bergen skrives år 1552 i Västerbottens handlingar <i>Bären</i> ("En
karl var till Bären i Norge"), och <i>Bären-fisk</i> är ingenting
annat än fisk från Bergen, d. v. s. torsk. Uti räkenskapen
för Torneå och Västersjö<footnote>Västersjö lappmark är lappmarken vid Ishavet. Jfr Norrl. saml. h. 6, s. 325.</footnote> lappmark för 1582 antecknas
också, att "torsk kallas bärnfisk". <i>Rockan</i> är även en
norsk fisk (Raja), och benämningen är enligt uppgift
allmän vid Norges kust. Otvivelaktigt ha vi här ett bevis på
att man på denna marknad handlat med fisk från så
avlägsna trakter som Atlantens och Ishavets kust. Men huru
har detta varit möjligt, och huruledes har norsk fisk
kunnat forslas hit och hållas till salu här?

Saken har nog sin enkla förklaring. De vid Bottniska
vikens kust i Piteå, Luleå och Torneå socknar boende
<i>birkarlarna</i> företogo redan under medeltiden årligen
handelsfärder till Västerhavet, och fisk var en av de viktigaste
varorna, som de förde med sig därifrån. Utan tvivel
seglade de sedan med denna till Härnön. Längre fram finna
vi ock bland marknadsbesökande en och annan birkarl.
Fiskens höga pris förklaras ock på detta sätt. Ett bevis på
att fisk forslats från Norges nordligaste fjärdar och till
Sverige, finna vi även hos Peringskiöld, som omtalar, "att
mellan Torneå och Varanger är 90 mil, på vilka
Torneboarna hava 12 veckors resa, när de däremellan fram och
tillbaka fara med renar och ackjor till att <i>överföra norska
fiskevaror"</i>.<footnote>PERINGSKIÖLD. Monumenta Uplandica, s. 8.</footnote>

Såsom nämnts gjordes år 1530 på <i>Herranzsand</i> inköp
av fisk för Stockholms slotts räkning. Detta skedde genom
en "herr Påval". Vilka fiskslag, som kommit ifråga,
nämnes ej; men då i samma räkenskap omtalas, att man för
penningar inköpt flera norska fiskslag, kan man med skäl
antaga, att även dessa köptes på vår marknad. Den norska
fisken utgjordes av:

<tab>rockor: 1 skeppund 9½ lispund,
<tab>raa och räkling<footnote>Ra(v) = helgeflundrans fenor; räkling = sidköttet på samma fisk.</footnote>: 3 stycken av det förra slaget och 3½ lispund av
<tab><tab>det senare,
<tab>Bergera fisk: 14 stigher<footnote>1 stig = 20 st.</footnote> 18 lispund.

Kanske var det till förvaring av denna fisk, som de 18
kohudarna inköptes (jfr s. 15 not 1).

Det vill synas, som om konungen vid denna tid årligen
skickat skepp till Härnösand vid Korsmässan. Uti
Registraturet för den 3 maj 1548 omtalas, att allmogen i
Hälsingland genom utskickade ombud begärt av konungen, att
han måtte själv låta hämta den tullfisk, som tillkom
honom av deras land. För att lättare beveka honom därtill
hade de ock antytt, huru detta på bästa sätt skulle gå till.
"När konungen om korsmässe tid", heter det, "hade bud
till <i>Herranss Sand</i>", skulle dessa på återvägen därifrån
hämta deras strömming, varvid hälsingarna skulle hava
denna till reds på en ö, så att den bekvämt skulle kunna
inskeppas. Denna begäran bifölls, och samtidigt
utfärdades befallning till Botvid Larsson, ståthållare i Stockholm,
att rätta sig därefter med skepp och annat. Vilken denna
ö var, nämnes ledsamt nog icke.
Den nämnda överenskommelsen av år 1546 var, såsom
uppgjord av de på Härnösand handlande köpmännen,
naturligtvis lämpad efter deras intressen. Huruvida den så
väl tillgodosåg allmogens behov, torde vara en annan
fråga. När marknaden för året var slut, voro
landsköpmännen i landet de enda, hos vilka bönderna kunde få köpa
vad de behövde, t. ex. ett stycke utländskt tyg. Också se
vi längre fram, hurusom allmänheten här liksom i
Västerbotten höll på sina landsköpmän, under det att regeringen
samtidigt till fromma för köpstäderna ville bliva av med
dem. Ett kungl. brev den 7 maj 1560 till fogden i
Ångermanland, som då hette Knut Andersson, omtalar att
landsköpmännen hade fått befallning att begiva sig "hit opp i
städerna", men allmogen i detta landskap hade haft sina
bud hos konungen med begäran, att de <i>måtte få bliva kvar
där i landet</i> och bruka sin handel med borgen och
köpslagan. Allmogens begäran bifölls på det viset, att alla
landsköpmän, både i Hälsingland och Ångermanland samt
Medelpad och flerstädes i Norlanden, skulle rycka tillhopa på
en plats, där de skulle bygga och bo samt bruka sin
köpslagning med bönder och andra. Platsen i fråga var
<i>Hoffvidswickzwald,</i> d. v. s. nuvarande staden Hudiksvall. Därav
blev emellertid ingenting.

År 1539 den 13 aug. sändes enligt Stockholms slotts
räkenskaper för året med Peder Svensson "slottsliggare"
till Härnösand 2 läster råg, och meningen därmed var den,
att han därför skulle köpa fisk. Han sålde också rågen
samt fick en halv mark för spannen eller tillhopa 96 mark.
För detta belopp köpte han så strömming och gav därför
3 mark 4 öre tunnan. Till Stockholms slott levererade
han, vad han köpt, eller 2 läster 5 ½ tunna. Därvid var 1
öre över på vad han uppburit för rågen. Med samme man
sändes också 2 ½ läst grovt salt, och även härför skulle han
för slottets behov köpa fisk. Tunnan såldes för 3 mark,
vilket gjorde tillhopa 90 mark. Härför köpte han efter nämnda
pris 2 läster 3½ tunna strömming, varvid av penningar
blev över 1½ öre 6 penningar. Rågen avsändes den 13 aug.
och saltet i 10:de veckan efter trinitatis, och således gives
tydligen uppgift om att denna handel skulle ske på
Korsmässan. En månads tid beräknades tydligen för färden
dit. <i>Styrmannen</i> till Härnösand erlade 7 mark i bodelön.
Stockholms slotts räkenskaper för år 1540 giva vid
handen att även det året uppköp gjorts <i>ved Hernesandh</i>. Där
köptes:

<tab>4 läster strömming för 96 mark,
<tab>1 skeppund 4 lispund berenfisk för 18 mark,
<tab>17 skeppund 5 lispund finska gäddor för 172½ öre,
<tab>5½ skeppund torr id för 343 öre,
<tab>8 skeppund 4 lispund abborrar för 48 mark 5 öre.

Vi kunna anföra ännu en notis om marknaden i
Härnösand. Den är daterad: Venngarn den 30 aug. 1555 och
ställd till Erik Håkansson, ståthållare på Stockholms slott.
Den innehåller en befallning till honom att låta
Uppsalaborgaren Olof Jonsson och hans skeppslag "löpa till den
<i>marknad, som stå skall i Herrenssand</i>".<footnote>Handlingar rörande Sveriges historia. Serie I. Gustaf I:s registratur
XXV, s. 558 f.</footnote>

På Korsmässan torde ock för kronans räkning gjorts
andra uppköp än av fisk. Kronan behövde för sitt fiske
i Ångermanland <i>hampa</i> till nät och fiskebragder. År 1561
uppköptes där enligt Ångermanlands fogderäkenskaper
över 2 skeppund hampa, som kom till konungens "voner"
(fiskredskap).

År 1564 gjordes åter inköp för konungens räkning på
Korsmässmarknaden, men nu skickade man de inköpta
livsmedlen med en <i>Öregrundsbo</i>. De utgjordes av:

<tab>lax 19 läster 4 tunnor,
<tab>ål 3 tunnor,
<tab>spickelaxar 2 tunnor.
Tärepenningar betalades till Öregrundsbon med 148
mark 1 öre.

Ett annat exempel på konungens handel på Härnösand
hämta vi från fogderäkenskapen för år 1565. För
kronans räkning sköttes då affärerna av
Stockholmsborgarna Lasse Eriksson och Nils Svensson och bestodo i
byteshandel. Till den ändan fingo de den 18 sept. 1564 på
Härnösand troligen av landskapets fogde 3½ läst grovt salt,
som kallades <i>lösbaija,</i> vilket tillhörde kronan, och härför
tillbytte de sig s. k. <i>krampsill.</i><footnote>Kram(p)sill = soltorkad eller rökt strömming (böckling).</footnote> Av vad de erhöllo, fördes
17 läster 3 tunnor till Stockholm av Nils Svensson, när han
återvände dit från marknaden. Om någon ersättning, för
att han uppgjort handeln, talar räkenskapen ej, men för
frakten till Stockholm fick han betalt efter 2 dåvarande
öre för tunnan, tillhopa 103½ mark. På Härnösand köpte
samme man vidare 9 läster av nämnda vara, och dessa
fördes till Gävle men mot endast hälften så mycket i frakt.
Av vem eller vilka det större partiet köptes, känna vi ej,
men det senare tillbytte man sig av Nils Ersson i Näs i
Vibyggerå. Denne upptages i 1550 års jordebok först i sin by.

Nästa underrättelse om Korsmässmarknaden är från år
1566. Orsaken till att marknaden nu nämnes är den, att
fogden över Ångermanland — han hette Hans Andersson
och var av allt att döma en mycket duktig karl — då
utkrävde tull av "ångermän och bottnekarlar", som handlat
på Härnösand. Här får man veta, icke blott vilka som
infunnit sig att där sälja sin avel utan även vad de sålde,
och huru mycket de gåvo i tull. Som denna längd är av
stort intresse, redogöra vi för dess innehåll.

De, som detta år här avyttrade sina varor, voro som
nämnt <i>ångermän och bottnekarlar.</i> De förra voro
emellertid lätt räknade, ty de inskränkte sig till fyra personer,
nämligen Henrik Nilsson i Strinne i Bjärtrå, Olof Nilsson
i Rossvik i Nora, Christoffer Persson i Undrom i Boteå och
Lasse Clemetsson i Mällby i Över Lännäs. Deras tull
utgjorde tillhopa 1 tunna lax och ½ tunna strömming.<footnote>Av dessa var den förste en burgen man och därtill en tid fogde
över Ångermanne lappar; tillsammans med Hans Andersson, fogde på
Kungsgården i Ångermanland, ägde han en skuta om 10 läster. Den
tredje, Christoffer Persson i Undrom, var son till Per Håkansson i samma
by, vilken 1542 var landsköpman; och Lasse Clemetsson i Mällby var son
av landsköpmannen Clemet Månsson i samma by.</footnote>

Så många flera voro "bottnekarlarne". Dessa långväga
besökande upptagas i förteckningen gruppvis, och troligen
år det båtlagen, som här sammanföras. Efter varje grupp
angives i en summa den tull, som den erlagt.

Ifrån <i>Umeå</i> socken voro båtlagen tre. Nils Olsson och
Hans Persson båda i Stöcke, samt Nils Jonsson i
"Gladeböle" (Klabböle) utgjorde det första laget, Per Benktsson,
Olof Germundsson och Olof Mårtensson, alla ifrån Teg, det
andra, och slutligen Nils Rafvallsson, Tomas Jonsson,
Germund Jonsson och Nils Fålesson, de tre sista ifrån
Västerhiske, det tredje laget. Den tull, som dessa erlade, uppgick
till ½ tunna lax, 1 d:o strömming, 2 d:o krampsill, 1 lispund
sik, 2 st. bock- och 1 st. getskinn.

<i>Bygdeå</i> var den socken, som här hade de flesta
handelsmännen. Olof Persson, Christiern Örjansson och
Örjan Henningsson i Rickleå, Anders Nilsson i Lägde och
Olof Tomasson i Näs utgjorde en grupp; den andra bestod
av Nils i Gumboda<footnote>Nu i Nysätra.</footnote>, Olof Andersson från samma ort,
Mårten Svensson i Klintsjön<footnote>Nu i Nysätra.</footnote>, Nils Höksson i Sikeå och Anders
Tordsson i Flarken.<footnote>Nu i Nysätra.</footnote> Erik Jonsson i Skära<footnote>Nu i Nysätra.</footnote> och Hans
Jonsson i Hertsånger<footnote>Nu i Nysätra.</footnote> utgjorde vidare en grupp liksom också
Jon Gullesson i Gullmark, Nils Larsson i Norem (nuv.
Norum) och Erik Olsson i Dalkarlså. Uti tull erlade dessa
3½ fj. strömming, 7½ tunna krampsill, 1 st. ungnötshud,
4 st. bock- och 2 st. getskinn.

Från <i>Lövånger</i> omtalas endast Anders Olsson i Mångbyn,
vars tull uppgick till 1 fj. strömming samt l½ tunna
krampsill.
Från <i>Skellefteå</i> nämnes ej någon men ifrån <i>Piteå</i> tvenne
båtlag, det ena bestående av: Olof Nilsson i Öjbyn, Olof
Öndsson, Anders Olsson och Anders Öndsson i Sjulnäs, Olof
Andersson i Sikfors och Olof Olsson i Hortlax; det andra
av endast Jöns Larsson i sistnämnda by. Deras tull
utgjorde ½ fj. strömming, 6 lispund gäddor, 1 ½ tunna krampsill,
2 st. bock- och 2 st. getskinn.

De nordligaste marknadsbesökarna voro ifrån <i>Luleå,</i>
nämligen Jacob Hansson i Ängesbyn, Jöns Ingelsson i
Brobyn, Dage Jönsson i Råme (d. v. s. Rånbyn), Per Jönsson
från samma ort och Nils Larsson i Orrbyn (nu i Råneå),
som utgjorde ett lag; de övriga härifrån voro Nils Jönsson
och Jöns Olsson, båda i Alvik, Nils Larsson i Måttsund och
Hans Nilsson i Antnäs.<footnote>Nils Larsson i Måttsund (Luleå) uppges ha varit birkarl; Hans
Nilsson i Antnäs var 1553 lappfogde över Luleå lappmark.</footnote> Lulebornas tull uppgick till ½ lispund
sik, 5 lispund 5 mark gäddor, 1 lispund id, 1 lispund "strengelax", 9 lispund
abborrar, 4½ tunna krampsill och 1 st. ungnötshud.

Summan på alla uppburna "partzeler" uti tull var
följande:

<tab>l½ lispund sik,<tab>l½ tunna lax,
<tab>11 lispund 5 mark gädda,<tab>2 tunnor 3 fj. strömming,
<tab>1 lispund strengelax,<tab>17 tunnor krampsill,
<tab>1 lispund id,<tab>2 st. ungenötshudar,
<tab>9 lispund abborrar,<tab>8 st. bockskinn,
<tab><tab>och 5 st. getskinn.

Detta allt inlevererades till K. M:ts tullhus på
Stockholms slott den 30 okt. 1566.

Som de handlande — bönder kallas de — uti tull utgjort
vart "sextonde stycke" utav all sin köpenskap, så får man
det belopp, som av varje persedel sålts, genom att
multiplicera tullen med 16.

När denna tull år 1566 utkrävdes av fogden, synes den
ha varit en överraskning för de handlande. Året därpå
undveko dessa därför Härnösand. Uti förklaringar till
räkenskapen för år 1567 gör fogden också en anteckning
rörande bottnekarlarnas ovillighet att erlägga tull i
Härnösand. "Som de förnummo", heter det, "att de i fjol
utgjorde tull, så ville de nu i år intet komma till Härnösand,
utan lupo där om och hit söder efter".<footnote>Vid nedskrivandet var fogden eller hans skrivare tydligen i
Stockholm för att redovisa för årets förvaltning. Därav uttrycket »hit söder».</footnote>

Även borgare från <i>Stockholm</i> och andra köpstäder voro
helt visst här, ehuru de ej nämnas, då tull ej erlades av
dem.

Av det nordiska sjuårskriget ledo norrlänningarna
mycket. Att så även skulle vara fallet med medelpadingar och
ångermän, vilka bodde på gränsen till fiendens land, är
ganska naturligt. Också hördes under kriget titt och tätt
klagomål från dessa landskap. Men även till Västerbotten
sträckte sig krigets verkningar, och man klagade över brist
och nöd i flera avseenden. Bland annat hade man ej
kunnat som vanligt ägna sig åt jakten, ty männen, som dragit
till Jämtland, hade tagit de i landet befintliga armborsten
med sig. Folkbristen var allmän i Norrland. Under och
närmast efter kriget var antagligen tillströmningen till
marknaden vida mindre än i vanliga fall. Männen hade
då nog ej tid till marknadsresor, och dessutom hade man
då icke så mycket att avyttra liksom icke heller så
mycket att köpa för. Men även andra orsaker kunde inverka
på marknadsbesökarnas antal.

Räkenskapen för år 1581 förmäler om tull av blott 5
personer, därav 3 ifrån Umeå och 2 ifrån Bygdeå, och hela
uppbörden inskränkte sig till 7 tunnor 1 fj. strömming,
2 ½ tunna krampsill samt 1 lispund gäddor. Att så få infunnit
sig detta år, hade sitt särskilda skäl. Evert Hindersson,
underlagman i landskapet, intygar nämligen, att "den ringa
församlingen berott på den <i>pestilentia,</i> som hade yppat
sig i Gävle". Ett rykte hade utgått att denna skulle "vanka"
även på marknaden, och därav följde, att mesta parten
drog söderut till Gävle, Älvkarleby, Öregrund och
annorstädes att där förbyta sitt gods.

Men året därpå åter var de besökandes antal
synnerligen stort. <i>Luleborna</i> voro två, nämligen Jon Tursson och
Olof Tursson, båda i Rutvik och helt visst söner till den
bekante birkarlen Ture i samma by och socken.<footnote>Olof Tursson i Rutvik var birkarl i Luleå 1582.</footnote> <i>Bygdeå</i>
och <i>Lövångers</i> socknar representerades av Olof Andersson
i Bobacken och Östen Holgersson i Kåsböle. Från <i>Umeå</i>
socken voro besökandena tre, nämligen Erik Germundsson
i Österteg, Tomas Eriksson i Röbäck och Jon Olsson i
Stöcke. Ifrån <i>Stockholm</i> hade kommit fyra skepp,
nämligen Sven Anderssons, Michel Olafssons, Peter Håkes och
Olof Erikssons. Från <i>Öregrund</i> hade Lasse Persson
borgare infunnit sig, från <i>Uppsala</i> anlände Jon Erikssons
skepp och från <i>Strängnäs</i> Lasse Eriksson.

Även ångermännen erlade nu tull. De allra flesta voro
från Norra Ångermanland, nämligen från <i>Nordmaling:</i> Jon
Grelsson i Sörbyn, Erik Jonsson i Mo samt Per Eriksson
i Bredvik; från <i>Grundsunda:</i> Nils Olsson i Dombäck och
Björn Olsson i Banafjäl; från <i>Arnäs:</i> Christiern Olsson i
Tjärn; från <i>Själevad:</i> Nils Olsson i Kasta, Bertil Björsson
i Västerhus, Anund Östensson i Hörnäs, Östen Olsson i Äte,
Lasse Håkansson i Gene, Olof skomakare i Lungånger och
Olof Pålsson i Domsjö; från <i>Anundsjö:</i> Halvard Pålsson i
Kubbe; från <i>Sidensjö:</i> Per Olofsson i Nyland och Sven
Håkansson i Nybyn; från <i>Nätra:</i> Faste Säbjörnsson i
Hummelvik och Örjan Nilsson i Svedje; från <i>Vibyggerå:</i> Nils
Eriksson i Näs; från <i>Ullånger:</i> Erik Geresson i Öden och
från <i>Nordingrå:</i> Olof Olsson i Fällsvik.

Västerbottningarna erlade alla både penningar och fisk,
men ångermännen (med ett undantag) blott penningar. I
detta sammanhang torde kanske böra nämnas att
penningarna på denna tid räknades i <i>mark</i> och <i>öre</i> (1 mark = 8
öre). Silvervärdet på en mark var ungefär lika med en
krona i våra dagar, men för en mark fick man då vida
mera än för en krona nu för tiden. En mark var då
priset på en gammal (fullvuxen) bock eller på två unga
getter eller två unga får; och en ko köpte man för 3 mark
liksom en tunna korn för 4½ mark. Det minsta belopp, som
erlades av någon, var 5½ öre; därmed undslapp Nils
Olsson i Kasta; flera erlade 1 eller 2 mark eller något ditåt.
Erik Germundssons i Österteg tull uppgick till 3 mark i
penningar, 1 tunna krampsiil och 1 tunna strömming, Nils
Olsson i Dombäck och Erik Nilsson i Näs gåvo vardera 3
mark penningar. Halvard Pålsson i Kubbe erlade 1 mark
penningar jämte 1 lispund gäddor och 5 alnar vadmal. En
riktig storman måtte Sidensjöbon Sven Håkansson ha varit,
ty han fick bidraga med den stora summan av 11 mark.
Men så hade han också en ovanligt stor ladugård med icke
mindre än 11 kor. Även året därpå var han på marknaden
men slapp då med 3 mark 5½ öre. Kubbebon erlade då
endast kontanter, men hela 4 mark, d. v. s. värdet av en
ko och två unga getter.

Det hade varit frestande att på detta sätt följa flera
personer. Ehuru vi frukta att trötta våra läsare med
uppräkningen av de marknadsbesökande, kunna vi dock ej
underlåta att meddela förteckningen på dem, som år 1584
hade infunnit sig på marknaden. De voro delvis mycket
långväga ifrån, nämligen ända från <i>Torneå</i> i norr och
<i>Torshälla</i> i söder. Från det förra stället var Anders
Eskilsson "i prästegården" (½ mark penningar, 3 lispund 15 mark
tor[r] fisk); från <i>Luleå:</i> Jon Tursson i Rutvik, birkarl i
Luleå 1590 (9½ öre penningar, 2½ lispund torfisk), Nils Larsson
i Måttsund (9½ öre penningar, 3 lispund torfisk) och Anders
Jönsson på Heden (2 lispund torfisk); från <i>Bygdeå:</i> Måns
Rafvallsson i Bygdeby (4 mark penningar, 1 tunna strömming),
Hans Jonsson i Hertsånger (12 öre penningar, ½ tunna
strömming); från <i>Umeå:</i> Per Nilsson i Obbordh=Obbola
(2 mark penningar, l½ tunna strömming); borgaredrängar
från <i>Stockholm</i> erlade tull i penningar av sina skepp och
skutor, nämligen 1 daler av 10 dalers köp: Bertil Jonsson
3 mark, Vernik Persson 3 mark, Michel Olsson 1 mark och
Mats Olsson 4 mark; från <i>Uppsala</i> stad: Sven Persson 1
mark; från <i>Strängnäs</i> stad: Lasse Eriksson 12 öre och från
<i>Torshälla</i> stad Jöns Jonsson 2 mark. Summan av tullen
detta år: 25 mark 7 öre penningar, 3 tunnor strömming
och 11 lispund 5 mark tor[r] fisk.

Den ångermanländska allmogens uppgift om inköpen
av torr fisk från nordligaste Sverige bekräftas av denna
längd. Anmärkningsvärda äro flera av de här nämnda
främlingarna. Så är fallet med mannen från prästgården
i Torneå. Pastor därstädes var vid denna tid <i>Herr Eskil,</i>
och Anders Eskilsson — även 1583 var han på
marknaden — är utan allt tvivel hans son. Att präster drevo en
omfattande handel, var i Norrland och Finland på denna
tid ingenting ovanligt, huru fjärran det än låg deras
egentliga verksamhet. Ofta betraktades detta som ett
missförhållande, varav tidens dyrhet ibland förmentes komma.
Därför förspordes ock emellanåt den önskan, att de måtte
övergiva köpenskapen och i stället akta på boken.

Bland männen ifrån Luleå är Jon Tursson redan
omtalad såsom varande son av en känd birkarl, och hans
socknebo, Nils Larsson, var själv birkarl. Den tredje eller
Anders Jonsson på Heden hörde till sin sockens landsköpmän.
Alla tre jämte Lasse Jacobsson i Hindersön och Hans
Eriksson i Sundum voro med år 1583.

De ångermanlänningar, som år 1583 avyttrade sina
varor på marknaden, finnas antecknade. Egendomligt nog
finnes bland dem icke en enda ifrån Ångermanälvens dalgång.

De voro: från <i>Själevad:</i> Nils Olsson i Kasta (5½ öre),
Anund Östensson i Åte (2½ mark), Bertil Björsson i
Västerhus (6 öre), Nils Nilsson i Gottne (nu i Mo, 3 mark, ½
tunna  strömming, 1 lispund kött); från <i>Nätra:</i> Örjan Nilsson i
Svedje (3 mark); från <i>Sidensjö:</i> Per Olsson i Nyland (1
mark) och Sven Håkansson i Nybyn (3 mark 5½ öre); från
<i>Anundsjö:</i> Halvard Pålsson i Kubbe (4 mark); från
Nor<i>dingrå:</i> Christopher Dominicus [son] i Bergsnäs (2 mark),
Per Larsson i Ulvvik (1 mark), Jöns Nilsson i Räfsön (4
mark) och Nils Ersson i Ådal (2 mark 3 öre); från
<i>Ullånger:</i> Per Michelsson i Öden (3 mark) och från <i>Vibyggerå:</i>
Nils Ersson i Näs (2 mark).

Helt visst voro bland dessa flera betydande män. Utav
Själevadsborna var Nils Olsson köpman år 1560 och Anund
Östensson var son av köpmannen Östen (Olofsson), Östen
tog år 1577 med "brådskeppet"<footnote>Brädskeppet (»Bredeskipet») var ett för transport av kronans bräder
byggt skepp.</footnote> hem från Stockholm icke
mindre än 28 tunnor salt och spannmål. Nils Nilsson i
Gottne (i Mo) hemtog nyssnämnda år 4 tunnor med
samma skepp. Av marknadsbesökandena ifrån Sidensjö var
Per Olsson son av den Olof Olsson i samma by, som var
köpman 1560.

Vi kunna ej gå igenom alla namn på detta sätt men
vilja dock påpeka, att Norra Ångermanlands bönder synas
av gammalt hava idkat handel i mycket större omfattning
än deras grannar i södra hälften av landskapet. Detta
framgår dels av den här anförda längden, dels av listorna
å landsköpmännen i landskapet. Dessa äro tvivelsutan
en äldre motsvarighet till en senare tids <i>"sör-körare"</i>.
Ordet utmärker egentligen "en person, som kör söderut", och
begagnades ännu i mannaminne om bönder i N.
Ångermanland, som vintertiden företogo handelsresor till
mellersta Sverige, särskilt till Uppsala före Distingen och till
Stockholm. Numera är det i synnerhet allmoge från
socknarna Nätra och Själevad, som i de andra socknarna och
i nedre lappmarken uppköpa hästar, smör, fågel och
renkött, vilket de sedan på ovan nämnda platser försälja.
Förr hade även Anundsjö- och Sidensjöboar varit ivriga
"sör-körare" men hade nu börjat inse fördärvet med denna
handel.<footnote>K. SIDENBLADH, Allmogemålet i N. Ångermanland, s. 78 f.</footnote> — I välstånd och duglighet betydligt överlägsna de
vanliga bönderna, utgjorde de norrländska
landsköpmännen liksom birkarlarna en bondearistokrati från vilken
Norrlands mest betydande män utgått.

Om det sätt varpå tullen erlades, upplyser
räkenskapen för 1581.<i> "Alle de, som sälja deras (sin) fisk där
vid 'Herendzsandz marknet' (undantagande ångermänner)
giva 1/16,</i> heter det. Och året därpå uppgives, att tullen
enligt kungligt brev erlagts dels med 1 daler efter vart
skepp om 10 läster mer eller mindre eftersom de voro
stora till, dels med vart 16:de stycke av godset. Den
uppburna tullen 1582 utgjordes av 78 mark 3 öre penningar,
3½ tunna strömming, 5 tunnor krampsill, 9 lispund gäddor och
5 alnar vadmal.

Båda åren hade marknaden besökts även av andra
handelsmän än de här nämnda. I den förut omtalade
skriften av den 18 sept. 1581 intygar Evert Hindersson, att
även <i>Hälsingeköpmän</i> samma tid varit på marknaden och
fört koppar med sig. Av denna ville de dock icke "tulla"
(giva tull), ty de sade sig pläga årligen leverera en viss
taxa till fogden i deras landskap.<footnote>I Hälsingland funnos på 1500-talet en mängd kopparslagare I olika
socknar. Fogderäkenskaperna för landskapet visa, att dessas uppgift om
erläggande av skatt hemma var riktig.</footnote> Vidare hade där varit
<i>köpsvenner ifrån Gävle.</i> Även dessa hade underlåtit att
giva tull, emedan de enligt sin borgmästares intyg hade
vid samma tid tullat i Gävle. På marknaden år 1582
hade Gävlebor också varit, ehuru de saknades i den
anförda längden. Orsaken var den, att de ej kunde finna
sig uti, att tull fordrades av dem på det sätt, som redan
är nämnt. Detta synes av en "'bekännelse av Gävle",
daterad Härnösand den 18 sept. 1582 och således författad
i sammanhang med Korsmässmarknaden. I denna intyga
borgmästare och råd i Gävle, att fogden i Ångermanland
krävt dem på tull, men att de bett om förskoning från
densamma; de skulle sända bud till konungen med begäran
om befrielse därifrån.

Om de varor, som Gävle brukade avyttra på
marknaden, är det svårt eller rent av omöjligt att lämna några
fullständiga upplysningar, ty därom finner man blott
strödda notiser. När någon i Härnösand anklagades för
olaga handel, nämndes också i allmänhet, vilka varor som
vid tillfället avyttrats, men oärligheten var nog icke så
stor, att <i>alla</i> slag av handelsvaror på det viset blivit
nämnda. Helt visst har där mycket sålts, som aldrig kommit
fram i domböcker och andra samtida handlingar. Någon
ledning har man av den omständigheten, att man vet, vad
Gävleborna kunde bjuda på. Därom upplysa längder på
i Gävle importerat gods. En sådan längd å <i>"Partzeler, som
införde äro ifrån Tyskland in till Gävle stad"</i> finnes för
år 1546, och denna är av så stort intresse, att den
förtjänar en stunds uppmärksamhet.

Längden visar, att man i den nämnda staden försett
sig med många och goda ting i och för avyttring. Där
upptas: 4 läster 9 pund <sp>råg</sp> — bråktal utelämnas — och
6 läster 8 pund <sp>korn</sp> samt 9 läster 8 pund <sp>malt</sp>. Av
<sp>salt</sp> hade man 299 läster 10 tunnor och av <sp>grant salt</sp>
1 tunna. — För att tillfredsställa allmänhetens törst hade
ock köpmännen där rustat sig. Där upptas nämligen:
½ åm <sp>rhenskt vin</sp>, 5 åmar 22 kannor <sp>bastartt</sp>
(sött spanskt vin), ½ läst <sp>ryskt mjöd</sp>, 9 tunnor
<sp>kijrsdrank</sp> (dryck av körsbär) samt 8 läster 1 tunna
<sp>tyskt öl</sp>. I detta sammanhang bör man kanske ock
nämna 161 skeppund 5 lispund humla.

Att man i städerna och även på landet, ja t. o. m. i
avlägsna landsändar tyckte om att kläda sig i dräkter av
utländska tyger, ser man också av samma längd. Vi
upptaga dessa i den ordning de hava i förteckningen:
<sp>engelskt</sp> 5 stycken 4 alnar, <sp>leijest</sp> (från Leiden) 24
stycken, <sp>amsterdamskt</sp> 15 stycken 15 alnar,
<sp>hagenst</sp> 23 stycken 19 alnar, <sp>götnesk</sp> (från Göttingen)
l½ stycke 5 alnar, <sp>neresk</sp> (från Naarden i Holland)
59½ stycke, <sp>halv szain</sp> (ett ylletyg) 2 stycken och
<sp>szårduck</sp> (sarduk, lätt tyg av ull eller lin) 2 stycken.
Linnevaror infördes i avsevärd mängd, nämligen:
<sp>bulte lereft</sp> 34 bultar, <sp>tvebrett lereft</sp><footnote>En <i>bult</i> var ett vid mätning av tyg använt mått, varierande på
olika orter, vanligen 10 eller 12 alnar. <i>Tvebrett</i> betyder, att lärftet
(lereft) hade dubbel bredd.</footnote> 3
stycken, <sp>refvelst</sp> (från Reval) och <sp>rytselereft</sp> (lärft
från Ryssland) uti hundradetal och är värderat tillhopa för
285 mark ½ öre, <sp>köyel</sp> (en sorts dräll) 126 stycken,
<sp>skorne hosser</sp> (skurna byxor) 20 par, <sp>svarta
hattar</sp> 14 st., <sp>kapperönicker</sp> (huvudbonad) 18
dussin, <sp>kvinne luver</sp> 1 ½ dussin, <sp>kvinne borett</sp>
(barett) ½ dussin m. m. Av <sp>russin</sp> 4 korgar, <sp>peppar</sp>
1 lispund, <sp>pepparkakor</sp> 39 fat l½ skock (60 kakor i var
skock), <sp>lök</sp> 18½ tunna, <sp>treakelse</sp> (lakrits) 10
tunnor, <sp>fernissa</sp> 2 åttingar, <sp>hampa</sp> 124 skålpund 16½ lispund,
<sp>lin</sp> 1 skålpund 5 lispund, <sp>bly</sp> 1 skeppund 7 lispund, <sp>glas</sp> 3 centner,
<sp>messingsbordkrasar</sp> ½ dussin, <sp>rödlesk</sp>
(rödgarvat läder) 20 daler, <sp>ryska hudar</sp> 86½ dekar
(tiotal av skinn), <sp>ryska handskar</sp> 13½ hundrade, <sp>tvål</sp>
4½ hundrade, <sp>knapp zadeler</sp> (knappsadlar, ett slags
sadlar) 2 st., <sp>kromme kokor</sp><footnote><i>Kokor</i> förmodligen felskrivning för kakor. Uttrycket avser
antagligen något slags bakverk i form av kransar. Jfr <i>krummekage(?)</i> i
<sp>Feilberg</sp>, Ordbog över jyske Almuesmål.</footnote> ½ dussin, <sp>then
steniker</sp> (tennstånkor) 4 stycken,
<sp>messingsliusstaka</sp> 1 st., <sp>tavel guldskinn</sp><footnote>Väggbonad av gyllenläder. Jämför att ordet <i>tavla</i> i uppländsk
dialekt ännu användes i betydelsen 'hopsatt resvirke, som fyller väggfältet
mellan två fönster'.</footnote> 1 dussin,
<sp>werkemestere åderer</sp><footnote>Spik eller söm avsedd för eller beställd (beordrad) av hantverkare?
Ordet <i>verkmästare</i> betecknade förr hantverkare av många slag: smeder,
sadelmakare m. fl.</footnote> 25 hundrade, <sp>röda fat</sp> 21 skock,
<i>röda brödisker</i> (brödfat) 6½ skock. Så upptages
<sp>smått spetzerij</sp>, som utgöres av <i>nålar, knivar,
häktor, nålremmar, pungar, bälten, taskor</i> etc., som värderas
till 148 mark.

Överhetens mening var, att landsköpmännen skulle
tillhandahålla allmogen nyttiga varor, som den verkligen
behövde. Men i det avseendet torde de ofta ha felat. De
glömde snart sin egentliga uppgift och tänkte mera på sin
egen vinning. Därför förde de in i landskapet allehanda
lyxvaror, som voro mindre nödvändiga men mera
efterfrågade. Någon direkt uppgift om sådana lyxvarors
förekomst på Korsmässmarknaden ha vi ej, men efter som
det nog därvidlag var tämligen lika, och samma köpmän
ofta besökte de olika marknaderna, vilja vi citera ett
klagomål från Umeå socken. Här klagades, att dessa
köpmän voro K. M:t och landsändarna till en "dråpelig skada".
Till socknen hade de fört "<i>stora kramebodar"</i> med det,
som föga nyttigt vore, t. ex. dyrt kläde, en hop med
skarlakansluvor och annat <i>"skraperi"</i>, och detta hade skett
tvärt emot Sveriges lag. Till följd därav hade också
allmogen därstädes blivit utfattig och skuldsatt (förborgad).
Den obekante man, som så klagar, uttrycker som sin åsikt,
att det vore fast bättre, om dessa köpmän vore dädan av
landet.<footnote>Danica, Gränshandlingar. Lappland mot Norge (R. A.).</footnote>

Om marknadens betydelse för orten har man i våra
dagar svårt att göra sig en föreställning, även om man
betänker, att på den tiden närmaste köpstäder voro
Stockholm och Gävle. Endast härifrån kunde allmogen få den
"tillföring", som det så ofta talas om i denna tids
handlingar. Men emellanåt uteblevo handelsmännen ifrån
köpstäderna, och då stodo sig de goda ångermanlänningarna
slätt. År 1577 framförde också "präster, bönder och den
menige man' i Ångermanland sina bekymmer med
anledning av den ringa tillförning med <i>penningar, salt</i> och
<i>annan nödtorft,</i> som hade rått i flera år. Särskilt nämnda
år hade från Stockholm kommit endast en liten skuta, och
denna kunde ej fylla menige mans behov. Från Gävle
hade visserligen flere skutor infunnit sig, men dessa hade
kommit "på sin egen hand och fördel med fiskeri", och
alla hamnar i närheten vore uppfyllda med borgare och
köpmän, från de förmögnaste till de ringaste. Dessa hade
också fått sådana Guds gåvor med strömming, att de själva
på sin fångst uppsaltat det salt, som de fört med sig.
Följden därav var den, att de icke kunde avyttra något av
denna vara till allmogen. Endast för "färsken strömming"
ville Gävleborna giva salt i byte, nämligen för en tunna 2
lispund. Härav följde, att allmogen var urståndsatt att
ordentligt insalta sin fisk. När den väl forslat
strömmingen till sin sedvanliga marknadsplats, blev deras
dåligt saltade strömming där skydd och föraktad, så att
bönderna mestadels måste föra den med sig hem oföryttrad.
Även rådde brist på reda penningar. Vad meningen vore
härmed, säga de klagande, visste väl köpstadsborna själva
och Gud; för allmogen vore följden den, att den bleve platt
fördärvad, och de uttryckte under gråt sin fruktan att ej
tillbörligen kunna utgöra sin skatt till kronan.

Förut hade det varit bättre ställt, heter det vidare,
särskilt medan landsköpmän i Hälsingland och
annorstädes hade haft lov att besöka deras marknad. Då erhöllo
ångermännen penningar och annan nödtorft, vilket lände
till god hjälp vid skattens erläggande. Till sist klagas det
över den tull, som konungens utskickade tullnärer året
förut hade begynt uppbära av köpsvenner och landsköpmän
och nu förvänt in uppå (ung.=utsträckt till) de fattige män,
som vore bofasta i landet och intet annat hade att fara
med än sin egen.gårds avel. Man äskade därför att bliva
förskonad från samma tull.

Denna för tidsförhållandena i allmänhet och för
marknadens betydelse i synnerhet mycket upplysande skrivelse
är daterad Härnösand den 6 sept. 1557, m. a. o. i samma
veva, som marknaden; hölls, och återspeglar säkerligen
mycket troget den stämning, som gjort sig gällande på
denna.

Att <i>saltet</i> på marknaden var en viktig handelsvara, ja
kanske den allra viktigaste, framgår av dessa klagomål.
Även <i>spannmål</i> synes vid denna tid hava införts
söderifrån och försålts här. Från år 1577 ha vi en förteckning
å personer i Ångermanland, som med "Bredeskipet" fått
varor fraktade från Stockholm, och här nämnas just salt
och spannmål och det i denna ordning, tillhopa 144
tunnor. Av de 19 mottagarna voro de flesta boende i
Själevad: Östen Olufsson i Åte med 28 tunnor samt Sten
Olsson i Våge med 20 tunnor och Anders Öndesson i Domsjö
med 19 tunnor, "Herr Erik, kaplan i Stockholm", betalade
för frakt av 2 tunnor och Herr Oluf i Billa (Själevad) för
3 tunnor.

Ännu mot denna periods slut fortfor <i>fisk</i> att vara en
viktig handelsvara på marknaden. Detta ses av
allmogens besvär år 1584. Av bönderna i landskapet hade
regeringen i samband med en gärd fordrat "törfisk"
(torrfisk), men allmogen förklarade det för svårt eller
omöjligt att i deras landsända erhålla sådan. Sedan några år
hade i landskapet utgjorts "femtingsfisk" (1/5 av
böndernas insjöfiske), men denna hade icke kunnat erhållas
genom fiske i Ångermanland, utan man hade måst köpa det,
som kronan skulle hava, på Härnösands marknad. Och
de, som där höllo "törfisken" till salu, voro just "de från
Norrbotten", som tidigare nämnts i boken.
En följd av marknaden var den, att många ångermän
kommo att i egenskap av drängar eller pigor följa med
Gävlebor till deras stad, där de sedan blevo boende. Huru
pass stor denna utflyttning varit, kan man ungefärligen se,
om man räknar dem, som i Gävle hade tillnamnet
ångerman. Enligt en längd av år 1573 å Gävle stads 162
borgare hade två av dessa tillnamnet <i>Helsing,</i> lika många
tillnamnet <i>Ålänning</i> men dubbla antalet eller fyra namnet
<i>Ångerman.</i> Av dessa voro tvenne, Nils Persson Ångerman
och Jöns Ångerman, bland de burgnare; de båda andra, Olof
och Pär, hörde åtminstone icke till de fattigaste. Längre
fram var det ganska vanligt, att handelsmännen under
vistelsen i Härnösand begagnade sig av tillfället och lejde sig
tjänare, som sedan fingo följa med till Gävle. Visserligen
gjordes av överheten allt för att förhindra detta, och stränga
böter pålades; men seden fortfor dock länge.

Att äventyrare uppenbarat sig på marknaden, framgår
av följande berättelse. Uti konung Johan III:s registratur
för den 6 okt. 1577 omtalas några äventyrare, som hade
varit vid Härnösand och där sålt skepp och gods. Det
säges visserligen ej, att detta skett vid Korsmässmarknaden,
men tidpunkten synes tala därför. Detta "partis"
bedrifter omtalas ganska utförligt i brev till konungens fogde
i Gävle, Olof Hüsing.

En dansk man vid namn Marcus Hest, ingenting mindre
än borgmästare i Köpenhamn, hade år 1577 till Sverige
avsänt ett honom tillhörigt skepp, lastat med många
begärliga saker, såsom kläde, vin, salt och sill. Som besättning
på skeppet hade funnits 3 svenska båtsmän och lika många
danska. Ombord var ock en engelsman, som kom från
England med några brev. Dessutom medfördes en summa
penningar i guld och eljest annat mera, som var
destinerat till Sverige. — Resan gick i början bra, men när
fartyget kommit in i de svenska skären, blev det annat av.
Där hade de tre svenskarna mördat och bragt om livet
dels engelsmannen jämte hans tjänare, dels ock de danska
båtsmännen, varpå de gjort sig till herrar över skeppet
och dess gods.

Då det hade berättats för konungen, att vid
Härnösand skulle hava inkommit ett skepp, lastat med sådana
persedlar, som här nämnts och att männen där förbytt
sitt skepp och eljest på fast underligt vis bedrivit
köpenskap, ity att de föryttrat och sålt sitt gods för ringa pris,
antog konungen dem vara ogärningsmännen. På platsen
ifråga hade de föregivit sig vara hemma i Västervik och
skulle från Härnösand begiva sig till Gävle.

Emedan männen så handlat, att misstankar fallit på
dem, fick fogden i Gävle därför en allvarlig befallning att
granneligen och med flit rannsaka härom, och kunde han
beslå eller komma över något sådant "parti", skulle han
strax arrestera skepp och gods samt skicka folket till
konungen, på det han skulle kunna bestraffa dem.

I fall dessa besynnerliga köpmän hade varit i Gävle
och redan kommit därifrån utan att ha blivit antastade av
fogden, vore konungen, heter det, ej skyldig denne någon
tack, då han ej haft bättre uppseende. I alla fall skulle
han nu vinnlägga sig om att förnimma, vart de vidare
begivit sig och därom underrätta konungen. När borgare
från Gävle med sina skutor kommo till Härnösands
marknad, fingo de ingalunda alltid med sin farkost vända åter
till sin stad, utan måste göra resor till andra orter med
kronans gods. Så gick det enligt 1583 års räkenskaper
med Gävleborgaren <i>Olof Andersson</i>. På hösten 1583 skulle
en del då uppburna gärdespersedlar föras från Härnösand
till Narva. Då anmodades den nyss nämnde borgaren att
verkställa denna transport, och han inskeppade 20 läster
9 tunnor strömming, 3 läster 8½ tunna krampsill, 18 lispund
13 mark smör samt 16 skeppund 17 lispund 16 mark kött.
Att denna skeppare kommit till Härnösand för
marknadens skull, är tydligt; det antecknas nämligen i årets
fogderäkenskaper, att detta anammades den 20 sept. <i>på
Härnösands marknad</i>.

Att vissa regler funnits för handelns bedrivande på
marknaden, synes sannolikt. Vi förmoda detta på den
grund, att flera detaljerade föreskrifter funnos för handel
med bottnekarlar, när dessa lågo med sina båtar i
Stockholm. År 1544 beslöt rådet i huvudstaden, att ingen skulle
på dessa båtar "gå in över stammen". Meningen var
tydligen, att borgarna skulle vid handel stå på stranden vid
förtöjningsplatsen och ej tränga sig ombord. Året därpå
upprepades beslutet mot "<sp>båtaspringning</sp>". Det
förstnämnda året beslöts vidare, att man ej finge köpa
något gods av bottneskeppen på annan tid än mellan kl. 6
om morgonen och samma tid om aftonen och att stadsbor
ej finge hålla bottnekarlar med kost i sina hus och sedan
slå under sig allt godset, som var på deras skepp. Dessa
bestämmelser ha vi ej funnit stå i direkt samband med
Korsmässan men antaga, att vad som gällt på en ort,
mycket väl kan ha gällt på en annan.

*
</chapter>
<chapter name="III. Korsmässmarknaden efter 1583 till den stora brand, som övergick staden under marknaden år 1710">
<b>III.

Korsmässmarknaden efter 1583 till den stora
brand, som övergick staden under
marknaden år 1710.</b>

Anläggningen av Härnösands stad bildar ett nytt skede
i Korsmässmarknadens historia. En något äldre
befallning (den 8 febr. 1583) om upprättande av en stad
inskärptes med allt eftertryck genom ett kungl, brev den 3
juni 1584. Landsköpmännen samt mesta delen av
hantverkare och ämbetsmän i Ångermanland, som fått
befallning att flytta in i den nya staden, vore, heter det, därtill
föga hugade och hade anhållit att slippa <i>boflytta</i> på Härnön.
Till svar erhöllo de emellertid i det senare brevet en
synnerligen skarp tillrättavisning. Konungen förundrade sig,
heter det, över deras oförstånd, ity att de både att slippa
det, som lände dem och hela landet till gagn och godo,
men när de själva ej visste sitt bästa, måste konungen på
sitt ämbetes vägnar nödga dem därtill, varför han ock nu
befaller fogden Hans Andersson att allvarligen tillsäga
köpmännen där i landet att med det första flytta in och bygga
på staden. Därest de invände, att de några år ej brukat
landsköp, skulle han ej akta däruppå. Vore de olydiga,
ville konungen sända dem över till de land, som han
nyligen vunnit ifrån ryssen, och där skulle de då få hjälpa till
att bygga och bo i de ödelagda städerna.

Stadens uppbyggande skedde emellertid ej med någon
vidare rask fart. Av ett kungl. brev den 11 mars 1585
ser man, att ingen då ännu boflyttat till staden, och att
konungen var nöjd, om saken så bedreves, att någon året

därpå kunde slå sig hed där. Endast <i>några sjöbodar</i> voro
ännu där uppsatta, varförutom landsköpmännen
förskaffat till sjösidan en hop timmer, vilket de den sommaren
ville låta framforsla till stadens uppbyggande. Även nu
klagar konungen över landsköpmännens tröghet att
boflytta och befaller fogden att laga så, att rummet, där
staden skulle byggas, bleve utstakat, så att landsköpmännen
kunde bliva inrymda alldeles fritt.

Till anläggningens påskyndande begagnades varjehanda
medel. Så fick till den ändan den ångermanländska
fogden Oluf Persson genom ett kungl. brev den 10 okt. 1588
tillökning på sitt anslag till underhåll och föda. Förut
hade han haft en läst spannmål, men nu fick han därtill
två pund, "dock med det besked", heter det, "att han skall
beflita sig därom, att den köpstaden Härnösand måtte
komma i stadga".

Vi kunna icke här följa stadsanläggningens utveckling
år för år i alla enskildheter utan inskränka oss till att
anteckna, att <i>borgerskapet</i> i Härnösand omtalas i ett kungl.
brev den 12 juni 1589. Allmogen i Själevad och Arnäs
hade framställt stora klagomål emot detta, men
Härnösandsborna förklarade saken så, att klagomålen endast
avsåge, att "staden kunde komma till intet", så att
klagandena sedan kunde få bruka sitt sedvanliga landsköp.
Fanns det någon grund för stadsboarnas här uttalade
förmodan, så tyder det på, att staden vid denna tid ej hade
kommit sig så synnerligen före, annars hade nog icke
tanken på att göra stadsanläggningen om intet kunnat uppstå.

Om vi här gått betydligt på sidan om ämnet och talat
om Härnösands anläggning i stället för
Korsmässmarknaden, så beror det på att med stadens tillkomst uppstår en
<i>bitter fiende till marknaden. </i>Liksom i ett tidigare skede
Stockholms borgare hade bekämpat denna, så gör nu
Härnösands borgerskap allt, vad i dess förmåga står, att bliva
kvitt den konkurrens, vartill marknaden gav anledning.
Redan den 11 mars år 1585, d. v. s. medan
stadsanläggningen ännu var i sin allra första början, hade
stadsköpmännen haft sina bud hos konungen i olika ärenden. De
hade begärt privilegier för staden, och kungen lovade dem
sådana, när han förnumme, att någon bleve där boendes.
De hade vidare anhållit, att <i>frimarknaden</i> på Härnösand
måtte "avläggas". På denna begäran kunde konungen
dock ej lämna svar, säger han, förrän han sig ytterligare
betänkt; men för att i något gå dem till mötes, lovade han,
att alla <i>olagliga hamnar</i> där i landet skulle förbjudas och
avläggas, varjämte de, som bleve boendes i Härnösands
stad, skulle vara närmast till att uppköpa alla de <i>bräder,</i>
som där i landet vore till fångs. Komme borgare ifrån
andra köpstäder för att köpa bräder eller andra ej
förbjudna varor, så skulle de söka sig till Härnösand och där
handla med stadens inbyggare och ej med bonden.

Några år senare, i febr. 1587, förbjöds genom ett kungl.
brev allt landsköp i Ångermanland. De, som bodde på
landet, finge ej bruka någon handel med köpande eller
säljande, deras egen gårdsavel dock undantagen. Men
Härnösands frimarknad om Helga kors tid på hösten skulle
dock, såsom av ålder varit, vara fri för alla rikets
inbyggare, som med sitt gods eller sina penningar besökte
densamma. Dock skulle ingen få handla med främmande eller
med utländska mäns penningar. Den det gjorde, skulle
hava förbrutit godset och penningarna samt därtill böta
40 mark, konungen och staden till tveskiftes.

Men Korsmässmarknaden hade även sina försvarare.
Till dem hörde Gävle stads borgare. Genom anläggningen
av Härnösand och Hudiksvall hade dessa på Bottniska
vikens västra kust fått konkurrenter, som tydligen icke voro
att leka med. Också klaga Gävleborna år 1591 över stort
förfång i Norlanden, dels av de nya köpstädernas
inbyggare, dels ock av fogdar, skrivare och domare, vilka sökte
hindra dem att där bruka sin näring och att för salt
tillbyta sig strömming. De fingo emellertid tillåtelse att
därefter som dittills bruka sitt strömmingsfiske vid <i>Helgön,
Stor Agön</i> och <i>Bålsön</i> i Hälsingland, <i>Bremön</i> i Medelpad
samt vid <i>Storöön</i> och <i>Låssnan</i> i Norra Ångermanland. Salt
finge de icke sälja utan endast "strax" förbyta uti fisk,
detta dock endast och allenast i de nämnda fiskelägena och
med de bönder, som där låge "till fiskes". Dessa
inskränkningar gjordes till förmån för de nämnda städerna, vilkas
borgare åter förständigades att ej göra Gävleborna något
hinder härutinnan.

När konung Sigismund år 1594 bekräftar Gävlebornas
privilegier, heter det, att borgarna skulle därefter få bruka
sin fria handel och vandel i Norrland såsom innan de <sp>nya
städerna</sp> blevo byggda men endast i vissa och laga
hamnar och marknadsrum. Bland de senare nämnes
särskilt den gamla allmänna marknaden, som är i
Ångermanland om hösten, <i>exaltatio crucis, på Härnösand.</i>

År 1622 klagade borgmästare och råd samt menige man
i Gävle, att de, fattige undersåtar, bleve alldeles ödelagda
bland annat på det sättet, att de bleve trängda ifrån de
förnämsta hamnarna och fiskeriet i Norlanden. Å andra
sidan klagas i ett kungl. brev av samma år, att Gävle
fiskare, som låge i hamnarna där, avyttrade kläde, järn och
allehanda kramgods. Men de, som gåve sig ut för fiskare,
borde, heter det, även nära sig med sitt fiskeri. För salt
finge de dock tillbyta sig färsk fisk, men annat gods skulle
de ej föra med sig.

Man skulle kunna tro, att Stockholms borgerskap hade
visat samma intresse för marknaden som Gävleborna; men
så var ej fallet. Genom ett kungl. brev den 13 juni 1600
påbjöds, att Härnösands borgare ej skulle få bruka seglats
till Tyskland och i allmänhet ej längre söderut än till
Stockholm. I stället för denna för Stockholm fördelaktiga
föreskrift skulle därefter ingen borgare eller köpsven i
huvudstaden med varor eller köpenskap få draga till
Härnösand eller Ångermanland, såsom dittills skett var. Efter
detta försvinna också stockholmarna under lång tid ifrån
marknaden.

Men vi återgå till den egentliga marknaden. Även efter
stadens anläggning fortfor Korsmässmarknaden att
besökas av personer från när och fjärran. År 1586 uppbars tull
vid <i>Herrensandh:</i> 10 mark 2 öre pgr., 2 lispund hampa, 1 lispund
rockor, 1 lispund bärnfisk, 6 lispund gäddor, 1 lispund id och 2 lispund
abborrar. Detta år var emellertid tullen ovanligt
obetydlig. År 1589 uppgick den till vida större belopp: 13½
daler, 4 lispund bärnfisk, 12 lispund gäddor och 1 tunna tjära.

I förteckningarna på dem, som här avyttrade varor,
söker man förgäves några ångermanlänningar. De hade
önskat att få befrielse från denna tull, och detta hade
tydligen lyckats.

De "sörländingar", som här erlade tull, bliva nu till
antalet färre och färre och det med rask fart. År 1583 voro
4 från Stockholm, 1 från var och en av städerna Uppsala,
Strängnäs och Torshälla och en från Skärplinge i Lövsta
socken av Olands härad i Uppland. År 1589 hade antalet
minskats till två, nämligen Jöns Nilsson från Hudiksvall
(av en liten båt 2 mark) och en köpsven Tomas Hendersson
ifrån Stockholm (2 mark).

Däremot infinna sig fortfarande västerbottningar från
Umeå och Luleå (sällan Torneå). Från den förra
socknen kommo 1596 bl. a. Erik Stensson och Per Griss i
Degernäs — en släkt med detta namn fanns av gammalt i
socknen — samt från den senare Hans Hindersson i
Rutvik— själv annan — (2 lispund törfisk, 8 mark ost och 2 par
lappskor) och David Nilsson i Måttsund — själv sjätte —
(4 lispund törfisk). Två år senare finna vi ett bekant namn från
Luleå, nämligen Nils Kråka; dess bärare upptages 1590
bland köpmännen i socknen.

Vid denna tid ses finländare ofta på marknaden. År
1589 var där skepparen Anders Larsson, själv tredje, från
Österbotten, Verw (Vörå) socken och Röcheijockij by, som
i tull gav 1 tunna tjära. Sju år senare, d. v. s. 1596, finnes en
förteckning å tullen av <i>"Västre och östre bottnekarllar",</i>
d. v. s. män från Väster- och Österbotten. De senare voro
fem till antalet nämligen:

Jacob Olufsson i Leiete (? Laihela?) s:n, själv fjärde, (2 tunnor
tjära) och Joen Olufsson i samma s:n, själv tredje, (1 tunna tjära),
Tomas Jörenssons tjänare, Per Olufsson i Österbotten, själv fjärde,
(5 lispund törfisk, ½ tunna lax och 1 st. kohud), Jören Simonsson i
Kijlepe i Kyro s:n, själv femte, (3 tunnor tjära) och Erik Blasius
i Leirttakyro i samma s:n, själv fjärde, (4½ tunna tjära).

Bland österbottningarna förekommer emellanåt samma
namn flera gånger.

Så var t. ex. Per Olofsson i Pyhejoki med på marknaden både år
1597 och året därpå. Det förra året hade han fyra personer i
sällskap med sig och gav i tull 8 lispund smör, 6 lispund gäddor och en deker
(ett tiotal) brokiga kalvskinn; det senare året kom han själv fjärde
och gav 2 lispund smör, ½ tunna lax och 2 lispund törfisk.

På marknaden år 1589 hade man varor från ovanligt
avlägset håll och, åtminstone delvis, av ovanlig
beskaffenhet. Tvenne tyska köpmän i Stralsund — de hette
Baldsar Håke och Jochim Bråckmölner — hade med borgaren
Christoffer Persson i Gävle inskeppat några varor, helt visst
i avsikt att få dem förda till Gävle. Men det gick ej efter
beräkning, ty skeppet vart "väderdrivet till <i>Hernösandz
marknad".</i> Tyskarnas varor utgjordes först och främst
av 4½ läst <i>salt,</i> och detta var alltid efterfrågat; tunnan
värderades till 10 mark. Med fartyget kom vidare 6 läster
<i>äpplen</i>, tunnan beräknad till 3 mark, och 6 skockar <i>lök</i>.
Denna stod i otroligt högt pris, ty skocken värderades till
icke mindre än 15 mark. Av varornas värde erlades 6
procent i tull.

Även medelpadingar infunno sig här i mängd.
Upplysande i detta avseende är följande berättelse ur
landskapets dombok.
År 1614 när marknadsfolket drog till
Korsmässmarknaden, lät fogden Axel Christop[-hersson] sätta några av
sina tjänare i Tynderösundet, vilka där plundrade
allmogen och togo av dem deras marknadsgods, och sedan måste
ägarna lösa igen sin egendom för penningar eller penningars
värde. Särskilt nämnes det, att fogden lät upptaga 5 tunnor
lax, som Indals gäll "restade på sin stadga", varigenom
"den mist sin lax, som oskyldig var". Däröver klagades
mycket, liksom ock över att fogden ej hemsökte den skyldige
och ej lät den obrottslige bliva oplundrad i sin rätta
marknadsresa. "De främmande från Jämtland, som ock voro
i sin marknadsresa, blevo likaledes plundrade utav vilket
intet gott komma kan".<footnote>Härav synes, att jämtarna vid resa till Härnösands marknad
färdades utför Indalsälven till Klingerfjärden, varefter de seglade eller rodde
till marknadsplatsen. Att förbindelsen mellan Jämtland och nämnda fjärd
var livlig, framgår av den omständigheten, att jämtar ännu så sent som
år 1632 hade sjöbodar i Fjäl vid Klingerfjärden. Från tinget i Indal
finnes nämligen antecknat, att Jon Ingemarson i Biskopsgården
(Bispgården i Fors) i Jämtland och flera, som hade sina sjöbodar på nämnda
ställe, efter ståthållarens befallning fingo sträng tillsägelse att flytta dem
därifrån, var de icke ville göra det, sade sig fogden på K. M:ts vägnar
vilja "nedkasta dem" med det första.</footnote>

De 5 tunnor lax, som fogdetjänarna sålunda upptogo,
hade de sedan uppslagit och tagit något av var tunna.
När bönderna så skulle leverera laxen till "laxfogden",
fattades på 5 tunnor 8 eller 9 lispund. Därför blevo bönderna hårt
tilltalte, och meste parten måste uppfylla bristen, förrän
det blev uppenbarat. Omsider fördes de tre fogdetjänarna
till förhör och blevo på Selångers landsting för 2 öres
tjuvnad vardera dömda till 40 marks böter. De hette Oluf i
Rännö, Erik Olsson i Åkre och Nils Fransson i Bäräng.

I Medelpad höll man på Korsmässmarknaden, annars
hade den nog icke så ofta besökts av folk från det
landskapet. När det så blev fråga om att bygga en stad vid
<i>Sundz wall,</i> var man i landskapet föga förtjust däröver
och gjorde vad man kunde för att hindra planens
verkställande. Underlagmannen i Medelpad hette på denna tid
Peder Månsson Helsing, och han synes i mångt och
mycket stått på allmogens bästa. Till honom vände sig nu
landets inbyggare och "anföllo honom med bön", att han skulle
skriva till lagmannen — Axel Oxenstierna — och söka
förmå honom att avstyra företaget. Peder Månson gjorde dem
till viljes och avsände till den ändan den 7 nov. 1621 från
Ordsil (= Orsil, by i Timrå i Medelpad) ett brev till
rikskanslern. I detta heter det bland annat, att anläggningen alls
icke vore av behovet påkallad. "Det arma landet" låge så
gott som mitt emellan två köpstäder, Hudiksvall och
Härnösand, som vardera hade sin marknad. Till dessa hade man
ifrån Sundsvall högst halvannan dagsled, och på dem hade
man dittills fyllt sina behov, så att dem ingen del felats.
Därför bådo de att bliva av med den nya staden.

Allmogens bemödanden kröntes emellertid ej med
framgång, ty trots motståndet uppstod staden.
Förhållandet mellan allmogen och den nya stadens borgare var
emellertid allt annat än vänskapligt. En Tunabo vid namn
Peder Larsson i Bergum synes ha riktigt sjungit ut med
vad man på landet tyckte om de senare: han hade
skamligen omtalat och <i>"deformerat"</i> (vanryktat) staden, vilken
enligt hans mening borde ha varit "i helvetet", och alla
dess invånare vore <i>lappare, packare, skinnare</i> och
<i>skavare</i>. Härför fick han år 1663 plikta icke mindre än 40
mark. Bönderna klagade också, att de i Sundsvall ej finge
penningar till kronans utlagor; men borgerskapet å sin
sida besvärade sig över att bonden hölle sitt gods för dyrt
eller sålde det på främmande ort. På landsting i
Sundsvall år 1646 ägde förlikning rum. Landshövding Hans
Strik höll detta ting, och hans verk var det väl, att
överenskommelsen kom till stånd. Bönderna förbundo sig nu
att året omkring sälja allt sitt gods till Sundsvalls borgare
efter <i>Härnösands marknadsgång,</i> varemot också borgarna
lovade dem att till dem sälja sina varor efter <i>Härnösands
köp</i>.

Sedan vi nu visat vilka de främlingar voro, som plägade
hålla sina varor till salu på Härnösands marknad, vore det
på sin plats att också svara på den frågan, vilka som
brukade infinna sig här för att göra uppköp. Men detta
faller sig vida svårare. Av dem fordrades ingen avgift, och
därför antecknades ej heller deras namn. Vi kunna
därför icke bjuda läsaren på något annat än spridda notiser
från skilda håll.

Att ångermanlänningarna på marknaden voro talrikare
representerade än något annat landskaps invånare, faller
ju av sig självt. De, som bodde vid sjösidan, hade ju
synnerligen lätt att företaga en marknadsresa till Härnön, och
detta var likaledes fallet med inbyggarna i de folkrika
trakterna vid Ångermanälvens nedre lopp.

Men dessa sjöresor voro naturligtvis ej utan sina faror.
Vi vilja här lämna ett par skildringar av olycksfärder i
samband med marknaden. Före och efter
Korsmässmarknaden måtte ett otroligt rörligt liv ha rått på de farvatten
som föra till och från Härnösand. Hösten 1645 lade en
hop marknadsfolk ut ifrån Locknö i Bjärtrå för att fara
till Korsmässan på Härnön. Följet var talrikt, och med
sig hade man en hel del av sin avel, som man skulle
avyttra på marknaden. Men den färden blev mycket
olycklig. Det "uppspratt", såsom det heter i originalet, "i
hastighet ett grymt, gräseligt och oförmodeligt väder", så att
av de människor, som voro på vattnet, en part kommo i
stor farlighet och dödsfara. Bland dem var först hustru
Christina i Locknö, en soldatänka, som samma år hade
förlorat sin man i strid mot riksens fiender. Jämte sin ende son
kom hon nu i vattnet med allt sitt gods, för vilket hon hade
hoppats att få penningar till utlagorna. En annan
Locknöbo, som var med, var hustru Karin, också hon soldatänka
och utblottad. Hon bortmiste sin son, som var hennes värn,
jämte sitt gods och mera, som henne ej tillhörde. Med
samma olycksfärd voro ock två gamla blinda pigor, även
de från Locknö, vilka bortmiste sin syster, som dem
förestod, och även det, som de väntade sig utlagspenningar för.
Slutligen omtalas en gammal "husman", som bortmiste sin
enda hjälp. I berättelsen kallas han även "husgubben". —
Det var således icke mindre än 3 liv, som vid tillfället gingo
förlorade. Om de överlevande heter det, att de voro
bedrövade, fattiga och utblottade, varför de också tiggde och
begärde frihet för kronans utlagor i det året. Christina
och Karin hade var sitt hemman om resp. 14 och 16
seland,<footnote><i>Seland</i> är ett ångermanländskt mått på jordvidder; 24 seland bilda
ett <i>gärdemantal</i>.</footnote> de båda "pigorna" ett tillsammans om 6 seland och
slutligen "husgubben" ett om 5½ seland. De fingo också
ett års frihet. Den berättelse vi här följt är daterad Nora
prästgård den 25 okt. 1645 och undertecknad <i>Ericus Olai
Warg,</i> Noraensium P:[astor] och <i>Petrus Nybelius,
</i>Comminister ibid. Den senare, som enligt tryckta uppgifter
var född i Bjärtrå, härstammade utan tvivel från byn
Nyböle i denna socken. Han kände nog därför väl till de
personer, vilkas olyckliga öde han och pastor måst skildra.
Hustru Agnes i Nacksta i Selångers socken, en sorgfull
och mycket bedrövad änka, hade ett hemman, som i lång tid
hade gått i andra händer men slutligen år 1638 kommit
till sin rätta bördeman, denna hustru Agnes. Men knappt
hade detta skett, förrän den stackars änkan hemsöktes av
två stora olyckor: först blev säden fördärvad genom frost
och köld, och så kom den större olyckan, att den fattiga
kvinnans son jämte hennes systerson på <i>marknadsresan
</i>blevo borta på sjön. Det vältaliga intyget är skrivet av
pastor Henricus Laurentij, som talar i de skattskyldiga
böndernas i Selånger namn. Som denna fattiga och

4 — Norrländska samlingar 11
bedrövade kvinna nu satt uti stor fattigdom och icke rätt visste,
vad hon skulle företaga sig, bedja de om lindring i
skatten för henne för det året, att hon, fattig kvinna, ej må
alldeles landsflyktig bliva. Den varmhjärtade
förespråkaren hade icke talat för döva öron: hon erhöll ett års
frihet på den ordinarie räntan.

På tinget i Njurunda i Medelpad 1642 omtalas, att Hans
Joensson i Hudiksvall hade varit eller skulle med sin skuta
till Härnösands marknad, men därvid miste han henne
emellan Bremön och Åstholmen. Farkosten, som var full
med Härnösands marknadsgods, kom emellertid i land i
Bergefjärden. En kista bärgades, och överst i denna låg en
<i>bönbok</i> jämte en bössa och därunder några hundra alnar
lärft. Av Lars Nilsson i Nolby återfordrade nu
Hudiksvallsbon sin bönbok, men om det övriga hittegodset talas
ej.

En annan gång, år 1644, var olyckan framme i
<i>Remsle-</i> eller som man nu säger, <i>Sollefteåforsen,</i> och de, som
träffades därav, voro män, stadda på färd till Härnösands
marknad. Där skulle de nämligen leverera kronans stadgelax från Långsele-forsen och andra gärde-persedlar från
Ramsele socken.

Men när de kommo till den nämnda forsen, "som i
Soletha socken belägen är", slogs deras båt sönder i forsen.
Därvid miste Lars Månsson i Hamre och Peder Jonsson i
Flo i Långsele 1 tunna och 7 pund stadgelax. Vid samma
tillfälle förlorade två fjärdingsmän från Ramsele utom
andra saker, som väl voro deras egna tillhörigheter, 1
tunna 7 pund stadgelax och 12 pund kött, som i Härnösand
skulle levereras till kronans betalning.

Laurentius Johannis, P[astor] Solethensis, är den, som
berättar om händelsen och på de fattiga männens vägnar
hos konungen anhåller, att den sålunda uppkomna resten
måtte bliva dem tillgiven. Sedan denna berättelse på tinget
i Sollefteå befunnits vara alldeles i sanning, fingo också
de för olyckan utsatta i februari året därpå (1645) ett års
frihet på ordinarie räntan.

Målet för olycksfärden var <i>"Hernösands markna",</i> där
allt skulle levereras; där fanns nämligen Konungsboden.<footnote>År 1610 arbetades på "Konungzboderna" i Härnösand, vilka voro
avsedda för skatter in natura. Deras storlek framgår därav, att de hade
8 dörrar. De lågo på nuv. Kronholmen, vars namn därav får sin
förklaring.</footnote>

Året 1602 betecknar ett viktigt framsteg i stadens
utveckling. Genom ett kungl. brev den 9 juli d. å. fick
staden lov att bruka <i>stadslag</i>. Samtidigt tilläts det densamma
att hava tre marknader på året, där borgarna kunde
bruka sin handel och vandel. Den första var den gamla
marknaden, om korsmässetid (14 sept.), som skulle vara <i>fri för
alla,</i> som honom söka ville; de två andra skulle vara
<i>stadsbornas egna</i> och hållas, den ena i Soleta socken (Sollefteå)
vid S:t Andreas (den 6 nov.) och den andra vid Själevads
kyrka 14 dagar före midsommar (den 10 juni).

Det myckna landsköp, som av en hop löst sällskap
dreves där ute på landet, blev i samma brev ännu en gång
strängeligen förbjudet. Den, som dreve sådant utom på
de utsatta marknaderna, skulle första gången straffas med
40 mark och sedan, så ofta han bleve med handeln slagen,
mista det gods, som han handlade med. De, som hade lust
att driva handel, skulle, heter det vidare, flytta in i
staden och med andra stadsinnevånare handla och köpslaga
det bästa de kunde.

Till gagn för stadens invånare inrättades år 1622 några
delvis nya marknader i landskapet, vilka kallas för <i>"egna
och enskilda";</i> dessa skulle hållas i Nordmaling på
Persdagen (den 1 aug.), uti Själevad på Bartholomei dag (den
24 aug.) och i Sollefteå på mår-(Marie-)mässodagen (den
8 sept.), och skulle marknaden på vart ställe vara i tre
dagar. Det vill synas, som om borgarna velat nödga
allmogen att utebliva ifrån Korsmässan och i stället besöka dessa
enskilda marknader. Det nämnda kungl. brevet satte dock
gräns härför och föreskrev, att allmogen skulle få besöka
<i>"frimarknaden, som uti Hernösand hålles",</i> om den hade
lust att där sälja sitt gods, men ock de enskilda
"sockenmarknaderna", om den så ville.

År 1626 utkämpades ännu en liten dust mellan
Ångermanlands allmoge och Härnösands borgare. Det gällde
nu igen, huruvida marknaden skulle fortfara eller ej. I
Härnösand begärde man att få marknaden utbytt mot en
<i>torgdag</i>. Det skäl, som härför anfördes, lät ganska
kraftigt: "eljest kunde borgerskapet ej bliva behållet".
Ångermännen hade fått kännedom om planen och ingingo till
regeringen med en skrivelse, daterad den 6 april 1626,
vilken röjer en fast otrolig fiendskap till handelsmännen i
staden. De hade förnummit borgarnas avsikt, men bleve
marknaden "avklagad", så att borgarne allena finge
"regera landet", skulle det vara bönderna till en "märkelig
skada". Redan nu hade de det svårt. Försträckte
borgaren dem några penningar, toge han gods för dess halva
värde; "mycket mera, om marknaden bliver avskaffad".
Emedan bönderna ej kunde komma till andra städers
marknader eller för den långa vägens skull till Kopparberget,
skulle de alldeles vara överlämnade åt borgarens godtycke,
och den fattige bondens gods bliva vanvårdat. Skriften
har åtskilligt mera att förtälja om bondens vedermödor,
men vi måste förbigå det och inskränka oss till att anteckna
allmogens farhåga, att kungen, om han bifölle
borgerskapets begäran, framdeles där skulle få <i>ett öde land</i>.

När allmogen i så hårda ord utfar mot borgerskapet i
Härnösand, bör man komma ihåg, att ej så liten överdrift
kan föreligga. Ville man på denna tid skildra sin nöd i
något avseende, så begagnade man gärna språkets
starkaste uttryck. Mera vikt fästa vi vid en anmälan av 
arrendatorn av Ångermanland, Anders Eriksson, vilken den 16
juni 1629 uppdrar åt länsmännen i Torsåkers, Boteå och
Sollefteå gäll att hava uppseende med en stor del av
stadens borgare, vilka emot konungens förordningar rest "op
i Landet" till att driva handel och landsköp. Därmed
skadade dessa, dels sina grannar i staden, dels allmogen från
vilken de sades "riva" <i>tjära, smör</i> och andra viktiga varor,
som de skulle utgöra i sina utlagor.

I en annan klagoskrift av samma år (utan datum)
kommer samma hätskhet emot Härnösands borgerskap
fram. Kronans inkomster av landskapet voro vid denna tid
bortarrenderade till den nyss nämnde Anders Eriksson.
Nu hade emellertid bönderna försport, att några av
Härnösands borgare hade för avsikt att arrendera landet och
sedan tunga dem både i en del och annan, och fruktade
därför att få <i>"många regenter och befallningsmän i
landet".</i> Bland annat skulle därav följa stor tunga med
skjutsfärder och gästning, när borgerskapet skulle komma att
resa i landet under sken av att utkräva kronans utlagor
men i själva verket för att indriva egna gamla utestående
fordringar. Då det vore bättre att hava <i>en</i> befallningsman
än så många, önskade de behålla Anders Eriksson, helst
som han skipat rätt åt fattiga och rika utan anseende till
person. Ville konungen ej bruka honom, önskade de
någon annan men <i>alls icke borgerskapet i Härnösand.</i>

Härnösands borgare voro nämligen, sedan de väl
kommit sig litet före, som fiender alls icke lätta att tagas med.
Strängnäs borgare hade av gammalt rätt att fiska såväl vid
den norrländska sidan som uti de finska skären. Men
borgarna i Härnösand och Åbo hade svårt att förlika sig
härmed och hade hindrat dem därvid, i det de brukat lasta och
binda dem samt taga ifrån dem deras ankar, tåg och segel
samt understundom även deras farkoster. Ett kungligt
brev den 17 febr. 1609 tillförsäkrade emellertid
Strängnäsborna deras gamla rätt.

Försöket att få bort marknaden misslyckades även nu
men medförde dock några smärre förmåner för
borgerskapet. På marknaden skulle detta före andra få handla
med de varor och kramgods, som hemma i landet
tillverkades; och så länge sådana varor höllos "fala", skulle
inga andra varor där försäljas eller föryttras.

I det kungl. brevet lämnas ock goda råd, huruledes
man i staden skuile skaffa sig dugliga hantverkare, som
kunde göra allehanda varor och smått kramgods, som i
landet hade mesta åtgången; men kunde ej borgerskapet
försörja den gemene man och landet med sådana
hemgjorda och inländska varor, så skulle det stå varjom och
enom fritt att på marknaden handla och vandla såsom
tillförene, så att allmogen där kunde hava till köps den del,
som de hade av nöden.

Emellanåt hände, att ogynnsam väderlek hindrade Gävle
borgare att komma fram i tid till marknaden. I detta fall
och när "präster<footnote>Att de norrländska prästerna gärna ägnade sig åt köpenskap såsom
en bisyssla, ha vi redan antytt. I Stockholms stads tänkebok för år 1546
talas om medel för den dyra tidens botande, och ett bestod däri, att
<i>prästeköpenskapen</i> skulle upphöra. Här säges denna blomstra
företrädesvis i Norrland och Finland.</footnote> och bönder", som vore förväntandes
nordanefter, ej vore alla tillstädes, hände det, att marknaden
uppsköts några dagar. Så hade skett hösten 1630, då
fogden på bokhållaren Per Erikssons befallning ej lyst
marknaden på samma dag, som han enligt konungens
befallning borde lysas. Genom sådant uppskov lede
borgerskapet en märkelig skada, och man vidtog anstalter att få
missförhållandet undanröjt. I detta ärende skickades till
konungen fiskal Hans Pålsson Låw och en borgare, Erik
Andersson, vilka skulle utverka en förklaring, att
marknaden skulle begynnas och lyktas på av konungen bestämda
dagar. Brevet härom slutar med en önskan, som helt visst
gick ur borgarnas innersta hjärta: <i>"Gud give",</i> heter det,
<i>"vi våre (vore) denna marknan kvitt! Det våre denne
staden till stort gagn och landet till ringa skada."</i>

På landstinget i Härnösand året därpå kom frågan om
detta uppskov åter på tal. På den nämnde
landsbokhållarens begäran förklarade allmogen nu orsaken till hans
åtgärd. Frimarknaden vore, heter det, funderad till den
ändan, att de fattiga skattedragarna i landet, som ej kunde
komma till Stockholm eller andra städer söderut, här skulle
få sammanträffa med främmande köpmän och av dem
erhålla penningar till sina utlagor jämte nödiga bondevaror,
eljest kunde de ej bliva bestående eller erlägga kronones
ränta. Men detta bleve dem ej möjligt, om Härnösands
borgare finge tränga dem ifrån den vanliga och nödiga
marknaden med de främmande. Vad förra årets uppskov
beträffade, tackade de bokhållaren därför och intygade, att
det berodde dels på den ogynnsamma väderleken, som
hindrat de främmande köpmännen att komma tillstädes
på föreskriven tid, dels ock på den omständigheten att
borgerskapet i Härnösand ej förmådde göra landet bestånd
med penningar och nödtorftiga saker eller kunde med
allmogen riktigt handla. För att folket skulle få tillfälle att
handla och framför allt erhålla penningar till kvarntullen
och annan ränta, hade bokhållaren förlängt
marknadstiden med två dagar; och man uttalade den önskan att så
ock måtte ske framdeles, när Gud syntes ställa väderleken
någondera parten emot, antingen allmogen av landet eller
de främmande.

Allmogen i Ångermanland och de främmande borgarna
möttes, såsom vi sett, uti intresset för marknadens bestånd,
och det lyckades dem också att avvärja anslagen emot
densamma. Härnösandsborna försökte då att vinna sitt mål
på annat sätt: i mars 1647 utverkade de ett kungl. brev
med medgivande, att marknaden finge hållas litet tidigare
eller på Bartholomei, och på landstinget i Härnösand den
20 maj 1647 upplästes resolution härom. Detta var helt
säkert ett klokt drag, ty vid den årstiden var skördearbetet
knappast slutat, vadan allmogen och i synnerhet den långt
bort boende hade svårt att på den tiden infinna sig i
Härnösand. Redan året därpå yppade sig också missnöje med den
nya anordningen. Så på landsting i Nordingrå den 24 april
1648. "De norr om skogen boende" begärde då, att
marknaden måtte inskränkas till Korsmässtid. Såsom skäl
anfördes deras önskan, att skördetiden ej måtte bliva
försummad. Emot K. M:ts brev kunde emellertid ingen
"mutation" ske, heter det, men man uttalade den förmodan, att
inbyggarna i <i>de södra städerna</i> nog skulle detta
tillvägabringa. Det dröjde ej heller länge, innan man återgick
till den gamla tiden.

Men borgerskapet gav sig ej. År 1645 begärde
detsamma, att marknadsdagarna om Korsmässan ej måtte
bliva flera än tre "efter som av ålder varit haver". Svaret
blev ett bestämt <i>nej;</i> K. M:t kunde ej ändra, vad som förut
var stadgat, nämligen att Korsmässmarknaden skulle
hållas uti 8 dagar.

Över intrång i handeln från Stockholm, Nyköping,
Strängnäs, Gävle, Öregrund, Södertälje och andra städer
klaga Härnösandsborna gång efter annan, och deras
önskan var, att själva framför andra städer i riket åtnjuta
handeln i landskapet. Även klagade de, att allmogen
genom frimarknaden avvandes från borgerskapets gods och
köpenskap, så att staden emellan marknaderna lede stor
nöd på tillförsel och "alla nödtorfters billiga ankomst".
Till sin handels upphjälpande sökte man därför
genomdriva, att allmogens utskylder skulle erläggas inom staden
med dess mått, vikt och packning. Man önskade, att
regeringen skulle sätta marknaden på sådana fötter, "att
staden kunde hava billig fördel därav och landet likväl
därigenom tillbörligen benificieras". Detta var borgerskapets
önskan år 1646.

Ännu vid mitten av 1600-talet fortsatte man försöken
att utestänga de främmande köpmännen. Dessa droge
nämligen mesta handeln till sig, ty dels sålde de sina
varor billigare än stadens borgerskap, dels gåve de allmogen
mera betalt för dess varor, än vad stadsborna kunde ge.
Någon inskränkning i de främmandes handelsrättigheter
lyckades man dock ej utverka sig; tvärt om fick man ett
ganska ampert svar. Borgerskapet kunde självt besinna,
heter det i kungl. brev den 31 okt. 1650, att all handel
vore av fri natur. Finge ej de främmande fritt handla och
vandla uti sådana marknader, utan bleve allmogen, då
såsom andra tider, stadens invånare allene <i>"tillbundne",</i> så
kunde därav intet annat följa än allmogens och gemene
mans ruin och undergång. Med frimarknaden skulle det
därför förbliva såsom hittills. Men alldeles förgäves hade
man dock icke klagat. Det bestämdes nämligen nu, att
de främmandes fria handel ej skulle räcka längre, än nätt
och jämnt så länge marknaden varade. När
marknadstiden vore ute, skulle därför främlingarna strax föra sitt
gods därifrån eller ock inlägga detta i bodar där i staden,
vilket emot en billig hyra ej kunde dem förvägras. Men av
de sålunda magasinerade varorna, finge de dock ej avyttra
eller försälja det ringaste marknadstiderna emellan.

När Gustav II Adolf år 1622 stadfäste Härnösands
privilegier, förbjöds det invånarna i landskapet att med sina
varor segla längre än till Härnösand; däremot skulle
stadens borgare vara förpliktade att skaffa landets inbyggare
alla deras nödtorfter, såsom spannmål, salt, järn, hampa
och vad mera, som de behövde. Visserligen föreskrevs det
samtidigt, att borgarna ej skulle få tvinga allmogen att
sälja sitt gods efter det köp eller pris, som vore gängse på
stadens enskilda marknader; men detta torde ha betytt
föga. Glädjen var också synbarligen mycket stor, när år
1648 på lands- och lagting i Ångermanland upplästes
landshövdingens meddelande om det kungl. brev, som innehöll
tillåtelse för allmogen i Medelpad, Ångermanland och
Jämtland att besöka Gävle marknad, som hölls den 16 januari.
Det kungl. brevet kom landshövdingen till handa den
11 januari, "när klockan var 11 slagen", och samma dag
utfärdade han skrivelse om dess innehåll till de olika
landskapen. En ferm expedition alltså, som möjliggjorde för
åtskilliga att bevista marknaden därstädes.

Så småningom kom det därhän, att marknaden fick
annan plats. När marknaden flyttades ifrån Korsmässudden,
låter sig ej med bestämdhet säga. År 1644 hölls den
emellertid ej längre på det gamla stället. Detta framgår av
följande brottmål, som förekom inför rätta i Själevad i
nov. s. å. Fjärdingsmannen Lars Håkansson i Hörnäs och
Håkan Björsson i Västerhus, båda i Själevad, hade "i
nästförlidne Korsmess oppå <i>Konungzholmen</i> vid Hernösand"
upplagt var sin tunna strömming om en söndag. Tisdagen
därpå låg strömmingen där behållen. Om onsdagen blev
Lars sjuk och kunde ej se efter sin strömming förrän på
fredagen. När han och Håkan då kommo dit på
Konungsholmen, var strömmingen borta, och bägge jämrade sig
däröver. Sedan rodde båda in till staden igen. Samma dag
fick emellertid Lars veta, att en köpman hade köpt två
tunnor strömming av en Själevads-fjärdingsman. Dagen
därpå frågade han sin sockenbo, om han ej hade
borttagit strömmingen. Håkan måste då bekänna, att så var
fallet, och räckte Lars handen att vara hans man för den
tunnan, som honom tillkom. Emedan Håkan ej strax
bekänt sin stöld, när han följde Lars till det ställe, där de
lagt strömmingen, så dömde rätten honom att giva
äganden sitt och därtill böta 40 mark. Att den här nämnda
Konungsholmen är densamma som nuvarande
Kronholmen, därom lider intet tvivel.

År 1652 besvärade sig allmogen hos regeringen över den
ogynnsamma plats, som under marknaden i Härnösand
anvisades dem för deras båtar. Emedan för dessa intet
rum fanns vid bron,<footnote>Denna bro omtalas såsom alldeles färdig år 1653. Den gick ifrån
Gådeå fastland, där färjeplatsen förut varit och in på den större holmen
mitt i sundet; den andra delen sträckte sig ifrån samma holme och in
uppå fastlandet, varest staden var byggd.</footnote> måste de, heter det, med sina båtar
ligga för öppet hav, varför ägarna genom regn och oväder
ledo stor skada på sina varor. Man bad därför om
tillåtelse att föra dessa upp i bodar uti staden. Regeringen
insåg det billiga i denna begäran men hänsköt frågan till
landshövdingen, vilken hade att utfärda de bestämmelser,
som kunde allmogen bekvämast vara. På 1600-talets mitt
torde förhållningsregler för marknadsbesökande ha av
rådstugurätten utfärdats för varje marknad. Sådana omtalas
visserligen ej i de många protokoll från Härnösand, som
vi genomgått, men väl i Sundsvall. Ur de senare vilja vi
meddela följande utdrag.

Allra först skulle marknaden på rådhuset inför
borgmästare och råd av befallningsmannen efter K. M:ts
befallning utlysas som fri marknad.

Därpå skulle genom trumslagning tillkännagivas
marknadens början och slut.

Stark vakt hölls, och från denna voro endast
borgmästaren och två namngivna män frikallade. Vakthållningen
utgjordes av 8 man, vilka ansvarade för stadens säkerhet
från 6 på aftonen till följande afton kl. 6, då vaktombyte
ägde rum.

Vidare bestämdes lega för de olika gatubodarna, högre
för dem, som ägdes av staden än för de borgarna tillhöriga.
Dessutom skulle mått, mål och vikt noga eftersynas,
strandpenningar erläggas av båtarna och den allmänna
ordningen noggrant upprätthållas. För säkerhets skull bestämdes
bl. a., att sedan klockan var 9 slagen finge ingen "vid denne
marknaden bruka drickeri" på stadens källare eller i
gårdarna i staden.

Vi ha, som sagt, ingenstädes funnit sådana
föreskrifter med avseende på Korsmässmarknaden, men helt visst
förekommo de även här. Genom ett par här nedan
lämnade anteckningar från Härnösand får man ytterligare skäl
till den förmodan, att formerna för Sundsvalls unga
marknad äro lånade från den gamla Korsmässmarknaden i
Härnösand.
Bland Härnösands stads utgifter för år 1668
förekommer en post "till trumslagare i marknaden", och för år
1707 den 16 sept. ha vi även en förteckning på vägare,
mätare och packare å Korsmässan. Den upptager:
vägaren:<tab>Per Andersson Wåhl,
mätarna:<tab>Erich Michelsson,
<tab><tab>Per Andersson Höök,
<tab><tab>Jon Hansson,
packarna:<tab>Johan Hansson Holm,
<tab><tab>Hans Nilsson Wååg,
<tab><tab>Olof Persson Lööv,
<tab><tab>Per Berg,
och uppmanades de att i marknaden rätteligen göra sitt
ämbete.

År 1696 beslöts på hemställan av generalmajor
Frölich att utvidga stadens torg. Vid marknader hade
köpmännen infört sina kramvaror i husen och under sin
handel förövat det, som olovligt och förbjudet var. Nu skulle
detta avhjälpas, i det att varorna skulle inläggas och
handeln ske i öppna bodar på torget.

Hurudan en handelsbod kunde vara mot 1600-talets
slut, se vi av en rättegång, som förekom på Härnösands
rådstuga 1698. Erik Persson Sedin hade under
Korsmässmarknaden nyttjat en gatubod, tillhörig Isak Nilsson Åman,
och blev av ägaren stämd på 5 daler kopparmynt i lega.
Med avseende på bodens beskaffenhet fann Sedin detta för
dyrt. Ägarens hustru hade väl vid hyresavtalet försäkrat
denna bod vara lika god som den andra boden, som Sedin
året förut hyrt för 6 mark, men Sedin bestred detta och
sade, att det var en "elak" botten över henne, vilket
orsakat, att han blivit bestulen på gods till 90 dalers värde.
Ägaren ansåg emellertid detta omöjligt, ty överbottnen på
boden låg full med hö, och kunde så ingen tjuvnad ske genom
den. Men Erik sade där icke ligga "en tapp hö". Genom
förlikning bestämdes bodhyran till en daler kopparmynt.
Av allt framgår, att boden var av enklaste slag.

I samband med marknaden hölls emellanåt <i>landsting</i>.
Detta var ju ock synnerligen lämpligt, då mera betydande
män i landskapet väl i allmänhet infunnit sig på
marknaden. År 1624 den 18 sept. hölls här landsting, varvid bland
annat avhandlades om huruledes kronans bräder, som i
tre års tid legat tillsågade, skulle bliva fraktade till
Stockholm. Ävenledes veta vi om landsting här den 21 sept.
1631 och den 16 sept. 1677, alltså vid tiden för
Korsmässmarknaden.

Att bilda sig ett omdöme om utsträckningen av de
affärer, som här gjordes, faller sig ej så lätt. Man kan finna
underrättelser därom på de mest spridda ställen, ofta där
man minst anar det. När vi t. ex. i annat syfte togo
kännedom om räkenskaper, tillhöriga Multrå kyrka omkring 9
mil ovanför Ångermanälvens mynning, funno vi där helt
oväntat ett bidrag till denna marknads historia. Socknen
hade nämligen från 1691 till 1717 så gott som årligen på
marknaden inköpt 2 kannor vin (kannan till 8 daler). Att
inköpen skett här, antydes av dateringen <i>Kårsmässo;</i> en
gång står det <i>Kårsmässomarkne</i>. År 1692 köptes ock på
samma tid en ny psalmbok, pris 8 daler. Hos allmogen
förspörjes emellanåt klagan över dyrhet på vin i Härnösand;
så t. ex. år 1672. För sina kyrkors behov måste de giva
6 daler för kannan, och därtill hade det en lång tid ej
varit till köps och fångs i staden.

På marknaden staddes även tjänare. I vad mån detta
gjordes av ångermän känna vi ej, ty för dem var det ju
ett lovligt verk. Men när långväga marknadsbesökande
söderifrån gjorde det — och det var ej sällan — fingo de
plikta. År 1640 omtalas, att Märit Olufsdotter i Eden i
Ullånger i Korsmässo tagit tjänst hos Jesper Larsson i
Hudiksvall och dragit av landet liksom också en piga Christin
Håkansdotter i Getberg i samma socken tagit plats hos
Sven Nilsson på Vallen, d. v. s. nyssnämnda stad. Detta
beivrades, emedan landsbygden på detta sätt miste sin
befolkning.

Vi vilja nu än en gång sysselsätta oss med de varor,
som företrädesvis avyttrades på marknaden. I första
rummet kommer — efter vad som även framgår av tullen —
utan allt tvivel fisk av olika slag. Det låter otroligt men
torde dock vara sant, att även ångermanlänningarna själva
voro bland dem, som här köpte fisk, den s. k. törfisken
(torrfisk).

Vid 1600-talets början var Nils Bengtsson, som bodde
i Härnösand, landskapets underlagman, under det att
rikskanslern Axel Oxenstierna var lagman icke blott i
Ångermanland utan över hela det övriga Norrland med
Lappland. I denna egenskap uppbar denne årligen av
landskapets lagmansränta, som brukade uppgå till omkring 230
daler och ett bäverskinn. Denna redovisades och
översändes av underlagmannen, och när Nils Bengtsson den 29
aug. 1613 avsände räntan till sin överlagman, förfrågade
han sig hos denne, huruvida han för 1614 års lagmansränta
skulle på Korsmässmarknaden för hans räkning uppköpa
något gods. Ehuru det ej nämnes, kan man antaga, att
underlagmannen härvid företrädesvis tänkte på inköp av
fisk. Laxen hörde även till marknadens fisksorter, och vi
vilja här medtaga ett par anteckningar om sådana köp,
varvid den säljande ej handlat fullt rättskaffens.

Johan Gullesson i Flo och Hans Gudmunsson i Näsom
(Nässjö) i Långsele hade på Korsmässmarknaden år 1661
salt lax till borgmästarens i Hudiksvall, Christoffer Eriksson,
tjänare och därvid förfarit bedrägligt. De hade utgivit laxen
för att vara blank och vårsaltad och för var tunna
bekommit 37½ daler kopparmynt. Köparen lät sedan föra samma
lax ifrån Hudiksvall till Stora Kopparberget, och då
befanns i samma tunnor god blank lax nederst och överst,
men mitt i tunnorna voro små laxöringar lagda. Bönderna
sökte neka, men på sistone måste de tillstå och bekänna,
i synnerhet sedan man framvist deras egne "tunneträden",<footnote>Ordet <i>trä</i> användes förr om förvaringskärl av trä. Ett fisketrä
tunna) höll enligt Kungl. Maj:ts resolution den 2 sept. 1668 48 kannor
mellan bottnarna. Jfr FALKMAN, Mått och vigt II, s. 76.</footnote>
där laxen hade varit. Vardera pliktade 40 mark.

Söfring (Severin) i Forsås i Lidens socken i
Ångermanland blev den 24 sept. 1664 överbevist om att hava sålt
någon grå lax för blank till Mäster Petter guldsmed, det han
ock själv måste tillstå. Böterna bestämdes till 6 mark.

Av landskapets alster torde <i>vadmal</i> i myckenhet ha
sålts. På landsting i Härnösand den 20 sept. 1645
inpräntas, att de på landet, som hade någon vara att avyttra vid
marknadstiden eller däremellan skulle se till, att denna
vore oförfalskad, och detta gällde såväl vadmal som andra
"partzelar", så att ingen skulle hava orsak att klandra
däruppå. Däremot begärde allmogen å sin sida, att man
också skulle hava någon uppsikt med köpmännens varor,
både med saltpackande och annat.

Vad allmogen huvudsakligen inköpte, torde ha varit <i>salt</i>.
Såsom ovan redan framhållits, ålåg det stadens borgare
att på marknaden tillhandahålla inbyggarna spannmål,
salt, järn, hampa och vad mera de kunde behöva. Våra
källor tala emellertid företrädesvis om saltet, och oftast finner
man allmogen klaga över stor eller odräglig dyrhet på
detsamma. Så år 1655, då det heter, att en tunna salt förut
kunnat köpas för 7 eller 8 daler men då i staden kostade 15
eller 16 daler och på landet 18, 20, ja 24 daler
kopparmynt. Detta höga pris var särskilt svårt för fiskarna, som
ej voro mäktiga att uppköpa så mycket av varan, som
behövdes för fiskens förvaring. Även om Gud välsignade dem
ur sjön, bleve fisken fördärvad och måste bortkastas, så
framt den ej i torrt väder kunde torkas och skötas. Samma
klagomål upprepas år 1672 i ett kungabrev, vari förmäles,
att tunnan därav då kunde kosta 18 eller 19 daler
kopparmynt, vartill kom, att salt ej alltid vore att få i Härnösand.

*
</chapter>
<b>IV.

Landsköp och annan olaga handel.</b>

Titt och ofta ser man Härnösands borgerskap klaga över
det myckna landsköp, som av allmogen bedrevs i hamnarna
med de söderifrån komna fiskarna. Till dessa såldes
nämligen smör, fläsk, kött, tran, bockskinn och andra
skinnvaror samt, utom vadmal, lärft och andra köpmansvaror,
en handel, som vid 10 dalers böter förbjöds på landsting i
Nora 1641. Alla dessa varor avyttrades tydligen av
allmogen på marknaden.

Stadens myndigheter voro ej sena att, så snart någon,
som misstänktes för landsköp, infann sig på marknaden,
draga den brottslige inför rätta. Den 22 sept. 1638
sakfälldes därför i Härnösand icke mindre än 9 bönder. De
voro: Mårten Jonsson i Flärke och Jon Håkansson i
Bredbyn i Anundsjö, Peder Christophersson i Billa och Lars
Håkansson, sal. herr Zacharias' dräng i Själevad, Erik
Pedersson i Lunne i Arnäs, Anders Jonsson i Brynge i
Sidensjö, Peder Mattsson i Salberg i Nordingrå, alla
"nordanskogs", och från Ångermanälvens dalgång: Anders Sjulsson
i Ertrik i Helgum och Sven Eriksson i Övergård i Sollefteå.
Vars och ens böter utgjorde 40 mark.

Att striden mellan Härnösands borgare och landskapets
allmoge var synnerligen bitter, skall med all önskvärd
tydlighet framgå av vad vi här nedan vilja meddela. Vi
inskränka oss blott till att anföra ett klagomål av de senare
mot de förra. Enligt en besvärsskrift från 1600-talets mitt
hände det, att när allmogen under marknadstiden på sina
hästar kommo ridande till staden för att försälja dem, så
måste man för att komma in genom stadsporten erlägga
tull för hästen. Ofta inträffade emellertid, att bonden ej
kunde få sin häst såld, men det oaktat fick han ej igen sina
penningar. Man önskade därför att få sätta pant för sina
hästar. Detta befanns billigt, och bönderna skulle slippa
tullen av det, som de infört genom stadsporten men icke
fått sälja.

Landsköp var, såsom ofta är nämnt, strängeligen
förbjudet. Därmed ville man upphjälpa städernas handel.
Borgerskapet beivrade ock sådant i tid och otid, så att den
ena bonden knappt vågade <i>låna</i> något av den andres avel,
och härigenom uppkom stor osäkerhet.

Detta framgår tydligt genom åtskilliga förfrågningar,
av vilka vi här vilja meddela ett par exempel. På
landstinget i Nordingrå år 1640 förfrågade sig de 24
landstingsmännen, om det var lovgivet att köpa några tunnor tjära till
deras kyrkors behov eller till vad de den behövde (dock
icke till att den föryttra till sin fördel) av de socknar,
där sådan funnes. Borgarna strävade nämligen däremot
och menade, att bönderna i så fall dreve landsköp.
Landshövdingen Christer Posse förklarade emellertid, att sådant
icke kunde nekas.

"Herr capitein manhaftig Peder Olufsson Ström"
anklagades år 1676 den 23 sept. av stadsfiskalen Samuel Teeth
för olovlig tobakshandel. Den sommaren hade han på Nils
Olufsson Gierfdahls skuta i Stockholm uppköpt, utom 30
tunnor salt, även en post tobak, 3 eller 4 lispund enligt
åklagarens åsikt, till intet annat ärende än att därmed driva
landsköp, ehuru kaptenen ej hade rätt att fara med sådant
gods och borgerlig handel driva. Kaptenen erkände sig ha
köpt saltet och detta av den orsak, att han dels fick
någorlunda gott köp, dels befarade, att i den svåra krigstiden ej
så snart kunna få något bättre köp. Något landsköp hade
han visst icke ämnat göra, utan saltet hade han då ännu i
behåll till sitt husbehov, utom det, som han uppsmält till
sin avel. Med avseende på <i>"tobaket"</i> svarade han, att han
ej köpt mera än 30 skålpund, och erbjöd han sig att
<i>"opdraga"</i> (överlämna) det till staden, allenast han finge sina
utlagda penningar igen. Härtill svarade Teeth: "Det vore
ingen nöd, finge man först göra orätt och sedan leverera
det, som förbrutet vore, tillbaka och därpå sin profit med
återlevererande föröka". Kaptenen invände härtill ganska
försmädligt: "Hade jag visst, att det skulle vara så
illa upptaget och staden det velat haft, jag skulle det
gärna lämnat och tagit mina penningar". Åklagaren
menade, att staden fuller hade tobak detta förutan, men det
voro ej "Herr capiteins" handel att från Stockholm föra
tobak hem på bygden och en så stor post till på köpet. Han
hade bort här av borgmästare och råd sådant gods
upphandla, där han det behöft.

När saken efter någon tids uppskov åter företogs,
infann sig kaptenen ej för rätta, men i ingiven skrift nekade
han att svara i Härnösand såsom "in foro incompetenti".
Åklagaren menade, att han endast ville "draga tiden fram"
för att, när han expedierat sina saker, resa sin kos,
varigenom saken kunde dragas ut och således nederlagd bliva.
Han begärde därför och erhöll även rättens förbud för
kaptenen att resa från staden, innan han svarat i saken. — När
målet åter förekom den 30 sept., uteblev kaptenen ehuru
för fjärde gången instämd. Trots förbudet att lämna
staden hade han avrest. Åklagaren begärde då, att detta
måtte föras ad notam, på det han en annan gång måtte
skäligen kunna bevisa kaptenens olydnad och den ringa
vördnad han rätten uti sin (dess) myndighet bevist hade.

Flera köpmän hade år 1645 likaledes förbrutit sig med
avseende på <i>tobakshandeln,</i> och först bland dem nämnes
Hans Drefwus ifrån Gävle. I likhet med tvenne
Hudiksvallsbor och en Härnösandsbo pliktade denne härför 40
mark. Domen är daterad den 22 sept.

En handelsman vid namn Marcus Holst i Gävle gjorde
år 1693 en marknadsresa, som han ej hade anledning att
rosa. På denna hade han medfört förbjudet <i>sidentyg</i>.
Året därpå blev detta honom fråndömt, och domen blev
sedan av Kammarkollegium stadfäst men först år 1699
verkställd, då han fick plikta 362 5/6 mark silvermynt.

Huru farligt det var att efter marknadstidens slut
försälja sina varor, framgår av följande tre berättelser.
Petter Fålcker (skrives även Wollcker) ifrån Gävle hade den
25 sept. 1677, nära 8 dagar efter marknadens slut, för reda
betalning sålt: ett kjorteltyg av rött kersin<footnote>Grövre ylletyg, av allmogen använt till helgdags.</footnote> 5½ aln till Herr
Daniels piga i Stigsjö; lika mycket av samma tyg till en
annan kvinna och ett tröjeämne av grovt grått kläde à 4
daler alnen. Anklagad härför av stadens utskickade
uppsyningsmän, stod han för rätta i Härnösand den 26 sept.
samma år. Petter Fålcker tillstod detta och erkände, att
han begynt handla, när marknaden omslogs och ändades,
men anförde till sin ursäkt, att han "här nörr allenast några
år färdats och ej hade förment, att så sträng ordning och
noga efterseende vara skulle och besynnerligen i detta
turbulenta tillståndet". Efter sitt erkännande och då han (i
likhet med andra främmande) blivit tillsagd och förmant
att tillslå sin bod samt nedlägga och bortföra godset,
dömdes han att böta 40 mark silvermynt, och de som köpt,
skulle mista godset.

Senare på samma dag begärde mäster Petter att åter få
inkomma för rätten, det honom strax tilläts. Han begärde
då om förskoning på böterna, där så möjligt vore; varom
icke anhöll han att få sätta borgen eller nöjaktig pant för
sig hos någon god man i staden, såsom Hindrik Bertilsson,
till dess han finge förklara sig hos generalguvernören, då
han hoppades lätteligen vinna böterna tillbaka. Rätten
svarade, att visserligen kunde en pant på detta sätt
kvarlämnas hos den nämnde borgaren eller någon annan, men
då detta i längden skulle föda av sig någon
"incommoditet", ansåg man det rådligast för honom att först fullgöra
domen och sedan vederbörligen söka sitt "nöje".

Mårten Hanssons efterleverska, hustru Sara Kruus, stod
inför rätta i Härnösand den 26 sept. 1677. Hon hade
nämligen kallat stadens utskickade för rövare, emedan de gjort
beslag hos henne. Efter marknadens slut hade hon till
en främmande sålt 5 alnar <i>frijs</i> (frisiskt kläde). När de
så ville konfiskera detta, kringrändes de av en stor hop
bönder, och Sara själv fattade tillsammans med bönderna
i frijset samt slet det ur de utskickades händer, sägandes:
"Vi hava fiender nog i landet, som oss riva och rappa;
I haven intet behov att här röva med!" Den anklagades
ombud invände, dels att några helgdagar infallit under
marknadstiden, nämligen fredagen och söndagen, och när
de avräknades, skulle handeln skett på 8:de
marknadsdagen, dels ock, att Saras ord fallit annorlunda, i det hon
sagt: "Vi hava fuller fiender nog, som oss röva och rappa;
vi behöva intet Eder!", varvid hon dock ej åsyftat stadens
utskickade uppsyningsmän. Trots detta fick Sara böta 12
mark för skällsordet rövare för vardera stadens utskickade
och likaledes 12 mark för olaga handel med lantmännen
efter marknadens slut, helst som hon även förut, den 27
sept. 1671, beträtts därmed.

Hösten 1704 blevo två handelsmän ifrån Gävle
anklagade för olaga handel efter marknadens slut. De hette
<i>Hindrich Schröder</i> och <i>Johan Thyresson</i>. Den 30 sept.
kommo de för rådstugurätten och önskade att så fort som
möjligt få slut mellan dem själva och dem, som över dem
klagat. De kunde nämligen, sade de, icke längre hindras
ifrån sin resa. En man skickades då att uppskaffa de
uppsyningsmän, som på dem begärt stämning. Han kom snart
tillbaka, sägandes sig dem intet få igen. Henrik frågade,
vem som vore hans åklagare, ty till hans värd var blott
sagt, att han (Henrik) var stämd till lördagen. Men någon
vidare stämning hade han ej fått. Svarades, att
uppsyningsmännen angivit dem för olaga handel. Köpmännen
önskade saken avgjord den dagen; men då de, som
stämningen begärt, ej voro tillstädes, måste de anklagade
avbida stämningsterminen eller ock sätta fullmäktige. Denna
senare utväg behagade dock ej Schröder, som sade sig vara
obekant, protesterandes mot hinder, skada och expenser
samt liden skymf, som redan var skedd och ytterligare ske
kunde.

Redan den 1 okt. kom saken åter före, men nu nämnes
blott den ene köpmannen, nämligen Henrik. Olof Eriksson
Ulf, uppsyningsmannen, som var förordnad att i
marknaden efterse olaga handel, anklagade nu Henriks köpsven
Erik Boman, som enligt husbondens utsago var 18 år
gammal. Lördagen därförut, sedan marknaden var <i>avslagen,</i>
skulle denne till en bonde sålt 2 alnar slessing,<footnote>Schlesiskt lärft.</footnote> vilket
åklagaren ansåg vara olagligt. Köpsvennen var frånvarande, men
hans husbonde sade sig svara för sin pojke. På frågan, om
Henrik erkände, att pojken sålt detta tyg, svarade Henrik,
att han ej kunde säga något visst, varför det sades honom,
att köpsvennen måste komma tillstädes. Henrik frågade
härvid, om de ville ålägga honom att vara där längre, och
även ville han veta, vem han i så fall finge till svareman;
Olof Eriksson erkände han ej som sådan. Nu som förr
protesterade han ock mot hinder och skada.

Henrik föreställdes, hurusom denna slessing vore
<i>kontrabande vara,</i> som intet finge säljas, men han svarade:
denna intet emedan han hade köpt den på en auktion i
Gävle och således hade frihet att föra den ut och sälja den,
och beropade han sig till vittnes på fiskalen Frisdahl i
Härnösand. Denne vittnade ock, att han sett Henrik och
flera köpmän, som haft stämplad slessing, vilken varit
auktionerad och sålts mycket både i Sundsvall och här i
Härnösand. Henrik anförde vidare, att denna köpslagan var
skedd på fredagen, då de hade tillstånd att köpslaga, och
ej på lördagen, varjämte han begärde, att detta måtte
protokolleras samt att han och hans köpsven måtte lagligen
hanteras och hans gods intet rövas eller rappas. Rätten
föreställde honom att ej föra sådana ord, varpå han begärde,
dels att hans ord intet måtte så upptagas, dels att ej bliva
längre uppehållen. Äntligen yrkade han på rekonvention.

Sedan parterna avträtt, inkallades Henrik allena och
tillfrågades, om han ville tillstå, att hans pojke sålt tyget,
vartill han svarade <i>nej</i> och beropade sig på handelsmännen
Präntz och flere, som kunde intyga, att detta köp skett om
fredagen.

Då sades Henrik, att pojken måtte vara tillstädes,
emedan han (Henrik) ej tillstode köpslagningen. Men då
protesterade Henrik åter mot att bliva längre uppehållen ifrån
sin resa, helst som han ändå länge nog varit hindrad, och
begärde, att protokollet måtte för honom uppläsas. Svaret
blev, att man måtte först läsa igenom det, som ibland så
mycket tal vore hållet. Sedan annotationerna upplästs,
begärde Henrik åter, att hans ord om rövande och
rappande måtte tagas i annan konsideration, och att de, som vore
till uppsyningsmän förordnade, måtte fara beskedligen
fram. Anmanad att skaffa sin pojke tillstädes, på det att
saken skulle kunna bliva avgjord, svarade Henrik med att
protestera på hinder, skada och expenser. Därefter tog han
sitt avträde, och andra saker företogos. Efter en stund
kom Henrik igen med ett stycke slessing, på vilket stod
stadens stämpel med siffror uti 1703, sägandes sin pojke
vara på landet efter hästar utan att han visste, huru snart
han komme igen, "protesterandes allt ständigt på skada och
expenser".

Något senare inställde sig köpsvennen för rätta. Han
nekade till att ha sålt slessingstycket — det var vid pass
två alnar — men väl hade han framlagt det till påseende.
På lördagen hade nämligen en kund begärt att få se på
slessing, och då hade han lagt fram en stuv, men därvid
kom en av uppsyningsmännen, sade han, och borttog
stuven. Uppsyningsmännen påstod emellertid, att köpet var
skett och att bonden "bredde ut" penningar därför. Man
erbjöd köpsvennen, att med ed värja sig, att han ej sålt
denna slessing, men därtill ville Schröder ej samtycka.
Hellre ville han, sade han, taga saken på sig, som om den
hade varit av hans pojke gjord. Men Schröder förmente i
alla fall intet vara brutet, efter även de andra köpmännen
hade haft sina bodar öppna ännu mycket längre än han,
ty han var den förste, som sitt gods inpackade. "Kan
hända", menade han, "att flera handlat mera än han, allenast
de givit uppsyningsmännen något, som sådant förtegat".
Uppmanad att angiva vern som handlat och vem som
tagit mutor, svarade Schröder, att han därom hört allenast
ett löst tal och att han ej kunde några namngiva. Saken
uppsköts, tills man finge veta, om kontrabandsvaror, som
en gång konfiskerats, kunde föras på marknad och hållas
till salu. Huru saken sedan slutade, känna vi ej.

Målet mot Thyresson förekom den 1 okt. s. å. När
uppsyningsmännen på måndagen tillsagt honom att avstå med
handeln, sedan marknaden var avslagen, hade han, enligt
deras uppgift, yttrat sig vanvördigt om borgmästaren och
sagt, att han skulle handla mitt för dennes näsa, vilket
ansågs för förgripligt. Thyresson nekade emellertid; han
hade blott sagt, att om än borgmästaren vore bredvid honom,
så handlade han ändå med borgaren i gross. Som vittne
åberopade sig Thyresson på fiskalen Frisdahl. Denne hade,
enligt egen uppgift, stått vid handelsmannens stånd, när
några — han visste ej vilka — tillsade Thyresson att packa
ned sitt gods. Thyresson sade sig också göra så samt stod
och avsopade kläde. De andra påstodo ändock, att han
skulle packa, då han sade sig skola handla stycketals mitt
för borgmästarens ögon. Männen gingo då sin kos och
sade sig skola säga det för borgmästaren. Efter en stund
kommo de igen med stadslöjtnanten Johan Brant och en
hop andra, alle rustade med värja, och sökte Thyresson.
Denne var då ej i sin bod, varför de gingo, sex eller åtta
man starka, till hans värd, Anders Wollgemuth, och sökte
honom där. Icke heller där funno de honom, varför
Branten och en till sökte honom hos handelsmannen Pehr
Hindriksson Modin. När de kommo dit, blev Branten inropad
till måltids med. Thyresson frågade då Brant, om han
sökte honom; men stadslöjtnanten som tydligen ej ville
störa målron, svarade då intet. Sedan han hade ätit, sade
han, att borgmästarens begäran var, att Thyresson skulle
komma till honom. Thyresson frågade då, om han skulle
komma till denne såsom god vän eller vederpart, och fick
till svar: som en god vän. Thyresson frågade då, varför
han sökte honom med så mycket väpnat manskap, och
erhöll det svaret, att borgmästaren på sitt ämbetes vägnar
lät säga honom, att han skulle gå upp till honom.
Thyresson vill då veta, huru långt borgmästarens ämbete sträckte
sig, men synes ej ha fått något svar på sin fråga. Fiskalen
menade, att uppsyningsmännen och Brant burit sig
oanständigt åt. En handelsman, Nils Mört, vittnade även att
han ej hört borgmästarens vare sig ögon eller näsa nämnas,
utan hade Thyresson sagt, att han skulle handla stycktals
med borgarna, även om borgmästaren stode där själv, och
att de främmande borde bliva beskyddade och icke så
hanterade. Härtill invände Brant, att det hördes, att fiskalen
vore partisk.

Mot slutet av förhandlingarna begärde Thyresson, att
protokollet måtte uppläsas. Så skedde, och därvid
anmärkte han att <i>"borgmästarens ögon och näsa vore
honom lika kärt".</i> Ehuruväl rätten antog, att Thyresson talat
endast om att handla "mitt för borgmästarens ögon",
ansågs detta dock för olovligt, och den anklagade dömdes att
böta 20 mark.
En underlig rättegång rörande ett fall, då ej blott varor
utan jämväl en avliden marknadsbesökares lik belagts med
kvarstad, förekom vid Korsmässan 1673.

Hans Andersson Stake var en köpman i Gävle. Hösten
1673 hade han kommit till Härnösand för att deltaga i
marknaden, men under vistelsen där hade han avlidit. Hans
lik hade stått där i Lars Olssons stuga, och rådstugurätten
synes ha belagt det med kvarstad. Men icke förty hade
en del Gävlebor våldsamligen och hemligen tagit det ur
stugan och fört det till skutan för att genast bortskicka det.
"Staken" torde ha härstammat från Södra Ångermanland,
och det gällde tydligen för hans släktingar i Ådalen att
rädda något av hans kvarlåtenskap.

Sinnena voro på båda sidor mycket upprörda, och på
rådstugan kom det den 4 okt. till en våldsam
sammandrabbning de båda parterna emellan. Där presenterade sig för
rätten Joen Olsson i Nordvik i Nora s:n, en mycket
burgen och inflytelserik bonde, samt "sal. Stakens arvingar
från Ådalen"; vilka senare gjorde Norabon fullmäktig att
på deras vägnar efterfråga deras sal. broders och frändes
egendom.

Omedelbart härefter heter det i rättens protokoll:
"Inlades i rätten en lingarnspasma, förseglad med sal. Hans
Andersson Stakes signetring, den där var av sal. Mårten
Hanssons efterleverska mottagen och av Erik Matsson Mört
med hans pitschaft (sigill) förseglad samt med Petter Lijffs
signetring tillsluten". Meningen med denna linpasma kan
knappast vara något annat än att detta skulle utgöra ett
slags fullmakt för Mårten Hanssons änka.

Peter Lijff tillfrågades först av rätten, varför han
åtagit sig förmyndarskapet för sal. Stakens saker. Han
genmälde härtill, att han ej svarade för flera än sig själv
allena, och berättade därjämte, att han haft goda edsvurna
män med sig, när han uttog något som fordrades till sal.
mannens svepning och annat. Även hade han låtit
anteckna allt utan ett halvöres förgätenhet. Vidare uppgav
han, att Gävleborna hade av borgmästare och råd begärt
en attest på den dödes gods här i staden, men någon sådan
hade de icke bekommit. Att den begärda attesten ej
lämnats, fann emellertid borgmästaren helt naturligt. Det vore
mäkta sällsamt, menade han, och att fresta folk, när de på
detta sätt begärde en attest på det, som en aldrig hade sett.
Härtill svarade Lijffen: "Hava Gävleborna illa gjort, så
pläga de lagligen plikta därför". För övrigt nekade han icke
till att ha varit med, när liket uttogs, icke heller för att
ha varit med de andra, som bortreste. Men till
anklagelsen ville han svara, sade han, först när de andra
Gävleborna, som med honom varit i råd, gjorde det. En fråga
av rätten uppfattade Lijff tydligen som en antydan om att
allt ej skulle gå rätt till vid sakernas uttagande, och sade
sig förmoda, att ingen misstanke kunde falla på honom
och på de andra Gävleborna i fråga om sal. Stakens saker.
Han berättade, huru de tagit Erik Persson Moman med sig,
förrän de gingo i nattstugan, där sal. Stakens saker lågo,
för att uti hans gömmor utleta en skjorta till att påkläda
liket.

Tillfrågad, varför han varit med och mot förbud tagit
sal. Stakens lik och fört det på skutan, svarade Lijff: "När
de andra, som gjorde't, svara, vill jag ock".

Rätten sporde vidare, varför han upphävt sig till en
förmyndare och målsman med de andra, som voro förbjudna
att därmed befatta sig. Han svarade: "Är jag allena, som
gjorde't?" och sköt så skulden på Mårten Hanssons änka
och en annan person, Erik Larsson.

Peder Michelsson, änkans köpgesäll, förklarade, att han
aldrig hört något förbud vara gjort av borgmästare och råd
rörande Stakens egendom, med vilken han ej heller det
ringaste befattat sig. Han hade allenast kommit in, då sal.
Stakens lik skulle utbäras.
Rätten förehöll Johan Persson Höök, att Stakens
lekamen nästan våldsamligen och hemligen blivit av en del
Gävlebor dragen ur Lars Olssons stuga och genast förd till
skutan att bortbringas mot förbud. Rätten frågade honom,
vad han tyckte om en sådan process och handel. Han
svarade: "Erik Larsson må svara härför, som äldst är och
liket intaga lät. De andra ha honom efterföljt, ty han har
allt under handen tagit att disponera, och det ej annat än
i god mening, ej förmodandes någon de tankar fatta, som
han ville något av Stakens saker under sig komma; utan
vore av honom så intenderat, att dispositionen över
Stakens kvarlåtenskap skulle tillfalla borgmästare och råd i
Gävle. "För övrigt undandrog sig även han att svara
härtill. "De må svara", sade han, "som häri högsta rösten
haft, såsom Erik Larsson och Mårten Hans efterleverska,
vilka bortresta äro".

Petter Lijff blev ålagd att dagen därpå infinna sig inför
rätta för att svara för sin person och för det oväsende, han
gjort. Likaledes skulle Per Michelsson, Mårten Hanssons
änkas köpgesäll och Johan Persson Höök frän Gävle då
även inställa sig till svars. Emellertid förbjöds det dem
att resa sin väg.

Innan dagens förhandlingar voro slutade, klagade Joen
Olsson, ombudet för Stakens arvingar, att Petter Lijff
undsagt och hotat honom, sägandes: <i>"I, gubbe, skolen göra väl
och dansa till Stockholm!"</i> Mannen sade sig ha yttrat detta
endast på skämt och inte till något argt eller hot.

När saken åter kom före, exkuserade sig Lijff såsom
förut, men lovade att svara, när de andra, som sagt,
komparerade, vare sig i Härnösand eller annorstädes.

Rätten resolverade, att Petter Lijff och Johan Höök,
som emot borgmästares och råds förbud tillvällat sig en
olaga disposition över sal. Stakens kvarlåtenskap och hans
liks avförande, därför billigt bort plikta. Men då de ej
ville svara, gavs dem uppskov därmed.
Den förut nämnda köpgesällen, Peder Michelsson,
tilltalades under samma marknad även för en annan sak.
Utom marknadsterminen, som långt förut var förfluten,
skulle han mot förbud ha sålt sitt gods och drivit olaga
handel. Han tillspordes, till vad ända marknaden slås om,
och svarade: Ja, utan tvivel, att marknaden skall bliva all.
Då frågade rätten vidare, varför han ej efterlevat detta,
efter han det visste. Han svarade: "Skulle man intet mera
få handla med lantmannen eller bonden än på
marknadsdagarna, så bleve det alltför slätt, och skulle en då
knappast få 50 daler i marknaden."

Vid samma tillfälle anklagades även en Hudiksvallsbo
för samma förseelse. Trots given tillsägelse hade han ej
nederlagt sitt gods utan idkat olaga handel. Han
förklarade helt öppet och som den förre, att han ej kunde
nedlägga sitt gods, så länge han hade något att göra, kanske
med några borgare i staden, som med honom handla skulle.

De båda männens tal var nättopp det värsta, som kunde
yttras på rådstugan, ty det innebar ju ett försvar för
landsköpet. Båda fingo plikta sina 40 mark för det de utom
den förflutna marknadstiden olagligen handlat utan att
akta på de många förmaningar, som gjorts dem av stadens
utskickade, och som innehöllo, att de skulle sina bodar
igenslå och godset nederlägga.

Vi kunna ej förbigå en notis om pärlköp från år 1699.
En bonddräng Johan Andersson i Jättesta i Gudmundrå
hade i marknaden år 1699 sålt en pärla till Olof
Christiersson (Hammar) ifrån Hammar i Torsåkers gäll men då
borgare i Stockholm. Drängen, som av gammalt var
bekant med Hammar, hade kommit till staden för att hälsa
på honom. Därvid erbjöd köpmannen honom tobak till
köps, men drängen svarade, att han hade inga penningar
utan endast pärlor, som han sommaren förut hade funnit i
<i>Sqwähls ån</i> (i Gudmundrå). Då köpslogo de på det viset,
att drängen för pärlan fick icke mera än ett skålpund
tobak, emedan hon vore "elak". Köpmannen tillhandlade sig
ock en grå pärla av mannen till medicin; men de andra
pärlorna, som han hade, förstod han sig icke på. Denna
handel kom att stå dem dyrt. Befallningsmannen Erik
Crusell, som var åtalare i målet, ansåg handeln strida emot
K. M:ts förordning angående pärlfiskerier, och männen
dömdes även att böta 200 daler silvermynt vardera.

Ett dyrt köp omtalas från år 1649. Israel
Simansson i Skulnäs (by i Nätra socken vid Skulesjön) omtalas
då hava köpt ett silverbälte <i>oppå Hernösand.</i> Det vägde
36 lod,<footnote>1 lod silver = 3 daler.</footnote> och för varje lod skulle han giva 3 daler
kopparmynt. Det skulle således kosta icke mindre än 108 daler.
Han hade också därpå betalat 85 daler och 19 öre och
resten, 22 daler 13 öre, ålade rätten honom att betala. Israel
räckte borgaren handen på att utan undskyllan betala
beloppet tillkommande Korsmässa.
<b>V.

Marknadslivet belyst ay rättegångshandlingar.</b>

Sedan vi nu så länge sysselsatt oss med handel och
köpenskap, skola vi söka lämna några underrättelser om
livet på marknaden. Från dess äldsta skede har det ej
varit oss möjligt att få några upplysningar, källorna äro
därtill alltför torra och knapphändiga. Saköreslängderna
ha mycket grundligt genomsökts, men det är först efter
Härnösands anläggning, som dessa börja innehålla ett och
annat.

Sämjan var ej alltid den bästa marknadsbesökande
emellan. År 1598 pliktar en man v. n. Erik Mattsson 12
mark för vitesmål (beskyllning) emot Frans Nilsson i
Norrköping; men samme Norrköpingsbo, som tydligen varit
litet häftig till lynnet, upptages omedelbart därefter såsom
bötande halva beloppet för värjedrag. Vidare pliktade
Israel Eskelsson i Torneå 40 mark för vitesmål samt Daniel
Evertsson 12 mark för okvädinsord mot Mårten Persson
i Stockholm.

Från år 1629 ha vi en liten notis om ett annat
uppträde, som hade ägt rum på Korsmässmarknaden. Jon
Hansson i Knävland i Selånger hade i sin bod fått besök
av Erik Larsson i Frånö i Gudmundrå, som därvid gjort
honom stort övervåld samt tillfogat honom blodsår och
annan skada. Våldsverkaren fick därför böta 6 mark, men
Jon Hansson pliktade lika mycket för det han slagit Erik
Larsson ett blodsår och en blånad.

Anmärkningsvärt är att stöld å marknaden endast högst
sällan omtalas. Man respekterade tydligen äganderätten
mera än nästans goda namn och rykte. Brott av detta slag
omtalas dock. Så hade Jon i Släda på Alnön i Medelpad
år 1583 gjort sig skyldig till full tjuvnad på Härnösand,
varför han pliktade 56 mark. Nils Olofsson i <i>Diupöö</i>
(Djuped i Styrnäs) kom i rykte för det han på Korsmässan 1631
skulle hava begått stöld. Ur en sjöbod i Härnösand hettes
han då hava bortstulit 1 tunna smör, 1 fjärding lax och
en tunna, vari var 5 lispund smör, vilket hörde herr Mats i
Torsåker till.

Begäret att skaffa sig vackra och värdefulla saker kunde
dock ibland sätta folkets ärlighet på svåra prov. På
Korsmässmarknaden gingo trenne ådalsbor, Per Knutsson, Per
Ingelsson och Olof Jonsson i Böle till kopparslagaren
Gunnar Bohms hus i Härnösand, där de drucko en kanna öl
och sedan gingo därifrån. Men barnen i gården hade satt
en silverbägare i förstugan. Den tog då Per Knutsson och
stoppade i byxfickan. Bägaren var nog 5½ lod, och den
såldes sedan av honom till Olof Jonssons fader för 2 rdr.
— I männens hembygd måtte man emellertid anat stölden,
och på Fjällsjö kyrkovall hade sal. Christopher i Näset
tillslungat Olof Jonsson dessa ord: "Det kostar mera stoppa
en tredjeman i byxsäcken än en bägare!" Detta var väl
också orsaken, varför detta mål kom före på Ramsele ting
i jan. 1687. Domen blev, att bägaren skulle återställas
till ägaren, varjämte dess tredubbla värde eller 55 mark
silvermynt skulle erläggas i böter.

På längre resor förde man med sig matsäck, förvarad
i en matspann. Så gjorde Olof Olofsson i Kubbe i
Anundsjö, när han hösten 1661 for till Korsmässmarknaden. I
spannen hade han ock sina penningar förvarade. Detta
synes därav att en hans sockenbo vid namn Hans
Håkansson ifrån Norrböle, som då tjänade i Härnösand, ur hans
matspann stulit 9 mark.

För en egendomlig anklagelse råkade Per Eriksson i
Mjösund i Njurunda ut år 1640. För sina grannar och
kamrater hade han bekänt, att han på Härnösands
marknad hade druckit med <i>Mester Håkan</i>. Man har svårt att
förstå vad brottsligt, som kunde ligga i detta tal, men i alla
fall blev Per Eriksson åtalad därför. På tinget blev med
flit efterfrågat, huru härmed förhöll sig; och därvid
befanns, att allt inskränkte sig därtill, att Per varit in till
mäster Håkan med humle och ville taga betalning. Men
som Håkan ej var hemma gick han i "lusmänt" (logement)
till Erik Wilkesson och drack, inte med mästermannen,
utan med två andra karlar, som voro där. Icke förty sattes
Per i kistan jämte Staffan i Nyland, som också haft något
med saken att göra.

De, som från främmande orter kommo med båtar eller
skutor, torde allra äldst ha tillbragt nätterna i sina
farkoster. Mot 1600-talets slut synes detta ej längre ha varit
bruk. År 1698 den 24 okt. kärade på Härnösands rådstuga
hustru Anna Jönsdotter till Nils Nilsson och Daniel
Danielsson på Åstön i Medelpad att fyra år därförut ha borttagit
en fårskinnspäls uti hennes hus, där de logerade under
marknaden. Nils Nilsson var närvarande och svarade, att
när de skulle resa därifrån, kom hustru Annas dotter
Lisken med en fäll och sade, att de hade glömt den. De
nekade därtill och undrade, om den ej tillkomme Daniels
hustru Britta, som dagen förut var hemrest. De togo
fällen med sig till hustru Britta, men hon sade, att det ej var
hennes. Med herr Olof i Njurunda och en tolvman
därsammastädes skickade hon därför fällen till ägarinnan,
hustru Anna, men herr Olof och tolvmannen glömde att
lämna den till henne och lämnade honom vid sin avresa
hos mössmakerskan på Holmen, varav rättegången
föranleddes.

Till och från marknaden färdades man med båt eller
skuta, där möjlighet därtill fanns. Att ådalsborna delvis
vandrade landsvägen framgår av en anteckning hos Joh.
Th. Buræus, Gustav II Adolfs lärare. Såsom något
egendomligt nämner han, att "rikt folk i Ångermanland tigga
humla och lin till bröllop och bohag". Och därefter
heter det hos Buræus: "När ådalsmännen draga till
Korsmässan utför älven, då gå hustrurna landvägen och tigga
ihop humla och lin". Av detta sistnämnda bruk ha vi i
senare tider ej funnit något minne. Men den förra
anteckningen syftar tydligen delvis på den ännu i förf:s barndom
gängse seden att <i>"gå fästmö".</i> När en kvinna, som ej var
särskilt välbärgad, tänkte gifta sig, begav hon sig ut i
nejden för att uppsamla gåvor av spannmål. Hon klädde
sig i sina bästa kläder, lade ett vitt kuddvar på armen och
gick så från gård till gård. Så gott som överallt skänkte
husmödrarna henne större eller mindre gåvor av
spannmål, som stjälptes i kuddvaret. På så sätt kunde hon få
en god hjälp till bosättningen. Fästmögången var alls icke
något vanärande eller betraktades som tiggeri, men samma
person fick ej gå fästmö mera än en gång.

Att på Korsmässan ej allt tillgick så som sig bort, se
vi ju från flera redan omtalade rättegångsförhandlingar.
Rätt ofta åtalades någon eller några för att de använt
okvädinsord. År 1647 blev Peder Nilsson, en köpsven ifrån
Gävle, överbevisad om att hava okvädat kämnären Lars
dubblare, och som han ej kunde neka därtill, fälldes han
att böta 6 mark. På vad sätt mannen blivit okvädad,
nämnes ej, men det torde förtjäna att omtalas, att han året
därpå själv fick plikta, för det han tagit mutor. En man
hade nämligen med 2 tunnor strömming rott packarna
förbi, och för 6 dalers mutor lät kämnären det ske. Kanske
Gävlebon hade förevitat kämnären något sådant.

Så synnerligen vänliga torde köpmännen ej alltid ha
varit emot den allmoge, som infunnit sig på marknaden.
Johan Månsson Håll ifrån Gävle var hösten 1650 på denna
men skickade sig därvid så, att han blev lagförd för sitt
beteende mot en bonde. Det heter, att han indragit denne
[tydligen i sin bod], köpt av honom ett pund lin samt
vägt detta med sitt eget betsman och försäkrat honom, att
det skulle ingen nöd hava för stadsvågen. Linet blev
emellertid belagt med kvarstad, och rätten dömde köpsvennen
att betala bonden därför. Linet förklarades likväl
förbrutet. Samme köpman hade dessutom under marknaden
vägt för en bonde i Bjärtrå en järnstång. Men efter han
ej kom på vågen, blev järnstången konfiskerad, och Johan
Månsson Håll dömdes att betala bonden för järnet, och
detta skulle vara förbrutet.

Den 26 sept. 1713 bötfälldes handelsmannen Magnus
Edberg till 6 mark silvermynt, för det han i marknaden
slagit bonden Olof Persson i Resele socken i huvudet; detta
hade skett med ett alnmått och så pass kraftigt, att
bloden utgick. Till de fattiga skulle han utgiva 1 daler
silvermynt, emedan parterna förlikts, sedan stämningen var
uttagen.

På Korsmässmarknaden år 1657 sköt Sven Olofsson från
Hudiksvall uti sin gatubod på en pojke Lars Larsson från
Sundsvall. Varför han så gjorde, nämnes ej. Så farligt
var ej heller skottet, ty det bestod blott av förladdning.
Dess verkan inskränkte sig ock därtill, att pojkens rock
med underfoder och skört gick sönder på vänstra sidan.
För denna sin obeskedlighet, som han gjorde sig skyldig
till emot marknadslysnings påbjudande och emot förbud
av närvarande folk, som åtvarnade honom att ej skjuta,
skulle Sven giva till sjukstugan 8 daler kopparmynt och
till pojken 4 daler kopparmynt för hans skada.

Brott mot 6:te budet omtalas ej sällan. År 1632 stodo
änkan Kerstin Jöransdotter i Bäckland i Högsjö och
landsknekten Erik Nilsson i Västerhus i Själevad för rätta
Gudmundrå ting för sådan missgärning, begången på
Korsmässan i Vite Björns gård.

Marknadslivets skuggsidor framträda synnerligen bjärt
i följande händelse. Då marknaden stod i Härnösand år
1642, hade en hop båtsmän kommit hem, vilka drucko och
voro lustiga i Lukas finnes gård. Något litet före dager
gingo de därifrån till Håkan Sjulssons gård och sökte en
piga vid namn Sara Pedersdotter i Kjäl i Vibyggerå uti
den meningen, att hon skulle spela för dem, såsom hon
tillförene måst göra. När de kommo till Håkans gård,
viste Håkans hustru dem uti en gammelstuga, där ingen
dörr var före, och sade, att Sara hade lyst en man, Peder
Nilsson i Gälsta, dit i stugan till sängs, emedan han var
full och drucken. När båtsmännen tillika med
fjärdingsmannen Johan Jonsson i Utanskog kommo in i stugan,
låg Peder Nilsson i sängen fram vid balken och sov och
hade ena benet hängande över sängbalken, och hans
kortrock var frampå, med reverens sägandes, överspydd.
Något spel fingo männen emellertid ej höra, ty flickan hade
tröttnat på att spela. Men efterspel följde på tinget 1644.

Att man på marknaden hade tillfälle att "bjuda lyckan
handen", framgår av ett yttrande på Härnösands rådstuga
1696. Misstänkt för stöld, fick en person vid namn Per
Antonsson redogöra för det sätt, varpå han fått penningar
i sina händer, och nämner han därvid bl. a., att han
"vunnit något med <i>tärningarna"</i> på torget i marknaden.

Ett annat nöje i förening med tävlan om vinst var "att
spela på oxen". Detta tillgick på följande sätt. Några
personer köpte på marknaden en oxe och inbjödo så
menigheten att deltaga i ett lotteri om denna och i ett
därmed förbundet samkväm. Lotter såldes, och på en bestämd
dag skedde dragningen. Och det var denna, som var det
roliga. Helt plötsligt kunde då en köpsven i Härnösand
eller en av söderstädernas fiskare bli den lycklige ägaren
av en värdefull oxe. De, som ägde oxen och satte den på
lotteri, kallades intressenter, den, som skötte om lotterna
och ekonomien, notarius, och traktören hade bestyret om
välfägnaden.

Under Korsmässmarknaden år 1690 förekom ett sådant
lotteri, som lät mycket tala om sig. Därvid skulle
nämligen ej gått riktigt lagligt till, och eftersom de förment eller
verkligt brottsliga voro köpmän ifrån Gävle, som alltid
voro föga älskade av Härnösandsborgarna, voro dessa
mycket ivriga att åtala dem. Åtalet gällde, huruvida det vin,
som därvid serverats, varit köpt i Härnösand eller medförts
från Sundsvall. Saken blev emellertid ej fullt utredd, och
målet nedlades. En av de åtalade, borgaren Petter Fålcker
från Gävle, blev emellertid dömd för annan förseelse. Han
hade haft vin på en "skulle" och efter marknadens slut
sålt både spanskt och franskt vin halvstoptals samt
"utstuckit det" utan borgmästarens och rådmäns orlov.
Därför fälldes han efter lagen att hava förbrutit detsamma
och till ett straff av 3 mark silvermynt.

Ett dylikt lotteri kunde tillställas om vilken värdefull
persedel som helst. År 1702 hade f. d. borgmästaren Olof
Genberg i Sundsvall på Härnösands marknad "bortspelt"
ett <i>kamfoder</i> (plånbok). Detta hade skett genom den icke
alldeles okände fiskalen Jonas Frisdahl (senare
Frisendahl), vilken väl varit notarius. I spelet hade 48 personer
deltagit, varvid var och en skulle betala en <i>karolin</i> eller
omkring 1 kr. 80 öre. Men fiskalen dröjde att göra
räkning för de penningar han på spelet uppburit, och därför
blev han stämd. Han lovade emellertid att redovisa, när
alla betalat, och därvid fick det bli. Dock lade rätten
honom på hjärtat att göra det med det första, om han ville
undfly de expenser, som kunde förorsakas av dröjsmålet.

Bland andra nöjen må nämnas dans, fast det inte
alltid gick så fredligt till. Under marknadsveckan år 1684
dansades i Härnösand sent en kväll hos Per Persson Invijk.
Därunder råkade några män bliva oense och kommo till
slut i slagsmål. En man vid namn Erik Håkansson från
Östanö i Nora socken sökte då skilja dem åt, där de lågo
på golvet och slogos, men därför hade han bara otack. Först
blev han slagen med ett ölstop av en man vid namn Josep
Jonsson, och sedan anklagades han av den samme hos
vakten, varefter han blev av denne antastad. Per Persson
Wijks hustru och trenne bönder gingo emellertid i god för
honom, så att han slapp lös. Men när Erik därefter
kommit hem och gått till sängs, kom Joseps fader, Jon
Josepsson, med vakten igen. Hos denne hade nämligen fadern
sagt, att hans son Josep vore så illa slagen, att han dött,
varför han yrkat, att Erik skulle kastas i kistan. Från sin
nattsäng blev alltså Erik förd i fängelset.

Josep var oklok nog att stämma Erik för rätta med
klagomål, att han (Josep) blivit slagen av honom. Rätten
fann, att allt tillgått, såsom här är skildrat, och fann den
anklagade vara hel blå under högra ögat. Josep fick ock
plikta 12 mark silvermynt, och hans fader, som efter
sonens berättelse intalat vakten, Jacob Pehrsson, norr i
staden, att Josep skulle vara till döds slagen, och därigenom
vållat, att Erik, trots cautionen, förts från sin nattsäng i
stadens förvar, fick för sådan våldsam gärning böta 40
mark silvermynt.

På landstinget i Härnösand den 19 sept. 1639 (d. v. s.
i sammanhang med marknaden) uppträdde en gift kvinna
från Medelpad och klagade över en olycka, som hade hänt
henne under förleden Korsmässa. Hon hade nämligen fått
ett skadeligt hugg av en "skutas takvedsstock",<footnote>Med takved menas stänger, som ligga ovanpå det näver, varmed ett
tak är täckt. Då här talas om "nattstuva" på ett skepp, måste med detta
ord avses kajutan på skutan. Dennas ägare torde ha varit hemma i
Bjömed i Torsåker i Ångermanland.</footnote> som föll
ned från "Abraham Perssons nattstuvu i Björne". För
detta hugg måste hon söka mäster Hans Pihl, som skött och
botade henne. Och eftersom hon ej visste, vern som släppt
ned stocken på henne, beslöts av rätten att Abraham
Persson såsom ägare till nattstugan skuile betala hennes
"bårdskärarelön" (fältskärsarvode), helst som han i en
kvarlåten skrivelse lovat att svara för den skada, som hade
åsamkats henne.

I samband med marknadsresorna uträttades alla
möjliga ärenden. När medelpadingarna på landsting år 1640
förbundo sig att lämna herregårdspenningar (till 
residensbyggnaden i Härnösand), bestämdes det, att dessa skulle
tillfyllest levereras vid Korsmässmarknaden. — På
Vibyggerå ting 1648 var det fråga om gränsen mellan Ullånger,
Styrnäs och Bjärtrå, och en man ifrån Lo i Styrnäs
intygade, att Bjärtrå socken gick emellan hans socken och
Ullånger "till skogs heller fjälls". Man överenskom, att
parterna närmast därpå följande marknad skulle rådgöra, om
de ville hava syn sinsemellan eller ej.

Den, som var skyldig en annan penningar, hade
emellanåt utsikter att på marknaden få in kontanter, och därför
bestämdes ibland, att skulden skulle betalas på
Korsmässmarknaden. Så gjorde Sven i Guxås i Helgum år 1643,
andra att förtiga.

Ofta levererades skatten i samband med
marknadsresan. De besökande dröjde ibland både länge och väl i
staden, helt visst mången gång längre, än det strängt taget
hade varit nödigt.

Pål Jonsson i Undrom, Styrnäs socken, hade själv uti
Korsmässan 1681 på det årets taxa av Undrom i egen
person lämnat en tunna lax till rådmannen Nils Jönsson
Blanck i dennes gård, då rådmannen med röd <i>"klita"</i> hade
skrivit på tunnan. Denne gav emellertid ej någon kvittens
på laxen utan sade, att han skulle lämna sådan, när de
andra grannarna hade levererat sin halva tunna, då han
skulle kvittera allt på en gång. Pål hade emellertid icke
tid att bida efter grannarna, vilka voro hindrade av sina
utlagors klarerande vid Kronboden (på Kronholmen), utan
bad dessa begära kvittens åt honom på hans tunna. Därpå
reste han hem. Men grannarna dröjde två dagar, innan
de levererade sin halvtunna. Då var emellertid
rådmannen rest ur staden på sin gård Vangsta (på Härnön),
varför de fingo laxen till hans dräng; men som denne ej visste
av Påls tunna, kunde han icke heller utfärda något kvitto.
Rådmannens "betjente" Nils Buller fordrade sedan en
tunna till av Pål.

På Boteå ting i april 1683 kom saken före. Efter flera
förhör, varvid alla vittnena intygade Påls uppgifter, dömdes
han fri från laxtunnan.

Till Korsmässmarknaden kom år 1698 Nils Olufsson
i Gideåbacka i Grundsunda socken och medförde därvid i
två penningpungar, som han hade i byxsäcken, den
ansenliga summan av 900 daler kopparmynt, som han skulle
lämna till befallningsman Oluf Westman. "Något plägad"
av sin svåger Hans Damming, gick han till Hans
Mårtensson och köpte ett stenkrus med 5 böcker papper samt för
4 öre brännvin. Därpå gick han in i samme mans stuga,
där han somnade. Hans hade vid köpslagandet märkt, att
Nils hade flera penningar och ville icke ha honom i sin
gård för misstankar, om något skulle hända. Han skickade
därför till hans svåger bud att hämta honom dädan.
Dennes dräng kom också, men då var Nils Olufsson så hårt
insomnad, att han icke kunde få honom därifrån. Hans
bad nu drängen uttaga penningarna ur byxsäcken, vilket
skedde, varpå den ena pungen stoppades i den andra, och
den yttre förseglades. Hans tänkte först låta drängen bära
penningarna hem med sig men gick likväl själv med,
efter han icke så grant kände drängen. Svågern Damming
kastade sedan pungen neder i en kista.

Morgonen därpå kom Nils Olufsson till sin svåger och
frågade efter penningarna, varvid denne tog fram pungen.
Nils tyckte emellertid, att denna var mycket slak, och
endast i vittnens närvaro ville han uppräkna penningarna.
Så skedde, och då fattades 23 daler kopparmynt.
Damming hade, när han gömde pungen, icke sett, om på den
var hål, varigenom penningar kunnat falla ut.

Året därpå drog Nils saken inför Härnösands
rådstugurätt med begäran, att rätten ville, såsom det heter, hjälpa
honom till sådant utslag, som kunde vara honom till
upplysning. Åtskilliga gånger tillspordes han av rätten, om
han höll någon av dessa, antingen Damming eller drängen,
för att ha tagit penningarna, men därtill sade han nej, och
då kunde rätten intet vidare göra.

Korsmässan besöktes även av generalguvernören Carl
Sparre, varvid landskapets befolkning fick framföra sina
klagomål. Protokollen från landstinget år 1667 lämna
uppgift härpå.

I början av Sveriges krig med Danmark, vilket slutade
med freden i Lund 1679, var ledningen av de svenska
trupper, som i Norrland skulle brukas emot danskarna,
anförtrodd åt nyss nämnde generalguvernören Carl Sparre.
I denna egenskap skulle han tänka på sina truppers
underhåll, och i brev till konungen av den 3 sept. 1675
frågar han, huru han därmed skulle gå till väga. I den förra
fejdetiden hade, säger han, räntorna i hans guvernement
varit anslagna till militiens underhåll, och nu ville han
veta, huru konungen ville ha det ställt. "Eljest förefaller
nu vid denna tiden", heter det, <i>"en stor marknad</i> i
Härnösand av allehanda viktualiepersedlar, såsom strömming,
kramsill, torrfisk, smör, ost, kött etc". Sparre hemställer
därefter, huruvida icke konungen skulle vilja giva
Kammarkollegium order om medel till godsets uppköpande.
Härvid borde man emellertid handla med all skyndsamhet, ty
periculum vore in mora, då det eljest av främmande
köpmän uppnegotierades, varefter det bleve för K. M:t eller
dess Kammarkollegium dyrare att upphandla. Därefter
hemställer han, om det icke kunde tillåtas honom att
"kröna" detta gods till konungens tjänst, då säljaren ändock
kunde få sitt marknadsköp, men konungen därigenom finge
större säkerhet om att få godset.

Meningen härmed torde ha varit, att man för kronans
räkning skulle lägga beslag på marknadsgods av de nämnda
slagen genast vid dess ankomst till staden och sedan
betala därför efter det pris, som senare på marknaden blev
gångbart.

Även <i>lappar</i> synas, åtminstone emellanåt, ha infunnit
sig på marknaden. Så var år 1702 fallet med två sådana,
bröderna Thomas och Jon Nilssöner. De hade därunder
råkat ut för ringaresonen Jonas Nilsson. En natt skulle
denne nämligen på stora bron ha huggit Thomas ett stort
sår i huvudet, varföre den slagne begärde laga plikt. Jonas
nekade enständigt härtill och sade sig ingen värja hava,
varför detta vore en stor osanning. Men på "lyktone" (till
slut) måste han likväl tillstå, att han tagit värjan av sin
broder, som gick i vakten, och kört lapparna ifrån porten,
emedan de stodo där med stora stenar i händerna och
kastade på vakten. Lapparna bestredo, att de kastat några
stenar. Innan målet var utagerat, var rådstugutimmen
förfluten, varför lapparna fingo tillsägelse att avträda och
komma igen nästa rådstugudag. Vid det de gingo ut,
frågade de, om de fingo taga någon förlikning av Jonas, och
därtill erhöllo de rättens tillåtelse.

Att vakten ej alltid var oförvitlig, framgår av följande:
Borgaren Jonas Nilsson Hellen och Sundsvallsborgaren
Bertill Persson Wahl stodo den 18 sept. 1704 emot varandra
inför Härnösands rådstugurätt. Orsaken var den, att
Jonas, Härnösandsbon, dagen förut hade slagit Bertill. Denne
hade nämligen gått förbi vakten på torget till vilken Jonas
och en annan hörde. Därvid sade Jonas till sin kamrat:
"Statt på din vakt!" och efter att ha druckit sig rusig rände
han efter Bertill på gatan och högg honom ett blodsår i
huvudet samt ett annat på kindbenet jämte en blånad på
axeln. Härom överbevisades Jonas, och själv tillstod han
det även, varför han för allt detta bötfälldes till 36 daler
silvermynt. Därtill kom dels 6 daler för det han i
hastighet tjuvkallat Bertill, dels samma belopp för det han
sönderhuggit mössan, som den andre hade på huvudet, dels
ock 2 daler för det han, som skulle vara på vakt, druckit
sig onykter. Slagsmålet kom således att stå
Härnösandsbon ganska dyrt.

Den förut i samband med lotterispei nämnde fiskalen
Jonas Frisendahl var synnerligen nitisk, när det gällde
att åtala personer för olaga handel, men emellanåt synes
hans handlingssätt knappast kunna karaktäriseras annat
än som kitslighet. Här ett exempel! Hösten 1705 råkade
hustru Anna Loo ifrån Stockholm ut för honom i en ganska
oskyldig sak. När hustrun på söndagsaftonen ("mellen
5 och 6 på kvällen") låg i sin krambod, där hon dagligen
vistades, kom en bondepiga, som hade bär. Hustru Loo
gav henne då för bären 2½ aln band, värda 6 öre, och av
denna anledning stämde fiskalen henne inför
rådstugurätten. Hustrun gjordes emellertid dess bättre fri.

Nästan varje år meddela våra källor notiser om
Korsmässmarknaden. Det är så frestande att låta även läsaren
taga del av de mest betecknande för den tidens liv och
vandel, att vi måste omtala några flera. Den 23 sept. 1707
omtalas skeppar Sedins skuta från Gävle såsom liggande
i Härnösand. Båtsmannen Hans Hansson Brant på denna
hade några dagar förut på farkosten bortmistat ett
livstycke. Några dagar senare blev han varse detta på
bonden Hans Hansson ifrån Forsmo i Eds socken. Han tog
då bonden med sig på skutan, lät honom kläda av sig
livstycket och lämna det tillbaka. Till sitt försvar påstod
bonden emellertid, att han köpt det av en karl, som var
honom obekant men hade buldansbyxor och vadmalströja
såsom en båtsman. Bonden trodde sig kunna igenfinna
honom och fick några dagars uppskov för att framskaffa
sin fångesman. Detta lyckades honom ej, och för stöld
av det till 2 daler 16 öre kopparmynt värderade livstycket
fälldes mannen att böta 9 mark.

Handelsmännen ifrån Söderhamn Hindrich Hindrichsson
Colling och Hans Abrahamsson Broo tilltalades den 24 sept.
1709 för det de, trots tvenne varningar av borgmästaren,
legat norr i staden med sin farkost "ensidigt" och ej vid
torget eller "Packarebroon" och där intagit åtskilligt gods,
i synnerhet 18¾ tunna surströmming, som ej var packad.
Dessutom hade de fört hit 64 stumpar järn, som de
upplastat med annat järnredskap och försålt utan föregående
vägning. Surströmmingen, som värderades till 2½ daler
tunnor, förklarades förbruten.

På Korsmässan år 1712 kom borgaren Carl Örner från
Stockholm till Härnösand. När rådstugurätten var samlad
den 22 sept. s. å., antecknades det, att denne borgare då
ännu var kvar och handlade med borgerskapet speceri uti
minutier. Han tillspordes därom och tillstod ock, att han
den dagen överlåtit 1 lispund russin, 6 st. sopar och 11 små
kammar till handelsman Lundberg. Denne erkände detta
och sade sig ha tingat russinen 14 dagar tidigare, emedan
Örner var honom mycket skyldig. Men soparna och
kammarna hade han intet begärt, utan Örner hade ändå burit
dem till honom. Örner beskylldes alltjämt för att ha sålt
något smått, och tre rådmän anmodades att lämna
förhandlingarna och efterse, om han fortfarande hade sitt kram
öppet. Om en stund komna tillbaka berättade dessa, att
somt var öppet och somt i tunnor. Det gods, som lämnats
till Lundberg, förklarades förbrutet och Örner fick därtill
plikta 40 mark.

Genom att Sundsvalls marknad inträffade omedelbart
före den i Härnösand, synas de båda några gånger ha
sammanfattats uti benämningen <i>Norrlandsmarknaden</i>. Så i
domboken för Gävle stad den 24 nov. 1680. Hustru
Margareta Kruse, änka efter Sven Printz, hade anmodat Rolof
Macchei att på <i>Norlandz marchnaden</i> köpa henne några
proviantpersedlar. Så skedde, och det som hade inköpts,
inskeppades på Gävleborgaren Christopher Skotts farkost.
På hemvägen ifrån Härnösand strandade emellertid denna
i den norra hamnen vid Ostholmarna, varvid intet av
lasten kunde bärgas.
De, som skulle vaka över andras laglydnad, voro själva
ej alltid så nogräknade, det lär oss rådstugurättens
protokoll för den 3 sept. 1713. Bonden Christopher i Hagaris
i Nätra socken hade kommit till staden och med ett stycke
lärft ställt sig på torget. Då kommo till honom packarna
Olof Persson Lööw och Hans Nilsson Wågh och togo
av honom utan hans tillstånd ett stycke lärft om 18
alnar under förevändning, att de ville bese det i och för
köp; och sedan buro de hem det. Härom tvistades nu, och
domen blev, att uppsyningsmännen skulle återbära lärftet
och för sådant egenvilligt tagande böta 9 mark silvermynt.

Ett par dagar senare, den 26 sept. 1713, då inför
Härnösands rådstugurätt förehades ett mål rörande olaga
handel, som under eller efter marknaden bedrivits av
köpsvennen Erik Bouman, kom pastorn Magister Huss i
Gudmundrå inför rätten och berättade, hurusom hans
svägerska, pastorskan i Torsåker, var kommen sent till
marknaden för det hårda vädrets skull. Därför hade hon dagen
därförut av samme köpsven köpt litet kläde, vilket hade
tagits ifrån henne. Han begärde nu, att detta måtte
"consideras" så att hon finge behålla klädet, en anhållan, som
emellertid avslogs.
<b>VI.

Det stora rumoret.</b>

Benämningen <i>Det stora rumoret eller slagsmålet</i> ges i
domboken några bullersamma uppträden, som ägde rum
i Härnösand under eller omedelbart efter Korsmässan 1661
och visa huru stor ovänskapen varit mellan
Härnösands- och Gävlebor. Söndagen den 30 sept. var Hans Larsson,
båtsman på Gävlebon Bastian Popelmans skuta, ensam
på farkosten, då hans skeppare Per Nilsson kom ombord
och frågade efter sina andra båtsmän. Hans svarade sig
vara okunnig därom men fick strax befallning att uppsöka
dem. Skepparen ville nämligen, att de skulle ro skutan norr
på redden. Båtsmannen gav sig också ut att söka dem och
fann dem hos Hans Larsson, organist. Vad de där förehade,
omtalas ej, men i alla fall tyckte männen tydligen icke om
att bliva störda. Då Hans tilltalte dem, svarade de, att det
ej var så "hastigt om" (brått). Efter den utskickades
trägna anhållan gingo de dock men tydligen vid dåligt humör.

Strax de voro komna norr på gatan, lade de sitt
missnöje i dagen, i det de begynte kullkasta skjulen utanför
gatubodarna. De, som gjorde detta, voro Hans Andersson
på Måns Jöranssons skuta samt Erik Månsson och Josef
Nilsson, gift och borgare i Gävle, jämte en pojke, Jonas,
alla tre av Johan Anderssons skuta. I sin harm ledda av
lokalpatriotiska hänsyn, gjorde de Härnösandsbornas
bodar till föremål för sin förstörelselusta. Utav de nedrivna
skjulen ägdes ett av själva borgmästaren, Olof
Abrahamsson, det andra av en man vid namn Abraham Larsson och
det tredje av en utfattig änka vid namn Märit. I samband
med det andra skjulets nedrivande bortstulos även 5 st.
sågbräder. Allt detta hade de förrättat under gruveligt ropande
och skrikande allt framgent, och enligt en rådman hade de
ock gjort det av och till på Lilla torget.

Här vände de och gingo över Långgatan söderut igen
med slikt ropande och övermodigt skrikande. På denna
vandring råkade de samman med en borgare i staden vid
namn Olof Olofsson Bagge, som i sitt rätte ärende
framgick. Honom överföllo de med slag av handspikar och
med hårdrag.

Litet lugnare än sina kamrater hade båtsmannen Hans
Larsson ej deltagit i dessa upptåg, men under bataljen med
Olof Olofsson kom han tillstädes och skilde så sina
kamrater ifrån denne. Efter detta ville Hans Larsson ej längre
vara i lag med de sina, liksom han icke heller förut varit
det, utan gick lugnt och fredligt för sig själv, kanske ock
glad över att hava befriat den illa ansatte
Härnösandsborgaren.

Men otack är världens lön. Under dessa larmande
uppträden hade Härnösandsborgarna med undantag av den
nyss nämnde Olof Olofsson hållit sig stilla i sina
skyddade hem. En djäkne var dock nog djärv att söka rädda
stadens ära. Han vände sig dock i sin iver mot orätt person
och angrep den fridsamme Hans Larsson och överföll
honom med hugg och slag och det så kraftigt, att den slagne
måste bäras till skutan.

Marknadsvakten ingrep nu, och då uppblossade striden
ånyo. De, som voro förordnade i vakt, hette Christopher
Larsson och Jöns Månsson. I början redde dessa sig väl.
De gingo till det ställe, där besättningsmännen voro och
fingo fatt i en av dem vid namn Erik Månsson. Denne
hade de in hos borgmästaren, som befallde, att den gripne
skulle föras till stadsfängelset. Till borgmästaren kom
ock Eriks kamrat Josef gångandes med en stor stör i
handen och under gruveligt skrikande. Borgmästaren befallde
nu, att även denne skulle föras till fängelset. Men detta
var lättare sagt än gjort. När Jöns Månsson, den andre
väktaren, ville taga honom fast, tog Josef till språng och
flydde in uti sal. Mats Peders port och vakten Jöns allt
efter.

I denna port uppstod nu den svåraste striden. Josef
visste nämligen, vart han flydde. Han fann där före sig
Lars Trast och Nils Eriksson förutom Erik Larssons
tjänare och andra deras pojkar. Dessa gjorde Josef bistånd
och överföllo väktaren Jöns samt även dennes kamrat
Christopher, som kommit honom till hjälp. De stackars
vaktkarlarna kunde ej försvara sig mot övermakten utan
blevo illa hanterade med hugg och slag av handspikar,
varav de fingo "pust" och blånader, samt även med hårdrag.

Omsider slapp dock vakten undan och hade med sig
den först gripne Erik. Med denne gingo de ner till
fängelset och satte in honom där. Helt visst hoppades de båda
väktarna, att dagens mödor nu voro lyktade. Men så var
icke fallet. Gävleborna kunde ej finna sig i att en av deras
skara satt fängslad utan ville prompt ha honom lös. Till
fängelset kom nu en av den fångnes kamrater, Hans
Håkansson, tillika med Erik Larssons tjänare. Rustade med
stänger och gevär sade de: <i>"Vi skola taga vår kamrat ut"</i>.
Men därav blev intet. Väktarna hade nu fått hjälp av
befallningsmannens tvenne tjänare, och med bistånd av
dessa togo de nu även denne Hans fast och införde honom
i kistan. Och så var äntligen den dagen slut.

De två arrestanterna, Erik och Hans, sköto alldeles
skulden för detta "perlementet" på Hans Larsson, som
enligt hans egen framställning gjort bemödanden att avstyra
ofoget, samt på Nils Eriksson, Josef Nilsson och Lars Trast.

Påföljande dag ingrep "stadens folk" och ville i
fängelset införa Hans Larsson och Nils Eriksson, som hade
slagit vakten Jöns. Men "stadens folk" drog det kortaste
strået och led ett förkrossande nederlag. De två inspärrade
undsluppo förmedelst många kamraters tillhjälp, och Hans
Håkansson, som dagen förut var insatt i kistan tillika med
Erik Mårtensson, lyckades med våld uttränga sig, i det
kistdörren upplästes, så att allena Erik var där inne.

Men även denne Erik gjorde sig fri. När nu vakten
åter försvarade dörren och även sprang efter dem, som
undsluppit, hade denne Erik, tvivelsutan genom någons
tillhjälp, brutit sig ut ur fängelset. Således hade alla,
som inmanats i häkte, lyckligen återvunnit friheten, och
antagligen gladde de sig över sin framgång i striden mot
"stadens folk", vilket ej kan förtänkas dem. Men Hans
Larsson, som de nu fingo fast, hamnade ensam i fängelset.

Vad gjorde nu myndigheterna i staden? Jo, de skickade
folk till bråkmakarnas skeppare och husbönder med
förbud, att ingendera av dem skulle från staden föra de
brottsliga, förrän dessa varit till laga rannsakning. Men
respekten för de styrande i Härnösands stad var tydligen icke
stor. Förbudet blev ej aktat, heter det i protokollet, utan
alla avreste, utan att man visste på vilkens farkost det
skedde. Således en ny skymf tillfogad Härnösand!

Hans Larsson hade man dock kvar i staden. Med
honom hölls rannsakning den 2 okt. och "med flit"
examinerades han om dessa uppträden och slagsmål. Det är
hans för honom själv mycket fördelaktiga framställning
av det stora rumoret och slagsmålet, som vi här följt.
Vi erinra om att hans kamrater i kistan därom hade en
alldeles motsatt uppfattning. Han skyllde alldeles på de
avrymda och kunde därför ej vidare procederas. Han
ställde emellertid löfte eller borgen för sig att inställa sig,
när någon vidare undersökning skulle företagas.

Till borgmästare och råd i Gävle avgick nu
generalguvernörens brev med befallning, att de, som hade något med
denna sak att göra, skulle alla begiva sig till Härnösand.
De brottsliga aktade sig emellertid väl för att komma
inför rådstugurätten där. Vid nyåret 1661 omnämnes i
domboken, att det då ej skett, och året därpå antecknades, att de
alldeles hölle sig undan, så att ingen kunde komma över
dem. Troligen väntade de med att åter fara till
Härnösand, tills saken så småningom råkade i glömska.
<b>VII.

Härnösands stads brand 1710.</b><footnote>Detta kapitel utgör ett omtryck av en serie artiklar i
Sollefteå-Bladet 1917—1918. Ett avdrag av dessa tidningsartiklar togs i ett
tjugutal exemplar, som distribuerades av författaren i form av en broschyr,
»tryckt som manuskript» utan författarnamn med tryckåret 1918.
Branden har tidigare i största korthet omtalats i lektor O. Norbergs bok
»Hernösands kungl. gymnasium», Stockholm 1896, s. 3 och något senare
dels i lektor G. Kallstenius »Blad ur Härnösands historia», Härnösand
1919, s. 33 f., dels i rektor G. Buchts »Härnösand i forna dagar»,
Härnösand 1923, s. 28.</footnote><b>)</b>

Tusentals marknadsresor hava helt visst företagits
utför Ångermanälven, men säkerligen har ingen varit så
ödesdiger som den, vilken hösten 1710 företogs av några
Ådalsbor. De, som anträdde denna, voro Olof Pålsson i
Gransjö i Helgums socken samt Granvågsborna Hans
Olofsson och Hans Johansson jämte Olof Nilsson i Hallsta, de
tre senare ifrån Sollefteå socken. Alla dessa kallas
bönder. Äldst var Olof Nilsson i Hallsta om 40 år och yngst
Hans Olofsson om 24. Såsom ofta hände, hade de på
färden med sig en djäkne, ty samtidigt med marknaden
började läsåret vid Härnösands gymnasium. Studerandens
namn var Johan Granström, och han var broder till den
nämnda Gransjöbon. Så späd var han just ej till åren, ty
han räknade 24 vårar.

Från resan utför älven känna vi ingenting.

Komna till Härnösand, togo de in hos borgaren Erik
Olofsson Uland, där några av dem förut hade hållit till
många gånger vid marknadsbesök. I borgarnes sjöbod
fingo de nu härbärge, men genom oförsiktighet med elden
blevo de orsaken till en eldsvåda, som övergick hela
staden och anställda oerhörd förödelse.
100

NORRLÄNDSKA SAMLINGAR 11

Att de inhystes i en sjöbod, var ingenting ovanligt. Den
bod, som de bebodde, synes ha varit av den ännu vanliga
typen. Den hade två våningar med en sjöbodbrygga i
jämnhöjd med den nedre, och upp på vinden eller bottnen ledde
en trappa. I den nedre boden stod mitt på golvet en laxeså
(en så med lax uti), och på bottnen var det halm, spån
(takspån?) och fetved, således idel eldfängda saker. Olof
Nilsson från Hallsta anmärkte också under förhören, att
det var illa gjort av Erik Olofsson att lägga dem i ett
sådant rum, som var halm uti; men ägaren svarade, att där
var på bottnen allenast en halmkärve att ligga på samt ved
och litet spån, varemot nedre rummet enligt honom var
alldeles rent.

Den 20 sept. kommo männen till staden, och samma
kväll — det var på en tisdag — utbröt elden, som rasade
under natten till den 21. Under de många förhör, som
höllos om eldens uppkomst, utröntes, att det skett på sätt,
som här skall omtalas.

På kvällen — klockan var mellan 7 och 8 — hade Olof
Nilsson gått upp till värdens stuga för att hämta eld. Detta
gick till på det viset, att han tog eldkol på en sticka och bar
stickeblosset ned på sjöbodbryggan. Där blåste de eld i
ett ljus, som djäknen Granström fick dem. Detta satte de
så i en kanna, som Hans Olofsson ägde, varefter de fingo
sig mat. Därefter gick djäknen strax sin kos för att besöka
en kamrat. Senare kom Hans Johansson dit. Branden
började på vinden, och när Olof Pålsson, som låg nere i
boden, väcktes, så brann det redan allt ifrån sjöbodbottnen
och upp igenom taket. Elden synes ha spritt sig med stor
hastighet, och om några försök att hejda honom talas icke.
Upphovsmännen till branden gjorde ej heller några
bemödanden i den riktningen. När det börjat brinna, kom
handelsmannen Jakob Nyman till sjöboden men fick,
såsom han senare klagade, ingen hjälp av männen att släcka.
Dessa tänkte mest på att bärga sitt eget gods, och en av
dem tog en brödtunna, en annan kläder, andra åter lax,
som de kastade i sin båt. Hustrun till bodens ägare hade
under taket några skinn hängande, och dessa togo de ned
samt kastade i sin båt. Att de kunnat taga ned dem,
anfördes senare som bevis därför, att elden icke varit så "hög",
när de varsnat honom.

Allt tyder på att man, när branden börjat, stod där
alldeles handfallen utan att tänka på något annat än att rädda
sina egna tillhörigheter.

Under marknaderna tillsattes alitid karlar, som skulle
gå vakt om nätterna. De, som nu voro därtill tillsatta,
voro icke mindre än sex till antalet. De hette Johan Prost,
Måns Skarp, Olof Persson Skoug, Johan O. Lenman, Olof
Nilsson Ström och Elias Pehrsson Hellman. Illa skötte de
emellertid sitt värv den kvällen och blevo också därför
lagförda. Ehuru av borgmästaren särskilt tillsagda och
förmanade att nattetid ej gå in i något hus utan allt stadigt
vara i rörelse, hade de varit inne i vakthuset på torget.
Man frågade dem för rätta, huru de då gjort sitt ämbete.
De svarade, att när klockan var 9 slagen, hade de gått
staden igenom. När de så voro ingångna i Corps de Garde att
dela sig till utgång igen, kom Erik Nilsson Rüss, ropandes
elden vara lös, varpå Prost hade gått till borgmästaren att
sådant berätta.

Själva erkände således också vakterna, att de varit inne,
när de skulle byta om vakten; men det hade, sade de, bara
varit som snarast. De dömdes att vardera böta 3 daler
silvermynt, ehuru borgmästaren röstade för icke mindre än
40 daler silvermynt.

Här meddelas några episoder från branden.

*

Komministern i Härnösand Ingev. Jon. Ljungberg hade
dött år 1706 och lämnat efter sig änkan Catharina Hernodia,
vilken överlevde denna brand. Uti tullskrivaren Erik Bäck
hade hon en svåger, som under branden var hos henne.

Där hade han lämnat sin båt och tagit hennes samt på
denna fört Hernodia till Södertull. Men när han så skulle
tillbaka igen, var båten borta, varigenom han blev
förhindrad att bärga hennes egendom undan elden. Han inlade
även en specifikation på de saker, hustru Hernodia förlorat
genom båtens bortovarande, och yrkade, att borgaren
Anders A. Gieting, som vid Södertull borttagit hennes båt,
måtte svara till hennes tagna skada. Anders nekade
emellertid att ha tagit hennes båt. Hans hustru hade jämte
Olof Dahlman ifrån Hägdånger stått på sjöbodbryggan och
ropat: Hjälp i Jesu namn! Då hade en bonde kommit
roende med den båten till dem, och de hade ej annat vetat, än
att båten också hörde den bonden till. De stego också i
båten, och bonden hjälpte dem att bära några saker i denna.
Mannen, som var dem obekant, gick därmed strax ifrån
dem, och de salverade sig undan elden.

Rätten fann tydligen Gietings berättelse mindre
sannolik och ålade honom att skaffa sin fångesman igen; annars
lärde han själv få svara till saken. Men fångesmannen
kunde han icke skaffa, utan beropade sig bara på bonden
ifrån Hägdånger.

Borgarhustruns utrop är ett vältaligt vittnesbörd om
huru stor förskräckelsen måtte ha varit under denna
hemska natt.

*

Under branden vid torget hade borgmästaren utvältat
ett fat dubbelt öl och en pipa spanskt vin ur stadskällaren,
varvid några borgare mottagit detta för att föra det undan
elden och över Sundet. Men i stället rodde dessa längre
norr i staden till Jon Persson Löf, och där tappade de ut
både öl och vin, så att litet nog var kvar, när borgmästaren
fick igen tunnorna. Där hade de emellertid gjort sig ett
gott kalas. När Jon Löf kom från elden, sedan branden
var överstånden, höllo de som bäst på att dricka. Han ville
då taga av dem ölet och vinet till förvaring, men då ville
de slå honom med störar. Detsamma berättar Jon Löfs
broder Olof.

Föga belåten härmed, tilltalade borgmästaren dem, som
vid torget mottagit ölet och vinet. Dessa voro Erik
Persson i Löfvik i Nora socken och borgaren Olof Nilsson Dahl.
Denne senare tillstod, att han gjort tapp i vinfatet och
uttappat ett glas till — länsman Herman Höök i Nora och
borgaren Olof Persson Löf samt Erik Perssons hustru.
Under de många och långa förhören härom kom det fram,
att även många andra försett sig med vin ur borgmästarens
pipa. Johan Simonsson i Övered i Skogs socken erkände,
att han tappat en kanna öl åt sig ur fatet eller pipan, och
även de andra hade tappat så mycket. Själva kannmåttet
hade de fått låna av hustrun till Jon Persson Löf, d. v. s. av
samma man, som hade tagit ölet och vinet i sitt beskydd.
Den nämnde Olof Nilsson Dahl hade delat med sig vida
frikostigare, än han först bekände. Åt länsman Höök i
Nora hade han t. ex. tappat 3 "puteller" vin, varför denne
senare ock hemma kunnat dela med sig till flere. Olof
Nilsson var enligt uppgift hel full och tappade åt alla, som
kommo. Jon Persson Löf sade därför också, att om han
ej tagit vinet in i sjöboden, hade Olof tappat ut
alltsammans. Redan på båten emellan tullen och staden hade
begåvningen börjat, i det Erik Persson i Löf vik då givit en
man att dricka ur kannan. Åt en annan hade Erik
Persson vinkat bak i båten, och när den bjudne kom dit, hade
han givit honom vin att dricka ur en kanna. På en man,
som gick och bar saker, hade man hållit kannan för
munnen för att traktera honom. Man var frikostig på andras
drycker! Saken kom emellertid att stå dem dyrt, ty de
dömdes till dryga böter.

*

Uti Härnösand fanns på denna tid en hel hop ryska
fångar. Dessa voro inhysta i det ryska fånghuset, som var
uppsatt på torget i staden. I oktober 1705 omtalas detta
hus såsom av borgarne uppsatt, och det hade kostat 700
daler kopparmynt. Fångarna synas också ha deltagit uti
det allmänna räddandet. Dock anklagades en av dem för
att ha räddat för egen räkning. Ingen mindre än
borgmästaren Sundström uppträdde med klagomål härom.
Enligt honom skulle ryssen Mitrick Fiodotoff under den
skadeliga branden natten till den 21 sept. fått uti ett litet
schatull, vari varit riksdaler, dukater och några medaljer
samt angelägna skrifter. Detta skulle ryssen ha
uppbrutit. Beslaget av schatullet hade borgmästaren fått igen.
Penningarna hade han ock efterspanat samt fått igen 8
Rdr, som Mitrick med ryssen Daniel bortväxlat, en del till
marknadsfolk ifrån Stockholm och en del åt andra, såsom
ryssen Amnike och borgaren Jöns Hägg. Upplysande för
den ekonomiska ställningen på den tiden är en anteckning
därom, att riksdalrarna "då voro för sin raritet ökända".
Klingande silvermynt hörde nämligen då till sällsyntheten.

Mitrick nekade att ha sett något skrin, ännu mindre
hade han uppbrutit något. Riksdalrarna hade han, sade
han, hittat i en slarva (trasa) vid Stora brunnen. Av dem
hade han fyra dagar efteråt fått 8 åt ryssen Daniel och
ytterligare 5 till ryssen Amnike, såsom dessa tillstodo. Mitrick
kunde ej överbevisas om att ha tagit eller uppbrutit något
skrin; men emedan han funnit penningarna utan att
upplysa dem,<footnote>Tillkännagiva fyndet av dem.</footnote> fick han plikta tre gånger så mycket, som
hittegodset gällde, eller 78 daler. Som han emellertid intet ägde
att böta med, skulle han plikta med kroppen samt sitta i
stocken för kyrkoplikten. I resolutionen erkännes, att han
hjälpt borgmästaren att rädda några saker undan elden.

Två bonddrängar v. n. Israel och Olof Pålssöner från
Undrom i Boteå socken voro bland annat marknadsfolk i
Härnösand närvarande under branden på natten till den
21 sept. Därunder blevo de varse, att ryska fångar 
hanterade gods, som de buro. Undromsborna anade, att det ej
stod rätt till med detta, ehuru ryssarna verkligen buro
sakerna med ägarnas tillstånd. Litet mera rättänkande än
många andra, höggo de därför in på räddarna, under det
att dessa å sin sida i medvetandet om sin oskuld på bästa
sätt försvarade sig. Ingen mindre än själva borgmästaren
sökte skilja de stridande åt, men då fattade drängarna
honom med iver om armen. — Männen tilltalades härför på
rådstugan, varvid de gjorde avbön. Saken gavs dem ock
efter, helst emedan borgmästaren, såsom det heter i
protokollet, korrigerat deras beteende med käppen och även
tagit dem i luven.

En flicka Margreta Solberg, dotter till Jon Göransson,
råkade också illa ut, emedan hon hade räddat saker. Under
branden hade hon tagit till sig några små tavlor och
stentallrikar, som tillhörde lektorerna Mag. Solander och Mag.
Huss. Dessa funno så sina saker hos henne. De ville ej
tillägga henne att ha velat undandölja detta, men saken
kom emellertid för rätta. Borgmästaren uppträdde då till
flickans hjälp. Han intygade nämligen, att han av
inspektoren Eurenius hört, att flickan lyst upp tavlorna för
honom (borgmästaren) i den tron, att de tillhörde honom.
Hon blev också frikänd.

*

Handelsmannen Sivert Birstedt från Sundsvall hade
legat med sin båt i Härnösand och i den hade en hustru från
Stockholm borttappat en penningkatta.<footnote>Lång, smal penningpung.</footnote> Denna hade sedan
innehafts av tvenne pigor från Sundsvall, Barbro och
Karin Jonsdöttrar, varför handelsmannen förmente, att dessa
funnit penningkattan och gömt henne. Han lät ock
rannsaka flickornas spann, men däri fann han henne icke utan
allenast en liten spegel, som dem intet tillkom. Några
brända järn hade flickorna ock i sin båt. För rätten
nekade de att ha blivit varse någon penningkatta, men
spegeln hade Barbro funnit på södra sidan om bron och
flytande på vattnet. Hon hade tagit upp honom och lagt
honom i spannen i tanke att den upplysa. Järnet hade, sade
de, dem ovetandes kommit i deras båt. Sedan Barbro
utvisats, tillstod emellertid Karin, att Barbro hittat spegeln
på landet utom bron och intet på vattnet. Olof Persson
Löf, som kom tillstädes, sade spegeln höra sig till; den hade
varit lagd i en gryta norr i staden på brodern Jon Persson
Löfs brygga, varest dessa pigor också varit. Båda nekade
emellertid till stölden. — Denna ransakning, som var den
första, hölls den 23 sept.; tre dagar därefter hölls en ny.
Om penningarna nekade de fortfarande alldeles; i fråga
om järnen sade de, att dessa, dem ovetandes, kommit i
deras båt; och på samma sätt hade ock spegeln lagts i denna,
varvid de upptagit honom och lagt honom i spannen men
icke för att dölja honom utan för att upplysa honom och
ägaren återgiva. Att de förra gången talat annorlunda,
beklagade de, men det berodde på deras räddhåga och
enfaldighet.

Huru målet slutade, finner jag ej i mina anteckningar.
Detta kan ock vara likgiltigt, ty tydligt är, att stöld här
förelåg. Att denna skett vid branden, nämnes visserligen
icke, men är dock ganska visst. Det framgår såväl av tiden
som av närvaron av så många personer från olika håll.
Att spegeln och grytan ställts på bryggan, för att de skulle
räddas undan branden, är ock ganska tydligt, och man kan
fråga sig, om ej hustrun från Stockholm för egen del sökt
skydd i Sundsvallsbons båt.

Bonden Per Persson i Vignäs i Resele hade
överenskommit med inspektoren Johan Ratkin om en affär på så sätt,
att bonden skuile giva honom 6 tunnor tjära och i stället
få igen 1 tunna salt. Under branden hade emellertid både
tjäran och saltet brunnit upp, och då uppstod den frågan,
huru det skulle gå med deras handel. Bonden fordrade
för rätta sin betalning, men parterna förentes på det
viset, att Ratkin skulle betala Per Persson halvparten enligt
gångbart köp på tjäran eller 5 daler kopparmynt för
tunnan.

Under marknaden hade Anders Eriksson i Omsjö i
Liden överenskommit med handelsmannen Magnus Frisk från
Stockholm om köp av 5 pund gäddor. Dessa hade ock
lämnats in i Vågboden för att där vägas, men så kom
branden, och gäddorna uppbrändes i boden. Vem skulle nu
ersätta förlusten? Bonden yrkade på betalningen, men
handelsmannen ville undandraga sig denna. Under
rättegång härom intygade borgmästaren, att såväl
handelsmannen som Anders gått vågen förbi utan att taga fisken
därifrån, varigenom denna blivit där liggandes och förbränts.
De dömdes därför att draga halva skadan var, och Frisk
skulle betala Anders 5 karoliner eller 9 daler 12 öre
kopparmynt.

Även för andra blevo marknadsvaror förstörda av elden.

När djäknar med marknadsfolket kommo till staden,
hade de ofta åtskilligt marknadsgods med sig, som de fingo
avyttra under marknaden för att på det viset få sig litet
reda penningar till sina utgifter under det då begynnande
skolåret.

Så var också nu fallet med djäknen Mårten Solberg, som
hade haft med sig 4 tunnor huvudlös surströmming. Med
postmästaren Lars Westman hade han gjort upp om köp
av denna, och de hade kommit överens om 10 daler för
tunnan, vilket var det i marknaden gällande priset. Säljaren
hade ock fått 3 karoliner på handen. Men nu råkade
strömmingen att brinna upp, "när elden gick över hela staden".
Studeranden ville likväl få ut, vad som fattades av
summan, men därpå ville postmästaren ej gå in. Han hade
köpslagat för proviantmästaren Jonas Modin och intet åt
sig själv. Hade Solberg fört sin strömming på dennes
skuta, så skulle han ock fått penningarna; men nu hade han
låtit strömmingen brinna upp, och därför finge han skylla
sig själv.

Men djäknen gav sig ej. Han stämde postmästaren för
rätta och bemötte där dennes invändning. Postmästarens
fullmäktig hade, sade han, varit i en bod och packat
strömmingen till sig samt även vältrat honom ut ur boden samt
sagt sig strax skola komma igen och taga den, uppgifter,
som ock styrktes av Hans Linds änka, i vilkens bod
packningen skett. Slutet blev det, att postmästaren dömdes att
fullgöra sitt ingångna köp, och djäknen fick sina troligen
väl behövliga penningar.

Att noggrant angiva, av huru stor omfattning branden
var, faller sig litet svårt. I sin beskrivning över
Ångermanland säger Hülphers, att "en stor del av staden" vid detta
tillfälle "lades i aska". Av ungefärligen samma innehåll
äro också samtida anteckningar i rådhusrättens protokoll.
Den 23 sept. eller blott några dagar efter branden talas där
om elden, som "staden avbränt"; något senare heter det
vid ett annat tillfälle, att "elden gick över hela staden",
och åter vid ett annat, att "hela staden blev till total ruin
avbränd med publika byggningar, som voro inuti staden,
samt en del av bogården kring kyrkan jämte mångens lösa
egendom." Ödeläggelsen hade således varit allmän.

Efter branden dröjde det naturligtvis icke länge, förrän
rannsakning hölls om dess uppkomst. Början därmed
gjordes redan den 23 sept. Men då infunno sig blott Olof
Pålsson och Hans Olofsson samt djäknen Granström, vilka
tydligen ansågo sig ha minst att frukta av förhandlingarna.
Olof Nilsson, mannen från Hallsta, och Hans Johansson
uteblevo däremot, säkerligen på grund av dåligt samvete.
Vid nytt förhör tre dagar därefter saknades dessa två också,
och de andra sade, att de intet kunnat igenfinna dem.
Senare infunno sig båda, men Hans Johansson från Granvåg
först den 5 okt. och då, som det heter, efter
befallningsmannens pådrivande.

Olof Pålsson, mannen ifrån Gransjö, hade enligt egen
uppgift, som bekräftades av andra, på den skickelsedigra
kvällen lagt sig nere i sjöboden på två tunnor. Trots denna,
som det skulle tyckas, något obekväma ställning hade han
tydligen sovit gott och förblivit sovande, medan de andra
åto och bäddade åt sig. Också visste han ej, huru Hans
Johansson och Olof Nilsson hade hanterat ljuset. När
domen föll den 12 okt. 1710, slapp han ock jämförelsevis
billigt undan. För sin vårdslöshet fick han liksom brodern,
djäknen Granström, böta 40 mark; därtill fick Olof plikta
samma belopp för det han ej sökt släcka elden utan i
stället bärgat broderns saker och för det han ej heller givit
någon notifikation om eldens uppkomst.

Sämre gick det för de män, som under den olyckliga
natten legat på sjöbodens vind eller botten, nämligen Olof
Nilsson från Hallsta och de båda Granvågsmännen Hans
Olofsson och Hans Johansson. Av dessa framstår den
sistnämnde såsom en synnerligen tvetydig person, och på
allehanda sätt sökte han slingra sig ifrån saken. Ehuru
tillsagd att vara kvar i staden, hade han på lördagsmorgonen
efter branden "rest" bort och därvid tagit sin kamrat Olof
Nilssons båt. Såsom redan är nämnt, hade han ock sedan
i det längsta hållit sig undan. På frågan, varför han rest
bort, svarade han, att han ej förstod sig på så mycket; även
hade han blivit skrämder och narrader därtill av sin
svåger Olof Nilsson i Myre. Till sjöboden hade han kommit
litet senare än de övriga eller då dessa fingo sig mat och
hade ljuset i en kanna. Han hade ej heller deltagit i
kamraternas kvällsvard, utan i stället gått ut på
sjöbodbryggan — och spytt, ty han hade fått ont i magen. Där hade
han setat väl en timme. När han sedan kom in i
sjöboden, såg han intet ljus eller någon eld, och i mörkret gick
han upp på bottnen till Olof Nilsson och Hans Olofsson
och lade sig. Dessa voro då vakna, och han frågade dem, var
han skulle lägga sig. Om han hade eld med sig, kunde
dessa två ej säga, emedan de hade fällen kring om huvudet.

Rätten anade, att mannen ej höll sig till sanningen, och
ansatte honom med en del närgångna frågor. Tillspord,
om han varit drucken vid tillfället, svarade han, att han
druckit ett stop öl hos Nils Eliasson, där han ock lämnat
sin tobakspipa. Litet drucken tillstod han sig dock ha
varit; men han hade en bröstsjukdom, varav han uppkastade
blod. Tillfrågad, om han brukade minnas, vad han gjorde,
när han var drucken, svarade han sig mestadels minnas.
Man undrade vidare, om han var blinder, då han ej såg
elden, vartill han svarade: "Gud vet, huru ögonen voro"; men
elden hade han ej sett.

En av olyckskamraterna upplyste, att Hans hade sagt,
att Olof Nilsson burit kannan med ljuset på bottnen; men
Hans hade ock tillagt: "Vi skola intet bekänna, det vi hade
elden i kannan; förr skola vi svärja och sedan bekänna oss
för prästen". Samma råd hade han ock givit djäknen.

Det ville ej lyckas för rätten att få fram sanningen, huru
mycket den än förmanade männen till att bekänna. Till
slut hotade domstolen, att allesammans, om så ej skedde,
skulle föras till Gävle slott, och sanningen kom också till
slut fram.

Olof Nilsson, som burit stickblosset från borgarens gård
ned till sjöboden, nekade ej därtill. Han erkände ock, att
han nere i sjöboden blåst upp elden i stickan samt tänt på
ljuset och satt det i en kanna; men såsom bevis på sin
försiktighet nämnde han ock, att de stickorna, som han burit
elden uti, hade han upptrampat på golvet, och att han
kastat eldblosset i sjön.
Vid skenet av ljuset i kannan fingo kamraterna och han
sig mat. Därefter hade djäknen gått sin kos, och Olof
Pålsson hade strax lagt sig på golvet i sjöboden, medan
Hans Olofsson däremot gått upp på sjöbodvinden och där
bäddat åt sig. Under tiden hade Olof Nilsson stått och lyst
honom upp genom trappehålet. Sedan hade han ställt
kannan med ljuset i på den laxesån, som stod där i det nedre
rummet mitt på golvet, i avsikt att bereda ljus för Hans
Johansson från Granvåg, när denne skulle komma, men
<sp>icke</sp> burit henne upp på vinden. Sedan hade även han
själv gått upp på bottnen och lagt sig. Bägge somnade
också förrän Hans Johansson kom dit, och därför var det
Olof Nilsson okunnigt, huru denne hanterade ljuset. Olof
Nilsson ville således vältra skulden från sig på Hans
Johansson.

Slutligen kom emellertid sanningen fram, och det blev
klart, dels att kannan med ljuset uti verkligen varit på
vinden, dels ock huru den kommit dit. Det var Hans Olofsson
från Granvåg och Olof Nilsson ifrån Hallsta, som först
bekände. När Hans Olofsson bäddade åt sig på vinden, såg
han ej, ehuru Olof Nilsson stod i trapporna och lyste. Då
bad Hans, att Olof skulle få honom kannan med ljuset i,
det Olof ock gjorde och satte kannan på bottnen. Därpå
hade de lagt sig. Efter en stund anmante Olof Nilsson
Hans Olofsson att släcka ljuset; men då svarade Hans, att
han väntade Hans Johansson och djäknen Granström, och
om ljuset släcktes, bleve denne ej god, efter han ägde
detsamma. Rätten frågade, om Granström sagt sig skola
komma igen, vartill Hans Olofsson svarade honom intet
"läggia därom".<footnote>Att han inte sagt något därom.</footnote> Hans Olofsson, som i det längsta nekat
att av Olof ha mottagit kannan med ljuset, bekände till
slut, först enskilt för borgmästaren och sedan för hela
rätten, att han av Olof Nilsson mottagit den och satt den på
sjöbodbottnen, och hade ljuset därvid varit satt "emellan
kannan och locket i grepan". Efter en stund hade Olof
Nilsson sagt åt honom (Hans), att han skulle släcka det,
men Hans hade svarat, att det väl kunde stå, tills de andra
komme. Hans Johansson tillfrågades nu, varför han ej
släckte ljuset, när han kom till sjöboden. Han svarade,
att han såg intet av det, så litet var kvar av det, utan det
var brunnet ned i kannan, som hade stått hos Olof Nilsson.

Rätten förehöll Hans Johansson att bekänna, det han
uppmanat kamraterna att förneka, att de haft elden på
bottnen, och i nödfall svärja falskt och sedan bikta för
prästen. Först nekade han härtill, men strax därpå tillstod
han det.

Olof Hansson i Granvåg, fader till den anklagade Hans
Olofsson, var bland dem, som hördes i målet. Han påstod
att elden uppkommit på bottnen, då de bäddade, och det
kunde intet annars vara, sade han, emedan det begynt
brinna på bottnen eller svalen över bryggan, där de lågo.
För övrigt tillstod han, då såsom förr, att hans son Hans
Olofsson bäddat och att Olof Nilsson lyst honom genom
trapporna.

Till sist förehölls det alla de anklagade, huru likt det
var, att de med vilja åstadkommit elden, då de intet sökt
släcka den utan blott bärgat sitt eget gods och ej heller
kungjort eldens uppkomst genom rop eller annat. Till sin
ursäkt anförde de, att de av häpenhet intet annat kunnat
taga sig före, än det de gjort. Rådmännen diskuterade ock
frågan, huruvida bönderna med vilja utsatt elden; men de
sade sig icke kunna tänka, att de skulie ha varit så
gudlösa. Borgmästaren var av samma tanke, ehuru han
medgav, att stor vårdslöshet varit hos dem. Rätten frågade
ock sjöbodens ägare, vad han tyckte härom. Han svarade,
att han intet kunde tro männen därom, att de med vilja
utsatt elden, emedan såväl Hans Johansson som Olof
Hansson förr i många år varit hos honom (vid marknader).
Som resultat av de många förhören hade framgått, att
det var Hans Olofsson i Granvåg och Olof Nilsson i Hallsta,
som i första rummet hade Härnösands brand år 1710 på
sitt samvete. I sin dom fann ock rådstugurätten, att de
för sitt procedere (tillvägagångssätt) med elden voro
brottsliga till <sp>livet</sp>. Hans Johansson fanns ock brottslig och
det i 8 punkter samt kunde ej från <sp>livsstraff</sp> befrias;
dock fann rådman Ekebladh detta hårt, ehuru en stor
vårdslöshet hos honom varit. Borgaren Erik Olofsson
Uland, som tillsatt att utbära elden i sjöboden så sent om
kvällen, fick plikta 40 mark. Om Olof Pålssons och Johan
Granströms straff är ovan talat. Äntligen skulle Hans
Olofssons fader, Olof Hansson i Granvåg, plikta med två dagars
fängelse, emedan han vetat sakens sammanhang men på
många rådstugudagar sökt den fördölja och förtiga.

—

Och härmed ha vi så utförligt, som våra källor tillåtit,
redogjort för en av de många hemsökelser, som på
1700-talets början övergick staden Härnösand. Bilden är i många
avseenden sorglig. Vårdslöshet var orsaken till olyckan,
under densamma tänka en hel del stadsbor och
marknadsbesökande blott på stundens njutning eller på att rikta sig
på det ena eller andra sättet, och när slutligen
upphovsmännen ställas för rätta, göra de icke allenast allehande
undanflykter och svänga sig på olika sätt utan tänka och
tala även om att med mened rädda sig undan det
välförtjänta straffet.

—

Och härmed vilja vi avsluta dessa skildringar från den
marknad, som varit den främsta i landskapet och som varit
av stor betydelse för såväl staden Härnösands som
Ångermanlands historia.

—<b>—</b>—

<h2>INNEHÅLL.</h2>

Förord .................................................................................................................       3

Kapitel I.    Härnösand såsom olaga hamn  .............................................................       7

»<tab>II.   Korsmässmarknaden till Härnösands stads anläggning år 1583   .............     15

»<tab>III.   Korsmässmarknaden efter  1583 till branden 1710 ...............................     40

»<tab>IV.   Landsköp och annan olaga handel  ......................................................     65

»<tab>V.    Marknadslivet   belyst   av rättegångshandlingar .....................................     79

»<tab>VI.    Det stora rumoret ...................................................................................     94

»<tab>VII.   Härnösands stads brand 1710 ..............................................................     99

—<b>—</b>—

Av Johan Nordlanders <b>NORRLÄNDSKA SAMLINGAR</b>
ha förut utkommit följande häften, samtliga i distribution hos 
C. E. Fritzes Bokförlags A.-B., Stockholm.
<poem>
<i>[Första serien:]</i>

1  häftet.   <b>Ångermanländska fiskevatten på 1500-talet.</b> 1892.  Pris 1 kr.

2    »       <b>M. N. Nordenströms Beskrifning ofrer Stöde socken</b> 
<tab><b>(1769—). Fale Burmans koneeptdagböcker förda</b> 
<tab><b>under resor i Jämtland 1793—1802</b> (början). 1894. Pris 2 kr.

3    »       <b>Fale Burmans konceptdagböcker (fortsättning och</b>
<tab><b>slut); Skatteboken af Medelpad pro anno 1543;</b> 
<tab><b>Hvarjehanda anteckningar.</b>  1896. Pris 3 kr.

4    »       <b>Hvarjehanda anteckningar (fortsättning och slut);</b>
<tab><b>Skatte Bokenn aff Ångermanne Land pro anno 1550.</b>  1899.

5    »       <b>Medelpads äldre byanamn; Saköres Bokan af Medelpadha</b> 
<tab><b>pro anno 1558; Fogdefodringsmantalet af</b> 
<tab><b>Gestrikland pro anno 1541.</b>   1903.

6    »       <b>Jordha Boocken wthaff Westrabotnen pro anno 1543.</b>
<tab><b>Till Västerbottens äldre kulturhistoria.</b>   1905.    Pris 3 kr.

<i>Andra serien:</i>

7  häftet.   <b>Två ångermanländska bondesläkter:</b> August Strindbergs 
<tab>förfäder; Klofsta bys ägare i äldre tider.   1915.   Pris 1:50 kr.

8    »       <b>Katolsk propaganda i en svensk skola.</b> Ett blad ur 
<tab>Gävle skolas historia.   1918.

9    »       <b>Skolan i Härnösand till gymnasiets upprättande 
<tab>därstädes år 1649.</b>   1918.

10   »       <b>Ångermanländska landstingsakter 1628—1644.</b>  1923.   Pris 3 kr.
</poem>
Av ovannämnda häften äro n:r 4, 5, 8 och 9 slutsålda så när 
som på helt små restlager. <i>Endast 20 kompletta exemplar</i> återstå 
tillgängliga i bokhandeln. Ovannämnda häften 4, 5, 8 och 9 säljas 
tillsvidare ej vart för sig. utan endast då alla häftena 1—10 
köpas på en gång, varvid priset är 25 kr. för dessa häften 
tillsammans. Häftena 1, 2, 3, 6, 7 och 10 säljas i bokhandeln vart 
för sig till ovan angivna pris.


Av Johan Nordlanders <b>NORRLÄNDSKA SAMLINGAR</b>
utkommer i distribution hos C. E. Fritzes Bokförlags A.-B., Stockholm, 
inom loppet av <i>ett år</i> den <i>tredje serien</i> omfattande häftena 11—14.

Häftet 11.   <b>Korsmässmarknaden.</b>   Utkommen våren 1933.

» 12.    <b>Några konungens fogdar under 1500-talet.</b>   Under tryckning.

» 13.    <b>Fisken och sågkvarnar i norrländska vatten.</b>

»14.    <b>Drag ur livet i Ångermanland på 1500- och 1600-talen.</b>


—

<h2> Pris 2:25 kr.</h2>

<i>Vid subskription å hela denna tredje serie är priset för det 
föreliggande häftet 11 <b>1: 75 kr.</b> och för hela tredje serien <b>7 kr.</b> 
Subskribenter kunna teckna sig i närmaste bokhandel.</i>

—

Om tidigare utgivna häften av Norrländska samlingar se 
omslagets tredje sida samt utförligare i förordet till föreliggande häfte.


Tierp 1933.   Tierps Tryckeri Aktiebolag


