KONSTEN ATT KOMMA
SIG UPP HÄR I      
VÄRLDEN.        






HARRISON B. FORD

KONSTEN ATT KOMMA SIG  UPP HÄR I VÄRLDEN

OCH FINNA VÄGEN TILL ÄRA,  FRAMGÅNG, LYCKA OCH RIKEDOM.

HURU MAN SKAFFAR SIG RIKEDOM.

En praktisk, lärorik och populär
 handbok för alla som vilja bliva
 självständiga, göra sig aktade
 och ansedda i samhället, samt
 finna vägen till livslycka och
 förmögenhet.


OLOF LANGDAHLS BOKFÖRLAG:

Malmö—Köpenhamn.

Sydsv. Kliché - & Tryckeri A.-B.
Malmö 

1923



INNEHÅLLSFÖRTECKNING.
Kap.1. Förutsättning för att uppnå livslycka ....................... 5
„ 2. De första förutsättningarna för att komma framåt ............ 9
„ 3. Huru man blir en gärna sedd gäst i sällskap och familjer .... 12
„ 4. Huru man kläder sig vid olika tillfällen .................... 14
„ 5. Konsten att behaga och att umgås med människor .............. 16
„ 6. Grundregler för uppfostran, takt och god ton ................ 20
„ 7. Hur man uppför sig i damsällskap ............................ 31
„ 8. Om vältaligheten och dess betydelse. (Konsten att hålla tal.) 33
„ 9. Regler för brevskrivning och ansökningar .................... 37
„ 10. Om plikt och ärlighet ...................................... 39
„ 11. Uppförandet gentemot principal, kolleger och underordnade .. 42
„ 12. Val av livsledsagarinna .................................... 44
„ 13. Varje sak har sin tid ...................................... 47
„ 14. Ordningssinnet och dess betydelse .......................... 49
„ 15. Självuppfostran och självbehärskning ....................... 51
„ 16. Om smartness och praktisk blick ............................ 53
„ 17. Följ med tiden ............................................. 55
„ 18. Vägledning vid val av levnadskall .......................... 57
„ 19. Religionens betydelse för den, som vill komma sig upp ...... 63
Kap. 20. Energi och vilja som banbrytare för lyckan .............. 64
„ 21. Vägen till oberoende. (Huru man skapar sig en förmögenhet) .. 65
„ 22. Reklamens makt ............................................. 67
„ 23. Penningens ABC ............................................. 69
„ 24. Sparsamhet som grundkapital ................................ 71
„ 25. Bruk och missbruk av penningar ............................. 73
„ 26. Om människokännedom och valet av vänner .................... 76
„ 27. Från tiggare till millionär ................................ 77
„ 28. Målet vunnet ............................................... 79


*


Kap. 1. Förutsättning för att uppnå livslycka.

Vem äger förutsättningar för att komma
fram i världen och därmed uppnå livslycka?

Det är den stora fråga, som vi i denna bok
skola söka göra klart för alla.

Man hör ofta sådana uttalanden: "Han har
alltid lyckan med sig" eller: "allt vad han rör
vid blir till pengar" eller "Han är en lyckans
guldgosse".

Efter sådana uttalanden skulle man tro, att
icke alla ha samma förutsättningar att nå
detta livets goda, som andra synas hava. Somliga
människor synas vara födda under en lycklig
stjärna, och underligt nog ofta människor, som
varken äro utrustade med någon särskild
begåvning eller energi, i motsats till så många
andra, vilka varit i besittning av båda delarna,
utan att deras livsvillkor därigenom blivit goda.

Ödets vägar äro outransakliga, och vi skola
låta begreppet lycka och olycka vara utom
räkningen, då man helt naturligt aldrig kan lita
på, att det som man företager sig absolut skall
medföra framgång; allt som oftast visar sig
motsatsen vara fallet.

Självtillit är en god ballast i livet, men
självtilliten blir lätt krossad och tillintetgjord om
man utgår från detta: "Det går nog bra



alltsammans". Vi skola i ett följande kapitel
återkomma härtill.

Detta att alltjämt gå och vänta på, att det
skall inträffa "någonting", som kan vara
fördelaktigt för en, är helt förkastligt. Det är att
jämföra med spelaren, vilken alltjämt förlorar,
men dock fortsätter att spela i den tron, att
han en gång skall vinna tillbaka det förlorade
och mera därtill.

Intet är farligare än att vara spelare, icke
allenast med de spelkort man köper för
penningar, utan ännu mera med de kort ödet giver
oss på hand.

Ansedda författare och skribenter påstå, att
människorna äro ödets lekbollar, och ofta ser
det verkligen så ut. Men att utgå från denna
teori och lägga allt i ödets händer, är av ondo.
Det är tvärtemot själva livets bestämmelse, att
människan sitter med armarna i kors, och
väntar på Alladins lampa. Nej, människan är
bestämd till att arbeta. Man må vara sin lyckas
egen smed och smida medan järnet är varmt.
Ens tanke är ens öde.

Förnekas kan det ju emellertid icke, att
tillfälligheter kunna spela en stor roll i en
människas liv. En tillfällighet kan störta en
människa i avgrunden eller göra henne lycklig och
föra henne — bildlikt talat — upp på lyckans
höjder. Det lär oss historien. Många
berömda män och kvinnor hava tillfälligheten att
tacka för sin livslycka. Tillfälligheten, både den
onda och den goda spelar in i vårt liv. Det
nyttar intet att söka förneka detta. Men i
regel är det alltid i det lilla, i det verkligt stora,
avgörande ytterst sällan. Kejsar Napoleon var
en av de store, som trodde på sin stjärna. Han
sade bl. a. en gång: "Man talar om mina
förbrytelser, men män sådana som jag begå inga
brott. Vad jag gjorde var nödvändigt. Jag var
ett ödets barn". Ja, om detta verkligen har
varit fallet, så har alltså ödet styrt svärdet i hans
hand, och en tillfällighet gjort honom till
världens herre. Jordens furstar böja sig för ödet,
fört av Napoleons hand. Skulle det vara
någon mening i detta, om man ser det från en
förnuftig och rättvis ståndpunkt? Absolut
icke. Och Napoleons stjärna dalade som bekant
också, och han slutade som Europas fånge.
Hans livslycka var icke varaktig, han var just
spelaren, som trodde på ödets gunst, som
spelade ut sina sista kort.

Att uppnå betingelserna för en varaktig
livslycka, är därför icke detsamma som att låta ödet
råda, utan just att själv råda över ödet.
Människan äger i sig själv kraften, att tvinga ödet
in under sitt herravälde. Detta har man många
bevis för. Den som använder hela sin
själskraft, sin ande och sin kropp på att komma
framåt, han håller själv ödet i sin hand.
"Lyckans guldgossar" har det funnits och finnes det
många av, men granskar man dessa utkorade
noggrannare, studerar deras liv, så skall man
finna, att deras livslycka, deras framgång i
världen, deras förmåga är ett verk av dem
själva, av deras egen energi och vilja, av deras
duglighet, deras praktiska syn på livet, deras
kännedom om människor och deras talanger.
Se på Amerikas rike män, Rockefeller,
Vanderbilt, Wolworth, alla dessa, och man finner
strax, att orsaken till deras anseende, deras
kapital, har skapats av dem själva genom hjälp
av deras sunda förstånd, deras energi, talang
och blotta händer. Själsstyrka och kroppskraft
hava gått hand i hand och byggt den bro, som
lett dem till framgångens land. Alla hava de
ägt betingelserna för att uppnå livslyckan, men
dessa betingelser hava de skapat sig själva.

Medan man sover når man icke lyckan. Vi
äga alla dessa betingelser, men hemligheten, att
på det rätta sättet nyttja dessa betingelser, det
är den man måste lära sig känna. Man kan
gärna vara en duktig sjöman, men man kan
fördenskull icke föra ett fartyg, om man icke
känner kompassen.

En sådan kompass är det vi vilja lära dem
känna, som vilja lära sig hemligheten att
komma fram här i världen. Varje streck måste
kännas å denna kompass, och handen måste
hålla ett gott grepp om rodret. Men känner
man dessa kompass, och har man en hand som
kan hålla fast, så går skutan genom de
svåraste brottsjöar utan att kantra, och når till en
säker hamn. Livslyckans säkra hamn.



Kap. 2. De första förutsättningarna för att komma framåt.

För att nå den första betingelsen för att
komma framåt, måste man vara flitig. Detta
är så självklart, att närmare framhållande av
detta skulle synas vara överflödigt. Vi vilja
därför i detta kapitel låta spörsmålet om energi
vara, och vända oss mot en annan viktig sak,
som är lika nödvändig som flit och energi,
nämligen kunskap.

Vi veta att kunskap är makt. Den som icke
är född med penningpåsen på ryggen, kan till
följd av sina kunskaper komma framåt och få
sin säck att bära på, och den som vid födelsen
fick kapital i morgongåva, kan mista det till
följd av bristande kunskap att förvalta det.
Härav ser man av vilken betydelse kunskapen
är, när den förbindes med energi och flit.

Kunskap är pengar. Det är det
grundfundament, på vilket makt, ära, anseende och
förmögenhet bygges upp, och utan detta
grundfundament, kommer man aldrig fram i världen.
Och om man är i besittning av kunskaper och
likväl icke slår sig fram, så är det ens egen
skuld.

Vilka kunskaper bör den unge man, som vill
komma fram i världen, söka tillägna sig?
Detta beror helt naturligt mycket på den 
levnadsställning, som han väljer sig. En har intresse
för ett, en för ett annat, en tredje vet icke själv
vari hans intresse består o. s. v.

Det är icke alltid lätt att avgöra. Tvivlet
liksom tron, spelar ju en stor roll i den
mänskliga tillvaron. Men ett är i alla händelser
säkert, och det är, att den unge mannen —
förutsatt att han icke väljer studievägen — alltid
skall söka skaffa sig praktiska kunskaper,
vilket är de kunskaper, som livet först och främst
fordrar.

Vad är då praktiska kunskaper?

Det är först och främst att skriva vackert,
ortografiskt riktigt, därtill räkning och språk.

Dessa praktiska kunskaper äro
grundfundamenten för alla de övriga, och den som
verkligen strävar framåt, måste tillägna sig dessa
kunskaper. I alla livets förhållanden, både för
hantverkaren, kontorsmannen och köpmannen
äro dessa av ovärderlig betydelse.

Den store engelske statsmannen Gladstone
har en gång sagt: "För allt vad du gör, så gör
det väl". Mera lättförstått och populärt skulle
vi kunna säga: "Hastverk är lastverk". När
man påbörjar en sak, skall man fullfölja den
och icke stanna på halva vägen. Har man satt
sig före att vilja lära sig språk, så skall man
icke vara nöjd med att kunna några glosor,
och så låta allting vara gott och väl. Språket
skall läras så att man behärskar det, och tills
man själv vet, att man kan det på fingrarna.
Det samma är fallet med andra praktiska
saker.

Människan blir aldrig för gammal att lära.
"Man lär så länge man lever", och det gäller
fördenskull, att man icke stoppar på halva
vägen och säger: "Se så, nu kan du mycket nog".
Det är nog bra att hava självtillit, att man tror
sig vara kunskapsrik nog, det är absolut det
mindre goda.

Nej, alltjämt framåt måste det gå, och även
när man blir gammal, får man likväl icke
vara så gammal, att man icke vill lära.

Alltså, kunskaper äro det första villkoret för
att komma framåt. En dummerjöns kan väl
för ett ögonblick hava lyckan med sig och
kanske förtjäna penningar, men för att uppnå den
sanna livslyckan, är det annat som måste
förbindas med penningarna, och det är ära och
anseende. Ära och anseende kunna icke köpas
för penningar. Det köper man blott genom sin
andes kraft.

Men för att kunna utveckla anden, får man
icke glömma kroppen. Själ och kropp måste
följas åt. En sund själ i en frisk kropp är
målet.

Att sitta hemma i sin bostad begravd bland
böcker, när solen skiner och fåglarna sjunga,
det är en sak man icke bör göra. Naturen
själv är en utmärkt lärare och uppfostrare,
vars tysta gudomliga språk kan lära oss
mången nyttig sak. Naturen lär en, att man är
närmare Gud. Naturen höjer sinnet och
stämmer själen till den andakt, som är nödvändig
för ett lyckligt liv. Den fyller oss med glädje
och livskraft. Den fyller oss med tro och hopp.

Själ och kropp måste följas för att målet
skall nås.

Därför: Lev sunt. Dyrka sporten. Gläd
dig åt naturen utan att därför glömma att
skaffa dig kunskaper. Och slutligen — glöm icke
Gud. Vi skola senare återkomma till trons
betydelse för livslyckan, och nu efter de
föregående inledande kapitlen övergå till att
förklara, huru man skall förhålla sig i det dagliga
livet, och huru man skall umgås med människor,
vilket är det första ledet i den kedja, som
heter: Framgång — välstånd — livslycka.



Kap. 3. Huru man blir en gärna sedd gäst i sällskap och familjer.

För att komma framåt i världen, är det av
så utomordentligt stor betydelse, att man
känner sina medmänniskor, känner deras små
svagheter, vet vad de tycka om; och vad de icke
tycka om. Konsten att vara tillsammans med
människor och umgås med dem är därför
mångsidig. Den har många nyanser och
många svårigheter.

Den som vill framåt får icke vara 

framfusig. Han får icke handla mot sina
medmänskors uppfattning, och icke gå utanför de
regler för god ton som nu en gång blivit lag.

Man måste vara ett barn av sin tid. Att
vara gammalmodig eller före sin tid, torde i de
flesta avseenden vara mindre lyckligt. Vi skola
närmare återkomma härtill.

Man måste för att vara en välsedd gäst på
de ställen man kommer till och bland de
människor man umgås med, vara i besittning av ett
hövligt sätt och belevenhet.

Svindlare och dåliga karaktärer hava ofta
bluffat för människor genom sitt smidiga
uppträdande och belevenhet, medan den verkligt
goda och rättskaffens människan förblivit
obemärkt, då hon icke sörjt för att giva sig den
polityr, den fernissa som är nödvändig för att
färdas fram mellan människorna.

Belevenhet och ett gott sätt är för mannen
det samma som skönheten för kvinnan. Den
gör sig genast gällande.

Men vad som gäller är, att förena denna belevenhet 
med en klädsam tillbakadragenhet.
Detta att mena, att blott det man själv säger
är riktigt, och det som andra påstå är galet, är
icke det sätt varpå man gör sig avhållen och
gärna sedd.

Många tro, att endast de hava kärnan —
förståndet — så kan det vara sak samma med
skalet — det yttre.

Detta är alldeles galet, då belevenheten och
vad därtill hörer just är ett utslag av en fint
bildad ande.

I följande kapitel skola vi närmare förklara
vad man har att iakttaga.



Kap. 4. Huru man kläder sig vid olika tillfällen.

Mången intellektuellt betydande man
negligerar sin klädsel, därvid utgående från, att det
är ej den som skapar mannen och ej heller det
som han har på sig. Ja, naturligtvis är det så,
men det finnes ett gammalt ordstäv som säger:
som man är klädd blir man hädd, och detta
ordspråk är blott alltför sant. Se på den moderne
vetenskapsmannen; hans kläder tyda på, att
han snarare är en månglare än en
vetenskapsman — så framt man icke känner honom.
Det är tiden som gör sig gällande, och den
måste man följa med, annars går det bakåt.

Vi hava i det föregående kapitlet sagt, att
belevenhet och uppfostran äro de första
betingelserna, för att man skall bliva välsedd, och
vi skola i ett följande kapitel tala mera om
grundvillkoren för sällskaplig uppfostran, takt
och ton, men först giva ett par råd med
hänsyn till den yttre uppenbarelsen.

Det är en god regel för en herres kläder, att
de äro hållna i diskreta färger. Starkt röda
slipsar och västar i alla möjliga brokiga färger
göra ett dåligt intryck. Det passar för 
konstnärer och det slags människor, som
karaktäriseras genom sin klädedräkt, men eljest icke.
Det är heller icke likgiltigt, vad man har på sig
vid olika tillfällen. Också härför finnes det
vissa regler.

Det är alls icke nödvändigt, att vara klädd
efter sista modet, men man måste taga hänsyn
till vad som klär en, och att kläderna sitta väl.
Det mode, som kläder en, och det tyg som
passar till årstiden och är av diskret färg skall
man använda.

Låt oss samtidigt säga några ord om
huvudbeklädnaden. Hatten måste vara klädsam och
sitta väl. Hög hatt bör man aldrig bära i
vardagslag, utan blott vid kyrkliga ceremonier,
jubileum etc.

På promenaden: Kavaj och tyg som passar
till årstiden. Mjuk hatt.

På födelsedagsvisit: Jaquet, hög hatt.
Randiga benkläder. Svart slips.

Bal: Frack. Vit slips. Vita handskar. Lackskor.

Middag: Frack. Vit slips. Vita handskar.
Franska skodon.

Kvällsbjudningar: Smoking. Svart slips.
Lackskor.

På teater och koncert: Smoking. Svart slips.
Lackskor.

Begravning: Bonjour. Hög hatt. Svart slips.
Svarta skor. Svarta handskar.

Vid fästliga tillfällen pryder en blomma i
knapphålet, men får densamma icke vara för
stor.

Till kavajkostym bäres kulört skjorta i
diskreta färger.

Till jacquet, frack och bonjour bäres vit
manschettskjorta med stärkbröst och styva
manschetter.

Sålunda kläder man sig och bär sina kläder,
och är detta nödvändigt att veta för den som
vill fram i världen. Man må nämligen aldrig
glömma, att detta är tidens fordran, således
gängse ton, och häremot må man icke sätta sig
upp, för att icke stöta sällskapslivets lagar.



Kap. 5. Konsten att behaga och umgås med människor.

Också detta är ett led, ett vapen, ett till och
med mycket verksamt vapen i kampen för att
komma framåt.

Hövlighet kostar intet, säger man, och
genom hövlighet kommer man längst. Detta är
icke att förstå, att hövligheten blott skall vara
en yttre fernissa, nej, den måste vara, om icke
medfödd, så danad genom studie, genom viljan
att komma framåt. Man måste hava aktning
för sina medmänniskor, och man måste visa
detta. Det sätt varpå man gör sina
medmänniskor en tjänst, tilltalar dem ofta mera än
själva tjänsten. Det sätt varpå man trycker
en människas hand, eller hälsar på honom eller
henne, det bedrager icke. Det är alltså icke så
mycket gärningen som sättet, varpå gärningen
utföres, som tilltalar.

Den ansedde professor Mathews vid
Chicagos universitet har om konsten att behaga och
umgås med människor sagt följande:

En sann gentleman igenkännes på sin
aktning för andras rättigheter och känslor, även
när det gäller de obetydligaste ting. Han
respekterar andras individualitet, liksom han
önskar, att andra skola respektera hans. I
sällskap är han lugn, okonstlad, naturlig och utan
påflugenhet. Han påtager sig ingen
överlägsen min, och antyder genom ord och åthävor,
att han anser sig själv bättre, klokare eller
rikare än någon annan av de tillstädesvarande.
Han är aldrig uppblåst eller högmodig
gentemot andra, fördenskull att de icke hava titlar
eller ordnar, eller hava samma sociala ställning
som han. Han stoltserar aldrig med vad han
utfört. Han fördrager att handla i stället för
att tala. Han utmärker sig framför allt genom
sitt deltagande för andra, genom sin snabba
uppfattning och sin uppmärksamhet mot de
ringa, till synes vardagliga ting, som varken
glädja eller smärta andra. Talar han om sina
åsikter, brukar han icke en myndig
bestämmande ton, men han hör tålmodigt och
aktningsfullt på andra, och om han är nödsakad
avvika från deras mening framställer han icke

sina åsikter på ett sådant sätt, att det verkar
frånstötande. Öppen och hjärtlig är han till
hela sitt väsende, och huru högt han än må stå,
känner den ringaste av hans medmänniskor sig
ogenerad i hans närvaro.

Ja, sådan skall den ideella människan vara.
Mathews uttalanden innehålla just reglerna för
konsten att behaga människor, och att umgås
med dem.

Man har ingen rättighet att se ned på sina
medmänniskor, då man — även om man
nått högt på den sociala rangskalan — likväl
blott själv är en människa.

Det är detta man i sitt umgänge alltid skall
tänka på. Detta, att tro om sig själv, att man
är en gudom, är ett farligt plan att komma in
på. Man måste akta sig för att berusa sig av
sin egen storhetskänsla. Det är ett bevis på
ringa själsegenskaper, och kan lätt framkalla
medlidsamma leenden hos medmänniskorna,
intet kan vara farligare.

Nej, man skall genom sin nobla karaktär,
sitt bestämda men hövliga uppträdande och de
små finesser som höra till konsten att kunna
röra sig bland människor, erövra deras
aktning. Och inte endast de människor, vilka i
socialt avseende intaga en högre ställning än
man själv, utan också de människor, som stå
under oss i rang, kunskaper och väsen.

Ett intagande väsen förhöjer den yttre
skönheten, och även där denna senare saknas, kan
ett intagande sätt, andens skönhet och renhet
täcka den.

Härpå finnes det många exempel. Fula män
hava gjort en enastående lycka hos damerna,
på grund av sitt eleganta, belevade yttre och
genom sina själsegenskaper.

Det är icke skönheten det kommer an på för
mannens vidkommande. Den man, som blott
tänker på att pryda sig, karaktäriserar sig
själv. Fåfänga kan väl vara en god sak ibland,
men den är farlig, när den går till överdrift.

Man måste i sitt umgänge med människor
kasta bort alla stora later. Framträdandet
måste vara ärligt, trofast, och buret av en
inre övertygelse, att ärlighet varar längst.

Aldrig må man belöna ont med ont, utan
hellre med gott, i det man ganska lugnt kan
utgå därifrån, att detta i längden betalar sig
bäst. Häri hjälpes man av sin tro, vartill vi
senare skola återkomma.

Men naturligtvis måste det yttre
uppträdandet icke endast vara ett skal. Den måste vara
en kärna. Det måste vara själen, vilken giver
den yttre polityren. Genom självuppfostran
måste man skaffa sig en god karaktär och
göra sig mottaglig för vad som är gott och vad
som är av ondo.

Den äkta belevenheten är icke en dräkt, som
kan av- och påtagas efter behag. Den måste
härleda från en god och fint bildad ande. Det
är alltså anden man måste dana till att umgås
med människor. Genom självuppfostran,
genom karaktärsstyrka måste man tvinga de
mindre goda instinkterna bort och lägga an på
det goda och rätta.

I sitt umgänge med människor, gäller det
att visa, att man är uppoffrande. Det gäller
att visa sina medmänniskor, att man är höjd
över små stridigheter, baktal och lögn. Man
måste vara tjänstvillig, aldrig löjliggöra sig
själv eller andra. Aldrig förfäkta sin egen
mening som den enda riktiga och aldrig benytta
sig av andras godtrogenhet. Man må följa
skriftens ord: "Älska din nästa som dig själv",
ty dessa ord innehålla just den gyllene regeln
för konsten att umgås med människor.



Kap. 6. Grundregler för uppfostran, takt och god ton.

Den ideella människan, den människa, som
alltjämt vill framåt, måste tillägna sig en viss
etikett, en viss form, varunder hon kan röra
sig bland sina medmänniskor. Hon får icke
vara en träbock, en docka, som rör sig
automatiskt, och lägger märke till huru andra bära
sig åt och gör samma fel som dessa.

Det första som man lär sig i skolan är A, B,
C, det är grundfundamentet för all lärdom och
kunskap. Men när man träder ut i världen,
måste man också känna de elementära
begreppen om god ton och takt. Det fordrar livet 
och man måste böja sig därför. Man må på
det hela taget icke kasta gängse lagar
överbord, utan följa de en gång givna lagarna för
uppträdande, god ton och takt.

Den som vill framåt måste kunna dessa
saker. Huru ofta ser man icke högt begåvade
personer i ett sällskap uppföra sig som tölpar.
Det verkar löjligt, ofta frånstötande.

Vi skola nu i korta drag påpeka, vad man
har att iakttaga, och vad som är skick och bruk
i umgänge.

1. Presentationen:

När man presenterar en dam och en herre
för varandra, förutsätter man, att damen är
den förnämsta på grund av sitt kön, och att det
är en ära för mannen att bliva presenterad för
henne. Man presenterar därför alltid herrn
för damen, aldrig damen för herrn.

Om det är två damer eller två herrar, vilka
presenteras för varandra, föreställes den minst
betydande för den som anses stå över honom.
Den yngre för den äldre.

Man må aldrig föreställa en dam för en
herre, utan att först hava inhämtat hennes
tillstånd.

När en herre presenteras för en dam, bugar
han sig, men räcker henne aldrig handen,
förrän hon själv räcker ut sin.

När man träder in bland ett församlat
sällskap, hälsar man först på frun i huset,
därefter på herrn och därefter på gästerna. Om
det är ett stort sällskap, går man icke omkring
och räcker var och en handen, utan bugar sig
och drager sig därefter tillbaka.

I detta sammanhang bör det anmärkas, att
om man sitter ned, och en dam eller en herre,
vilka äro äldre än man själv, inträda och alla
sittplatserna äro upptagna, så reser man sig
hastigt, och bjuder den inträdande sin plats.

En hälsning, en bugning, kan lätt uppfattas
som ohövlighet, om intet värre.

För övrigt gäller den gyllene regeln, att man
skall vara naturlig och otvungen.

2. Visiter:

Man avlägger i regel visiter mellan kl. 3 och
5 på eftermiddagen, då denna tid icke är
upptagen av någon måltid. En visit skall i regel
vara kort. Det är nämligen att föredraga, att
den man besöker beklagar den korta visiten,
hellre än att önska, att man snart ville gå. Är
det i ett förnämt hus man kommer för att
avlägga besök, giver man betjänten eller
tjänsteflickan sitt kort. Visitkortet måste alltid vara
smakfullt. Om ingen är hemma, lämnar man
sitt kort, beder om sin hälsning och går. Man
upprepar icke visiten, om man icke uppfordras
därtill. Har man varit på en privat bal eller
på en bjudning i ett hem, avlägger man visit
fjorton dagar efter, och om man inbjudes till
ett hem, där man icke varit förut, är det mest
korrekt, att man avlägger visit någon dag i
förväg.


Kommer man för att kondolera ett dödsfall,
avlägges kondoleansvisiten fjorton dagar efter
dödsfallet. Om man icke är i släkt eller har
varit en vän till den döde eller med familjen,
avlägger man icke besök, utan avlämnar blott
sitt kort. Första gången man avlägger besök i
ett hem, där det råder sorg, bär man själv
mörka kläder, och man bör vakta sig för att tala
för mycket om den sorg, som har drabbat
hemmet.

Om man avlägger besök hos en dam, och
träffar en annan dam hos henne, och denna
dam går, reser man sig, men sätter sig åter,
när hon gått. Annars kan det lätt se ut, som
om man följde efter damen. När man en gång
har rest sig för att gå, bör man icke låta
övertala sig till att stanna. När andra inträda i
det rum, där man befinner sig, reser man sig
strax och sätter sig icke igen, förrän
presentationen är verkställd. Det strider mot god
ton att se på sin klocka när man är på visit
eller i ett sällskap. Det kan lätt se ut som om
man önskade avlägsna sig.

Besök för att lyckönska till konfirmation
avlägges första måndagen eller tisdagen efter
högtiden.

3. Tilltalsformer: Det är icke alla
människor med titel eller rang, vilka sätta värde på,
att man tilltalar dem med t. ex. Ers Excellens,
Ers Nåd etc. Många av dessa människor äro
sådana, att de helt enkelt icke tåla det. Om 
man därför befinner sig i ett sällskap, gör man
bäst i att taga reda på, om personen i fråga
önskar tilltalas med sin titel eller rang eller
icke. I senare fallet tilltalar man dem med
deras namn.

Vid umgänge med rangpersoner, bör man
låta dessa själva inleda samtalet.

4. Konversation: Att kunna samtala
otvunget är helt naturligt icke lätt. Därtill fordras
övning och en viss medfödd förmåga. Det är
icke alltid den lärde, som är den bäste
sällskapsmannen. Allt som oftast är den lärde i
ett sällskap tillbakadragen, och vet icke riktigt
huru han skall bete sig.

Den man, som utan vetenskaplig ballast vill
fram i livet, han måste emellertid kunna
förstå, hur betydelsefullt det är för honom att
kunna konversera. Det är som sagt icke lätt
att lära; det hör till rutin. Men vi skola likväl
giva några vinkar som vägledning.

Man måste alltid tala tydligt, korrekt och
icke för hastigt. Man skall noga akta sig för att
bruka främmande ord, i den händelse man icke
är språkkunnig. Icke heller skall man försöka
säga kvickheter, om man icke av naturen är
begåvad med humor.

Om någon av sällskapet börjar ett samtal,
får man icke, även om det skulle verka
tröttande, låta märka det; detta skulle nämligen vara
ohövligt. Hellre må man på ett eller annat 
sätt söka komma loss eller leda in samtalet på
ett annat ämne.

Man må aldrig föra privata eller viskande
samtal i ett sällskap och ej heller avsluta
affärer. Ett sällskapsrum är ingen börs.

Av huru stor betydelse kunskaper äro för
den som vill framåt och göra sig till en välsedd
gäst i familjerna, ser man bäst av huru rustad
man skall vara för att kunna betyda något i
ett sällskap.

Även när man rör sig i sällskapslivet måste
man följa med tiden. Vi skola senare
återkomma härtill och nu först säga något om vilka
ämnen, som lämpa sig för en konversation i
sällskapslivet och de som icke göra det. Först
vilja vi dock giva ett par vägledande vinkar.

Man bör alltid hålla sig à jour med de
senaste nyheterna och händelserna, såväl de lokala
som de, vilka försiggå ute i världen, för att
kunna samtala om dessa händelser, om de
komma på tal.

Man bör aldrig göra sig lustig på andras
bekostnad. Man bör aldrig inlåta sig i dispyt,
och man bör aldrig säga en dam tvetydiga
komplimanger.

Bland lämpliga samtalsämnen kunna
nämnas: teater och musik.

Talar man med en dam, som är moder, kan
man knappast finna något tacksammare ämne
att underhålla henne med än hennes barn.

Talar man med en äldre herre kunna de 
skiftande  världshändelserna,  såsom uppfinningar
m. m. ofta vara ämnen av god verkan.

Till de förbjudna ämnena, vilka aldrig få 
beröras, räknas politik, religion och affärer. De
förstnämnda ämnena kunna lätt leda till
skarpa meningsskiljaktigheter. Det sistnämnda
uttråkar vanligen sällskapets damer.

Ett lämpligt samtalsämne är icke alltid lätt
att finna, särskilt om sällskapets olika
medlemmar icke känna varandra. Därför fordrar
valet av ett sådant ämne stor takt och en viss
kännedom om människorna och om de
samtalsämnen de i allmänhet föredraga.

Den gyllene regeln lyder därför: Tala hellre
för litet än för mycket. Var hellre tystlåten
än högröstad och begagna ditt medfödda
förstånd och din takt vid dina yttranden i det
samtalsämne, som kommer på tal.

5. Bordskick. När man mottagit en
middagsbjudning, bör man icke låta vänta på sig.
Man måste infinna sig punktligt, och varken
komma för sent eller för tidigt. Bäggedera
kunna förorsaka besvär. Kommer man för
sent, anses detta som en ohövlighet, kommer
man för tidigt, kan man ofta komma till
besvär.

Vid varje kuvert ligger ett kort, försedd med
namnet på den gäst, som skall ha sin plats vid
kuvertet. Eller också erhåller man ett kort
med sin bordsdams namn. Om man icke 
känner denna dam, bör man, innan man går till
bords, anhålla att få bli presenterad för henne.

När man för sin dam till bordet, bjuder man
henne sin högra arm. När man funnit sin
plats vid bordet, låter man damen slå sig ned
först. Därpå sätter man sig själv och tager
sin serviett. Servietten lägges över knäet och
får aldrig fästas under hakan. När rätterna
bjudas omkring, får man aldrig taga mera på
tallriken, än man kan förtära. Ett berg av
föda ser illa ut. Att begagna kniv är en
förbrytelse. Fisk ätes med två gafflar. Det tillhör
en bordskavaljers plikt att sörja för sin
bordsdam. Man bör påfylla hennes glas,
konversera henne, dock utan att glömma den, som
sitter vid ens andra sida. Men det första
villkoret är och förblir, att man är sin bordsdams
ödmjuke tjänare och läser hennes önskningar
i hennes ansikte och hennes rörelser.

Det är skick och sed, att man skålar med
varandra vid ett glas vin. En dylik invit bör
man aldrig avslå. Det är ohövligt mot den,
som givit inviten till skålen. Man höjer sitt
glas, ser på den man skålar med och bugar sig
lätt, dricker, bugar sig åter och sätter ned
glaset. Sedan värden hälsat gästerna välkomna,
åligger det en bordskavaljer att först skåla
med sin dam. Den, som för värdinnan till
bordet, bör tacka värdfolket för maten. När man
bryter upp från bordet, lägger man servietten
ifrån sig utan att sammanvika den. Man 
bugar sig för sin bordsdam, bjuder henne armen
och för henne in i de angränsande rummen.

6. På bal, på teatern och på konsert. När
man är bjuden på bal i ett privat hem är det
skick och sed att först dansa med husets
damer. Man får icke dansa för ofta med samma
dam. När man är i damsällskap på teatern,
hjälper man damen av med ytterkläderna och
väntar, tills hon ordnat sin frisyr. Därpå
ledsagar man henne in till platserna, under det
att man själv går först. När platserna äro
funna, låter man damen sätta sig först,
därefter följer man själv exemplet. Under en
mellanakt kan man bjuda sin dam på någon
förfriskning, men man bör icke upprepa sin
förfrågan, om hon svarar nej. När man lämnar
sina platser efter föreställningens slut låter
man damen gå först, tills man hunnit ut i
garderoben. Här lämnar man henne och går för
att hämta ytterkläderna. På teatern bäres
smoking, svart halsduk, lackskor men icke
handskar.

När man är på konsert med en dam gälla
samma regler och samma toalett. Man bör
alltid skaffa en vagn åt sin dam för hemfärden
samt bjuda henne på supé.

7. Vad man alltid bör göra, och vad man
aldrig bör göra. Gäspa aldrig i andras
närvaro. — Var alltid hänsynsfull mot andra. —
Visa alltid vördnad och aktning mot ålderdomen.
— Om en äldre person eller en dam, tappar 
något, böjer man sig alltid ned och tager upp
det. — När man ledsagar en äldre person eller
en dam och skall inträda i ett rum, låter man
den äldre personen eller damen först inträda.
— Ledsagar man en dam uppför en trappa,
går man själv först. Ledsagar man henne
nedför, en trappa, går man själv sist. — Rök
aldrig pipa i sällskapslivet. Pipa röker man
ute i friska luften. — Man bör aldrig säga
emot äldre personer. — När man blir
bortbjuden och är förhindrad att komma, bör man i
god tid sända återbud och meddela, varför man
ej kan komma. — Man bör aldrig dricka för
mycket, då man är borta och för övrigt icke
hellre i det dagliga livet. Det kan lätt bli en
vana. — Var alltid artig, vördnadsfull,
tillbakadragen och älskvärd.

Med dessa sju punkter torde vi ha lämnat de
mest elementära begreppen om grundreglerna
för umgängeslivet och angivit den takt och ton,
som bör följas, om man vill gå och gälla för
en bildad människa.

8. Sättet att hälsa. Först och främst bör
man alltid besvara en hälsning, och man har
alltid skyldighet att hälsa först, om den
mötande är en äldre person, som man känner.

Att man hälsar först på en dam säger sig
själv. När man hälsar, ser man på den man
hälsar, och huvudet blottas, i synnerhet om det
är en dam hälsningen gäller eller en äldre eller
en överordnad person. När man hälsar, sätter 
man icke hatten på huvudet, förrän man
passerat förbi den man hälsat på. Dessa regler
böra alltid följas.

9. Små sällskapstalanger. Vi ha redan
nämnt, att begåvning är makt och oumbärlig
för den, som vill fram i världen. Att äga små
sällskapstalanger är emellertid icke hellre att
förakta, eftersom dylika talanger ofta gälla
som inträdeskort till hem och familjer, där
man gärna vill räknas som gäst. Det är
emellertid icke så enkelt med dessa
sällskapstalanger, ty de fordra en viss kultur. Ingenting kan
ju vara fruktansvärdare att höra på än en
person, som spelar eller sjunger under
medelmåttan. Åtager man sig att spela eller sjunga i
ett sällskap, så bör man också kunna det. Kan
man icke, verkar det blott löjligt och ingenting
är värre än att göra sig löjlig i ett större
sällskap. Men äger man några små talanger, som
verkligen kunna roa och underhålla ett
sällskap, så bör man aldrig undandraga sig, om
man blir anmodad att utöva dem, i synnerhet
om man är musikalisk. Men liksom man bör
lämpa sitt samtalsämne efter sällskapets
sammansättning, bör man även lämpa sin musik
och sång efter densamma. Äro de äldre i
sällskapet i majoritet, böra små allvarliga stycken
och gamla sånger passa bäst. För ungdomen
passar livliga sånger och lätt musik. Sjung
aldrig revyvisor. Dessa visor fordra en viss
föredragarkonst. Och sjung framför allt 
aldrig sådana visor, som stå på gränsen till det
opassande och således uppenbart strida emot
den goda tonens fordringar. Gör man lycka
med sin sång och sitt spel, bör man äga nog
självkritik för att icke uttrötta sällskapet och
därigenom hindra andra från att lämna sitt
bidrag till underhållningen. Detta är en regel,
som man aldrig bör glömma. Man måste
sluta, innan sällskapet tröttnat på att lyssna.

Nu vilja vi övergå till att tala litet om:



Kap. 7. Hur man uppför sig i damsällskap.

Många män ha uppnått stora mål här i
världen genom att gå "kjortelvägen", och även om
vi just icke rekommendera denna väg som den
enda saliggörande och säkra, kan det icke
förnekas, att kvinnans åsikt ju har en viss
betydelse, som man bör taga hänsyn till, ja, ofta kan
denna åsikt vara avgörande. Därför är det av
vikt, att kvinnan — även om hon icke skulle
finna en man skön — i varje fall finner
honom artig och älskvärd. En ful och oartig man
är i en kvinnas ögon något av det
fruktansvärdaste, som kan tänkas. Fulheten kan hon
dock överse med, isynnerhet om den uppväges
av intelligens, men ohövligheten förlåter hon
aldrig. Den sårar hennes fina instinkt.
Därför är det nödvändigt för en man att veta, hur
han bör skicka sig i damsällskap. Vi skola i 
korthet nämna de viktigaste reglerna han har
att iakttaga:

Om en dam tappar något, böjer man sig
hastigt ned och tager upp det och räcker
henne det med en bugning och ett leende. — Man
bör alltid låta en dam gå först in genom en
dörr. Man hjälper alltid en dam på med
ytterkläderna. — Åker man bil, låter man damen
först taga plats däri. — Promenerar man med
en dam, går man alltid vid hennes vänstra
sida. — När man hälsar på en dam på gatan,
lyfter man på hatten med en artig bugning,
när man är på 3—4 stegs avstånd ifrån henne.
Hatten påsättes ej förrän man passerat förbi
den man hälsat på. — Om man i ett sällskap
konverserar en dam, står man bakom hennes
stol. — När en dam inträder i ett rum, där alla
sittplatser äro upptagna, reser man sig upp
från sin stol och bjuder henne med en bugning
att taga plats. — När en dam sträcker fram
handen efter något, räcker man henne det
önskade. — När man talar med en dam, bör man
aldrig stå med korslagda armar eller med
händerna i byxfickorna. — När man presenteras
för en dam, bugar man sig för henne och ser
henne in i ögonen. När hon framsträcker
handen, trycker man den fast och bugar sig
på nytt utan att sänka blicken. — När man
hälsar på en dam på gatan, lyfter man på
hatten och med den hand, som vänder från
damen. T. ex. om damen kommer på ens 
vänstra sida, hälsar man med höger hand. — Möter
man en dam i en trappa, bör man alltid hälsa,
även om man icke känner damen.

Vi ha nu sagt, vad vi kunna om det, som
angiver takt och ton men påpeka ytterligare, att
detta blott är grundreglerna för umgängeslivet.
Liksom man utvecklar sina kunskaper genom
flitiga studier, måste man även utveckla sina
sällskapstalanger. Man bör skaffa sig rutin
liksom skådespelaren måste göra, hur litet eller
mycket talang han än äger. Rutin fordras för
allting, och denna kan icke inhämtas utan
genom praktisk erfarenhet.



Kap. 8. Om vältaligheten och dess betydelse. (Konsten att hålla tal.)

Att ha ordet i sin makt har alltid haft stor
betydelse. Förmågan att rycka andra med sig
är absolut en faktor att räkna med för den,
som vill framåt i världen. Man kan skapa sin
lycka med en god talgåva. En advokat, som
är en dålig talare, erhåller få klienter, och en
affärsman, som icke kan tala för sina varor,
får en klen vinst.

Innan vi gå närmare in på detta tema och
dess betydelse, vilja vi uttala några
vägledande ord till den, som ämnar hålla ett tal i en
församling, i ett sällskap o. d.

Tala alltid så högt, att det kan höras men 
undvik att skrika. Tala långsamt och framhåll
med eftertryck de ord eller satser, vilka önskas
framhävda. Tala lugnt och utan onödiga
gester. Man bör så vitt möjligt är, fatta sig kort.
Långa tal verka ofta tröttande. Man bör
alltid känna sina åhörare och rätta sig efter dem.

Om man i ett tal behandlar ett vardagligt
ämne, är denna regel av mindre betydelse, men
kommer man i sitt tal in på personliga
förhållanden eller vissa händelser, som icke äro
kända av alla åhörarne, bör man vara försiktig i
sina yttranden. Man bör i sitt tal aldrig
komma med häntydningar, vilka endast förstås av
en och annan av åhörarna. Likaledes bör man
akta sig för häntydningar, som kunna verka
stötande. Tappa icke "tråden" och ha alltid i
klart minne, vad som skall sägas. Det är
klokast att lära sig talet utantill och gå igenom
det, innan man går hemifrån. Man kan också,
om man är nervös och rädd för att komma av
sig, läsa upp talet, men detta gör aldrig så god
verkan, som när talet hålles lätt, kort, otvunget
och elegant samt utan koncept.

Dessa äro grundreglerna för dem, som vilja
uppträda som talare i ett sällskap.

Men vältaligheten spelar en ännu större roll
i det dagliga livet än vid ett väl dukat bord,
där åhörarna, mätta av god mat och vin, äro
benägra att välvilligt upptaga till och med
medelmåttiga kvickheter.

Att man icke födes till vältalare säger sig 
själv. Därtill fordras både övning och
eftertanke. Någon har yttrat om vältaligheten, att
det icke existerat någon talare, som icke
skapat sin talang på bekostnad av sina åhörare.

Vi vilja icke här uppräkna de stora talare,
vilka på livets talarstol ha bländat åhörarna
med en ström av gudabenådade ord utan blott
fastslå, att alla dessa ha förvärvat sin
vältalighet genom övning och utveckling av begåvning
och spiritualitet.

Den störste vältalare Amerika väl någonsin
frambragt, var Henrik Clay, och den
vältalighet denne man var utrustad med, hade han
själv skapat genom att från sitt tjugosjunde år
läsa eller tala om innehållet i något historiskt
eller vetenskapligt verk. Han uttalar själv
följande: Jag höll stundom dessa föredrag ute
på en åkerren eller i en skog, icke så sällan i
något skjul, där hästar och kor voro mina
enda åhörare. Denna tidiga övning i den största
av alla konster har jag att tacka för de
viktigaste och mest betydelsefulla impulser, vilka
fört mig framåt och skapat och ordnat så att
säga hela mitt liv. Utbilda därför, mina
vänner, de anlag ni äga i detta avseende. Låt
ingen dag förgå, utan att ni övat era talgåvor.
Det finns ingen mäktigare kraft än
vältaligheten. Cæsar behärskade människorna genom
att få dem att darra. Ciero genom att fånga
deras intresse och kuva deras lidelser."

Vi kunna ytterligare tillägga, att den störste 
vältalare, som någonsin levat — Demostenes
— övade sig i vältalighet genom att vandra vid
det upprörda havet och tala till detta, i det han
försökte överrösta dess brus med sin stämmas
kraft.

All duglighet, vältaligheten häri inberäknad,
är alltid ett resultat av fliten, som åter i sin
tur är en produkt av ärelystnaden. Finnes
ingen ärelystnad, detta fasta beslut att nå
framtidsmålet, vinner man ingenting. Man
sover sig icke till en förmögenhet, och man
uppnår aldrig vältalighet utan övning. Vore
det ingen svårighet att komma sig fram här i
världen, kunde vilken dumbom som helst bli
miljonär och förste bäste lätting få en rik
skörd. Men det är just denna svårighet, som
hindrar den late och likgiltige att lösa den
uppgiften: att skapa sig en förmögenhet och att
bli ärad och aktad genom sin flit och
uthållighet. Det är skillnaden mellan den som vill
fram och den, som vill stanna kvar på den
plats, där ödet placerat honom.

Vältaligheten får man inte förbise, då den
är ett av de bästa vapnen i kampen för en god
ställning. Men för att ett vapen skall kunna
användas, måste det vara skarpt, och
detsamma kan sägas om tungan. Man måste öva sig
i vältalighet, när man är ensam. Man måste
bedriva detta studium på samma sätt, som man
lär sig engelska och tyska. Man måste studera
andra talare. Man måste lära sig att 
kraftigare framhäva en mening eller ett ord. Man
måste lära sig att behandla språket, lära sig
att behandla sitt eget organ. Man måste träna
upp sig till att ha ordet i sin makt, först då gör
det verkan.

Av allt detta kan en snabb iakttagare förstå,
hur betydelsefullt det är att äga en god
talegåva, då det gäller att skapa sig en ställning i
livet, att göra sig bemärkt och därigenom
lägga grunden till en förmögenhet.



Kap. 9. Regler för brevskrivning och ansökningar.

Stilen karaktäriserar människan, säges det,
och för den, som vill fram i världen, vare sig
som affärsman eller annorledes, är det
avgörande, om han kan skriva sitt modersmål
felfritt och väl. Ingenting verkar mera stötande
än att mottaga ett brev, som är illa avfattat,
illa stavat, skrivet på dåligt, halvsmutsigt
papper och med uselt bläck. Ett brev måste vara
alltigenom korrekt, eljest är det utan verkan.

Många stora, kända män, både levande och
döda, ha stavat illa, vilket bevisar, att man ej
alltid kan bedöma en människas intelligens
efter skrivsättet, men det är dock alltid, och har
alltid varit en ofrånkomlig regel, att
stavningen bör vara felfri. I övrigt må följande
regler iakttagas: 

Stilen bör vara jämn, utan snirklar.
Papper och kuvert av god kvalitet, av ej för litet
format och absolut rent. Långa
omskrivningar böra undvikas, meningarna böra vara
korta och tydliga. Vid alla skriftliga
hänvändelser bör man vara hövlig. Till och med när
man avfattar en klagoskrift, bör denna vara
hållen i en lugn och hövlig ton, varigenom man
vida lättare når sitt mål än genom att anslå en
ohövlig ton. Genom hövlighet och ärlighet
kommer man som bekant längst. I skrivelser
till myndigheterna användas hela folieark av
bästa sortens papper. I skrivelser till
konungen och departementen användas även helark,
vars första blad vikes dubbelt på längden och
sålunda avdelas genom en marginal på mitten.
På vänstra sidan angives i få ord skrivelsens
innehåll och avsändarens namn, på den högra
själva skrivelsen. Överstrykningar och
rättelser få absolut icke förekomma.
Ansökningshandlingar och större dokument böra ej vid
kuverteringen vikas mera än två eller tre
gånger, och kuverten böra vara av passande
storlek.

Skriver man brev till vänner och bekanta,
sker detta på papper av oktavformat. Överst
till höger anbringas ortnamnet, datum och
årtal. Man börjar brevet ett stycke ned på
papperet. Skriv alltid underskriften mycket
tydlig. Likaledes måste utanskriften på kuvertet
vara tydlig och utan snirklar. Glöm aldrig att 
sätta frimärke på brevet. Om man i ett brev
framställer en förfrågan om något, bör
svarsporto bifogas.

Dessa saker äro de viktigaste, då det gäller
brevskrivning. Det skulle bli alltför vidlyftigt
att här giva exempel på, hur ett brev
uppställes, men i handeln finnas många billiga
brevställare, vilka med fördel kunna användas.



Kap. 10. Om plikt och ärlighet.

Förståelsen av begreppet framgång kan
vara mycket olika. Det är nämligen alls icke
likgiltigt, på vilket sätt framgången vinnes och
förmögenheten skapas. Många anse, att ära
och anseende spela en underordnad roll. Intet
är mera oriktigt. Om man gör det, förnedrar
man sig själv. Till exempel: en obildad person
har haft den turen att vinna en summa på
lotteri. Som de flesta obildade är denne man
utrustad med en viss smartness och beräkning.
Han vill göra sina penningar fruktbringande
genom att ockra med dem, och på denna
mindre fina affär mångdubblar han sin lotterivinst
och dör som en bottenrik man. Har denne man
haft framgång i livet? Absolut icke.
Pengarna, som han förtjänat, har han vunnit på ett
lågt och föraktfullt sätt. Han dör utan att
någon begråter hans bortgång. Han dör ensam
och utan vänner. Nej, vill man skapa sig en
förmögenhet, en förmögenhet, som man kan ha
glädje av, en förmögenhet, som är frukten av
arbete, flit, pliktuppfyllelse och ärlighet, ej av
ockrareräntor, så måste det alltid ske på
pliktens och ärlighetens väg.

Den köpman, som lägger an på att lura sina
kunder antingen på vikten eller på varan,
kommer att sluta illa. Han kommer att så
småningom sjunka i människors aktning.

Och detta kommer att återfalla på hans barn.
Människorna är nu en gång sådana.
Föräldrarnas dåliga anseende gå ut över barnen.

Ingen är mera att beklaga än den, som icke
frågar efter ärlighet och plikt gentemot sina
medmänniskor och blott tänker på att samla
pengar. I grund och botten är han den
ömkligaste av alla varelser, ty vad hjälper honom
hans fyllda pung mot hans själs eviga oro?
Vad hjälper honom en fylld mage, då hans själ
är vissen och förtorkad? Vad hjälper det
honom, att han i sin ungdom kan fira triumfer
och orgier, då han på sin ålderdom kommer att
pinas av sina medmänniskor och sig själv.
Man måste kunna känna att han är ärlig och
hederlig även i sina handlingar. Allt kapital,
samlat och vunnet på förkastligt sätt kommer
att tynga som sten på ens samvete. Den
smarte unge mannen utbrister kanske hånfullt:
"Vad frågar jag efter samvetet, bara jag
förtjänar pengar". Nåväl, när man är ung, kan
man ju säga sådana dårskaper, men allt
eftersom åren gå, och man blir äldre, framträda
samvetets krav starkare, och har man ett dåligt
samvete, är detta tillräckligt för att döda sin
man. Därtill kommer ännu en sak. Man bör
tänka på sin avkomma. De blodspengar, som
en samvetslös spekulant efterlämnar, bli sällan
lyckobringande för hans släkt.

Äger man en ställning, hög eller låg, är
plikten och ärligheten just vägen till framgång.
Ja, det har funnits exempel på, att mindre
begåvade personer uppnått höga och ansedda
ställningar i samhället endast på grund av sin
pålitlighet och sin pliktuppfyllelse. Det gamla
ordspriket: "ärlighet varar längst" är ett klokt
och sant ord. Och man kunde utan tvekan
tillfoga: "Jämte ärlighet är plikten medlet att
vinna framgång".

Är man anställd i en affär, och gärna vill
framåt, gärna vill svinga sig upp till en mera
framskjuten och inbringande ställning, äro
plikten och ärligheten de trappsteg, som leda
mot målet. Utan plikt och ärlighet kommer
man aldrig uppför stegen, och andra intaga
ens plats därpå. Under det olyckliga krig, som
nyligen utkämpats, ett krig, som har ställt oss
många, många år tillbaka i tiden, såväl i
moral som i kultur, har man haft tillfälle att se
personer, och i många fall yngre personer,
plötsligt svinga sig upp till stort välstånd. Och
denna plötsliga rikedom har visat sig härflyta
ur oärlighet och opålitlighet i mer än ett fall.
Men vad har det blivit av dessa 
"krigsgrosshandlare"? Ingenting! Vi skola inte här ingå
på det straffbara i dessa lyckoriddares
handlingar, till vilka rättens arkiv sitta inne med
bevisen, utan blott påpeka den oärlighet, som
varit drivkraften till skapandet av de
förmögenheter, vilka dessa personer ha förtjänat.
"Gulaschgrosshandlare" och
"krigsgrosshandlare" ha blivit ett slagord, som varje ärlig man
måste undanbedja sig. "Människan lever icke
av bröd allena", säger ett gammalt ordspråk,
men människan lever ej hellre av pengar
allena. Ära och anseende höra även till, och detta
vinner man blott genom pliktuppfyllelse och
redbarhet.

Plikt och ärlighet mot sig själv och sina
medmänniskor är därför den första och viktigaste
ballast man bör äga för att kunna föra skeppet
säkert i hamn. Därför, gör din plikt i allt,
vad du företar dig, och var ärlig i allt. Ofta
har det kanske varit svårt. Ofta kan kanske
lusten att rikta sig på andras bekostnad
överrösta pliktens och ärlighetens bud, men avhåll
dig då från att lyssna. Och bekämpa redligt
denna lust, så skall du segra. 



Kap. 11. Uppförandet gentemot principal, kolleger och underordnade.

Mindre begåvade personer se ofta ned på
sina underordnade och göra en avsevärd skillnad
mellan dessa och sina överordnade. Gör aldrig
detta. Det är lika illa att respekteras av sina 
chefer som att vara illa tålda av sina
underordnade. Därigenom kommer man att stå i en
falsk dager. Den överordnade får genom
detta uppförande ett felaktigt begrepp om ens
karaktär, och han skulle kunna ha grund för sin
förmodan, att man är en ögontjänare, som vill
ställa sig in hos honom. Blott dåliga
karaktärer låta dylikt komma sig till last.
"Hövlighet kostar inga pengar" säger man, och man
bör alltid vara lika hövlig och förekommande
antingen det är principalen, kollegan eller
affärens springpojke, som man talar till, eller
som talar till en. Det är nämligen en stor
missuppfattning, att högmod ingiver respekt.
Högdragenhet mot chefen kan lätt ha ett
avskedande till följd, och är det de
underordnade i en affär eller på ett kontor, mot vilka man
visar ohövlighet, så urartar detta lätt till ett
slags hat. På detta sätt vinner man icke sina
sporrar. Man bör göra sig lika avhållen av
principalen som av kollegor och underordnade,
därigenom uppnår man, vad man bör sträva
efter: aktning och gott anseende.

Det finns rötägg i alla länder, och i affärer,
där många personer äro anställda, äro såväl
de goda som de mindre goda karaktärerna
representerade, således är det icke alltid lätt att
göra alla dessa naturer till lags. Ett par råd
i detta avsseende torde därför vara på sin
plats: Skänk icke ditt förtroende till någon av
dina medtjänare. Var hövlig mot alla. Var
älskvärd och hjälpsam mot alla. Se icke ned på
den ringaste i skaran och kryp icke i stoftet
för den främste. Gå din egen raka väg och
gör din plikt mot alla. Du kommer att draga
den största fördelen därav själv.



Kap. 12. Val av livsledsagarinna.

Många föredra att välja en maka, som är
vacker, andra en, som är rik. Vilket är
rättast? Ingendera delen.

Vi veta alla, vilken makt kvinnan har över
mannen. Kvinnan är en faktor, som man
måste räkna med och framför allt för den man,
som vill fram i världen. Frågan är därför av
utomordentlig betydelse.

Mången äregirig man, som vill arbeta sig
fram, anser, att en kvinna blott skulle vara
honom till besvär. Kanske är det så, kanske icke.
Det viktigaste är emellertid att finna den rätta.
Och har man funnit den rätta kvinnan, så anse
vi enligt vårt förmenande, att hon är en
ledstjärna för mannen och sporre för hans energi.
Är han ensam, förslappas ofta denna energi,
därför att han endast har sig själv att tänka
på, har han däremot en älskad hustru vid sin
sida, har han ett mål att sträva efter.

Vid valet av maka bör man se sig väl för, ty
en kvinna kan icke endast äga ett tjänligt
inflytande på en man, som vill fram i världen,
hon kan även bli en hämsko för honom i hans
strävanden.


Många önska sig en hustru med
förmögenhet. Rika änkor äro i detta avseende
eftersträvade. Det vilar ju ett visst behag över
ställningen i samhället såsom "sin hustrus
man". Tänk, vad betyder icke ett rikt
giftermål: Ett utsökt hem. Stort umgänge.
Bekvämlighet. Lyx. Bil. Goda viner. Utsökta
läckerheter för bordet o. s. v. Alla världens
härligheter, som man strävar efter, kan man
få. Men all denna härlighet är en förbannelse
för den, som vill fram i livet och skapa sig ett
namn. Anseende vinner man sannerligen icke
genom ett rikt giftermål. Det uppnår man
genom egen kraft och med egen flit, sparsamhet
och energi såsom grund. Dessa äro skaparna
av det kapital, som frambringar det rätta
anseendet. Det ligger alltid något nedsättande
för en man att leva på hustruns pengar.

Vi ha framdragit de ljusa sidorna hos ett
rikt giftermål. Låt oss nu kasta en blick på
dess skuggsidor.

För det första har man icke tillåtelse att
själv välja utan måste taga "guldsäcken" som
hon år, med eventuella lyten, fulhet och
karaktär. Icke alla "guldsäckar" äro sköna och äga
den blida kvinnlighet, som mannen
eftertraktar. Antag nu, att en sådan kvinna en dag, då
hon är vid dåligt lynne, förklarar, att det är
hon, som äger pengarna, d. v. s. att hon helt
enkelt har köpt sin man — som man köper en
knähund eller ett namn. Vilken skymf för en 
hederlig karl att få sig ett sådant uttalande
slungat i ansiktet. De finnas nog, som skulle
vilja protestera och säga, att en rik flicka kan
vara både vacker och älska den man, som friar
till hennes gunst och hennes pengar. Ja, hon
kan vara både förälskad, rik och vacker, men
var viss om, att en sådan kvinna är även
mycket skeptisk. Hon är försiktig, därför att hon
inser, att många män inte göra henne sin kur
för hennes egen utan också för hennes pengars
skull. Och om hon verkligen blir förälskad i
en man, är det naturligtvis, därför att hon
älskar honom, men i regel även därför, att hon
blivit övertygad om, att denne man verkligen
älskar henne för hennes egen skull och icke för
hennes pengars skull.

Ett giftermål för pengar är alltid farligt.
Man skördar icke alltid glädje, frid och
harmoni därav. Nej, det sanna och enda rätta
äktenskapet uppstår genom hjärtats varma
och uppriktiga längtan att få äga den man
älskar. Fäst dig därför icke vid, om den kvinna
du väljer till hustru, är fattig eller rik, utan
se hellre till att hon är oegennyttig, klok och
äger ett gott hjärta. En sådan kvinna blir en
skatt för den man, som har ett stort mål i sikte.
Hon är hans goda ängel. Hans ledstjärna.
Hon är hans tröst i motgångens dagar (ty
ingen framgång utan motgångar) och hon är
hans sanna och enda vän. 


Kap. 13. Varje sak har sin tid.

Alla som sträva efter framgång i världen
böra veta, att tid är pengar! Att bortslösa sin
tid är detsamma som att bortslösa pengar.
Bärgar man icke skörden i tid, så ruttnar den
på marken. Förlorar man pengar, kunna de
möjligen återvinnas genom flit och
uthållighet. Förlorar man en förmögenhet, ja, så får
man vänja sig vid anspråkslösare
förhållanden, men tiden kan icke återvinnas eller
ersättas. Hur ofta missbrukas icke dessa ord: "Jag
har icke tid", i det dagliga livet. Det finns
människor, som aldrig ha "tid" till något, och
människor, som ha tid till allting. Den late
uppskjuter allting. För honom existerar ingen
tid. Den flitige och energiske uppskjuter
aldrig till morgondagen en sak, som han kan
göra i dag. Det är skillnaden. Den flitige
mannen vet, vilket kapital tiden utgör. Den
mindre flitige upptäcker detta i regel för sent för
att kunna inhämta det försummade. Men ofta
äro dessa ord: "jag har inte tid" utslag av en
oriktig arbetsmetod. Man tycker, att man
uträttar så mycket, och så uträttar man i
verkligheten icke mera på en dag än vad man
kunde göra på några få timmar. Den, som
stjäler från tiden, stjäler från sig själv. Kom
alltid ihåg det. Franklin sade en gång: "Om du
älskar livet, så förspill inte tiden, ty den är
gjord av det ämne, varav livet är sammansatt'.
Detta borde alla unga män, som vilja fram i 
världen lära sig att inse. Och de måste lära
sig att taga vara på tiden och indela den så,
att de få något uträttat. Man kan nämligen
även förslösa tiden genom att vara nyckfull
och lägga det halvfärdiga arbetet eller de
halvfärdiga studierna åt sidan för att kasta sig på
något annat. Tiden splittras för en på detta
sätt och rinner bort mellan fingrarna. Lugnt
och ihärdigt skall man arbeta sig fram genom
dagen genom att göra varje sak på sin tid och
icke uppskjuta något. Se på de amerikanska
affärsmännen. Det är en otrolig mängd
saker, som de medhinna, därför att de
organisera sitt arbete och aldrig vårdslösa med sin tid.
Man börjar icke sin dag med att läsa
tidningar. Man börjar den med arbete och slutar
den vid tidningen.

Nu finns det möjligen några, som skulle
vilja göra följande invändning: Jag arbetar
hela dagen, när skall jag då få tid att tillägna
mig de kunskaper, som skola föra mig framåt?
— Härpå svara vi: Många personer sätta
alltför stort värde på sin vila och sin
bekvämlighet. De kunna t. ex. efter slutat arbete
utmärkt väl gå på teatern, på en biograf eller
på andra nöjen men ha icke tid att offra sin
lediga tid på den rätta utvecklingen av sina
själsförmögenheter. Det är ett slags
maskerad lättja eller en förvriden bild av
överansträngning. Naturligtvis skall en människa ha
sin vila, sin sömn och sina förströelser. Men 
å andra sidan finnas många, vilka njuta av
dessa vederkvickelser till ett övermått, som
blott bortstjäler tiden till ingen nytta.

Man kan få tid till mycket, om man förstår
att använda och indela den på rätt sätt. Tiden
är ett driftkapital. Tiden är ofta den enda
rikedom en man äger, och därför gäller det
just att använda den på sådant sätt, att så
litet som möjligt därav går till spillo. Man
skall indela sin dag som skolpojken, vilken har
sitt schema, varpå han ser, vilka läxor han
har, och när han skall förhöras i dem. Man
bör således indela sin lediga tid efter en
bestämd princip. Varje sak på sin tid och
varje sak på sin plats, så enkelt är det. Handlar
man alltid efter denna princip, kommer man
att få se, hur mycket man får ut av dagen
såväl då det gäller arbete och vila som ökandet
av de kunskaper vilka fordras för att komma
fram i världen.

Ett begrepp, som står i nära sammanhang
med att hushålla med sin tid är:



Kap. 14. Ordningssinnet och dess betydelse.

Varje sak har sin tid, och varje sak på sin
plats! Må dessa ord stå med eldskrift
inpräntade i den mans hjärna, som vill fram i
världen. Dessa ord innebära nämligen ett stort
steg framåt mot målet. För dem, som icke
inser betydelsen härav, finnes föga hopp om
framgång i världen, och en person, vilken, utan 
att äga begrepp om dessa båda viktiga saker,
skapar sig en oberoende ställning genom ett
rikt giftermål, arv e. d., han saknar de rätta
förutsättningarna för att kunna förvalta sin
förmögenhet. Man bör således kunna
organisera. Hur ofta hör man icke arbetaren
fördöma miljonären, därför att denne icke
arbetar själv utan sitter i lugn och ro och
förtjänar pengar på sina arbetare. Men man
glömmer totalt, att det är omöjligt att förtjäna en
förmögenhet, om man icke äger
förutsättningarna. Ofta är miljonären själv ett barn av
folket och har endast på grund av sin duglighet
och energi svingat sig upp till arbetsgivarens
och en förmögens mans ställning. Det vore
bra underligt, om en sådan duglighet icke
skulle belönas. Begåvningen får icke
tillintetgöras. Låt energien sitta i högsätet och låt oss
unna den, som gjort sig förtjänt härav, vår
aktning och vår erkänsla.

Ett igenkänningstecken på de män, som
skapat sig ett namn inom affärsvärlden, är just
deras organisationsförmåga. De ha insett, av
vilken utomordentligt stor betydelse det är att
indela sin tid och giva varje sak dess rätta
plats. De ha förstått, att hur stor och
avgörande betydelse det är, att ordning råder
överallt.

Oordning är något av det värsta man kan
tänka sig, icke endast när det gäller affärer
utan även i det dagliga livet. Oordning 
stjäler tid och förorsakar ett bryderi, vilket man
kunnat undgå, och följderna visa sig i förlust
av pengar. Ordning! Ordning! Och åter
ordning! Det är grundpelaren i varje affär.
Men naturligtvis kan man icke skapa en sådan
ordning, om man icke själv förstår betydelsen
därav. Man bör därför lära sig att vara
ordentlig i det lilla för att sedan även kunna
vara ordentlig i det stora. Lär man sig icke
detta, kommer man aldrig fram till något mål.
Ordning och noggranhet äro två viktiga och
absolut nödändiga faktorer såväl i affärslivet
som i det dagliga livet. Och jämte förmågan
att hushålla med sin tid är ordningen ett av
de viktigaste medlen till framgång.



Kap. 15. Självuppfostran och självbehärskning.

Den person, som kan övervinna sig själv
kan även övervinna andra. Många dricka ett
större kvantum sprit och röka ett större
kvantum tobak, än de må väl av. Äro de förfallna?
Icke alltid. Ofta är det en vana, som de icke
själv kunna frigöra sig från. De ha blivit
slavar under denna vana. De inse det själva men
äga icke nog karaktärsstyrka för att upphöra
med sitt missbruk.

Den dåliga vanans makt är därför något att
räkna med och något, som bör bekämpas med
alla medel. Därtill räknas vilja och energi.
Vi skola längre fram återkomma till detta 
kapitel, därför vilja vi här blott nämna några få
ord om självuppfostran och självbehärskning.

Bäggedera kunna ha sina svårigheter för
många, men man måste tvinga sin natur att
böja sig för förnuftets röst. Förnuftet,
klokheten, är den egenskap man bör odla, om man
vill uppfostra sig själv och lära sig behärska
dåliga och inbitna vanor. Men huru? Vi
skola lämna svaret. Genom sport! Sporten gör
kroppen smidig, energisk, och man tillägnar sig
genom sporten ett visst herravälde icke blott
över sin kropp utan också över sin själ.
Sporten uppfostrar och motarbetar den dåliga
vanans makt. Många påstår, att boxning är en
rå sport. Ingalunda. Den är tvärtom en
mycket förädlande sport, ty den lär utövaren, att
man alltid måste ha samma vikt för, att en
kamp skall vara rättvis. Med andra ord:
Motståndarna måste vara jämbördiga, icke blott i
styrka utan även i smidighet. Att vara stark
som en häst och slå ett barn till marken är
ingen konst och förskaffar ingen ära. Så är
det hela livet igenom. Det är det man skall
lära sig förstå för att inse, vad
självuppfostran och självbehärskning vill säga.

Vanan har en stor makt över många och
hindrar många att nå sitt mål. Och vanan är
ofta ett missfoster av tid, spilld på onödiga
saker.

Man måste genom förnuftets och sportens
hjälp göra sig oberoende av vanans makt och 
göra sig till herre över sig själv, det är medlet
och målet.



Kap. 16. Om smartness och praktisk blick.

Ofta hör man sägas: "Det är en duktig och
smart man". Men är duglighet och smartness
detsamma? Absolut icke. Oftast är den
"smarte" alls inte vad man kallar "en duktig
karl" utan en person, som ej är vidare
nogräknad med medlen. När man talar om en
"duktig karl", menar man därmed en människa,
vars duglighet vilar på en viss grad av
kunskaper. Den "smarte" behöver inga särskilda
kunskaper för att kallas "smart"; däremot
måste han ha en viss medfödd slughet, en viss
förmåga att slå mynt av sina medmänniskors
tillit, dumhet och överseende. Dylika medel
behöver den duglige ej taga hänsyn till. Han
är den han är genom sin duglighet.

Men den dugande mannen är ofta opraktisk.
Det gäller därför att skaffa sig praktisk blick
och att vara i kontakt med utvecklingen. Man
bör tillägna sig den summa av
världskännedom, förslagenhet och sunt förnuft, som
skänker förmåga att avlyssna tidens krav.

Saknar man praktisk blick, tvingas man ofta
att stanna på halva vägen, och praktisk blick
tillägnar man sig icke genom böcker.

Med praktisk blick menar man sunt förnuft.
Man får ha ett öga på vart finger, så att säga.
Man måste inse sin egen begränsning, inrätta 
sig därefter och vara mottaglig för intryck.
Den, som inte gör detta, når icke målet, om
han också är aldrig så kunskapsrik.

Det finns intelligenta personer, som tack
vare en medfödd praktisk blick ha lyckan med
sig, och andra — intelligenta medborgare —
som visa sig svaga, vacklande och ur stånd att
handla efter sina egna slutsatser. Dessa
senare sakna praktisk blick. På avstånd — i
teorien — äro de dugliga och insiktsfulla, men
när de skola utföra teorier i praktiken, stå de
handfallna. I sin studerkammare äro de
herrar i tankarnas värld, i det dagliga livet
betyda de intet. Men äro de både intelligenta och
praktiska samt därtill äga en sund syn på
livet, erövra de med ett slag, vad många
teoretiker aldrig lyckas ernå. Det är skillnaden
mellan teori och praktik.

Det kommer därför an på att leva icke blott
i teorier, att inte tänka "så" och "så", utan att
även utföra teorierna i praktiken. Man måste
utveckla sin praktiska blick, om man vill fram
här i världen, och icke hänge sig åt teorier och
lärosatser.

För att vara praktisk, måste man äga en
viss begåvning, som icke kan läras. Den
måste vara medfödd; men understödjes denna
praktiska blick av kunskaper, får den dubbelt
värde. Då blir den ett stort steg mot målet:
självständighet, anseende, rikedom.

Det gäller därför att se sunt och praktiskt 
på livets olika förhållanden. Det går ej an att
svepa lärdomsmanteln om sig och förnämt
hålla sig undan. Man måste lära känna livet och
människorna, man måste lära känna tidens
krav, man måste så att säga, vara ett barn av
tiden.

Vi skola tala närmare härom i nästa kapitel.



Kap. 17. Följ med tiden!

Det finns ett gammalt ordspråk som säger:
den som icke går framåt, går tillbaka eller med
andra ord: stillestånd är tillbakagång. Och
det talar sant.

Den, som vill fram, når aldrig sina
önskningars mål genom att icke följa med tiden.
Att vara försiktig är en god sak, men att vara
alltför försiktig har ofta motsatt verkan.

Man bör aldrig inlåta sig på att spela hasard,
ty det är icke alltid så säkert, att vinsten
motsvarar insatsen. Försiktighet är en god sak,
om man blott tillser, att den ej blir så
utpräglad, att medlet blir mål och det verkliga målet
därigenom bortskymmes.

Det är naturens ordning, att vår kropp
åldras, men att låta själen åldras i förtid är
detsamma som att uppgiva kampen. Man måste
lära känna den tid man lever i. Man måste
lära sig förstå, vad den kräver, för att kunna
utnyttja den.

Stora män ta ofta fel just i detta avseende. 
Då Napoleon såg det första ångfartyget,
förstod han icke, vilken betydelse detta kunde ha
haft för honom. Han kunde med ångfartygets
hjälp ha landsatt en här i England, men han
förstod ej att gripa tillfället, och många män,
både stora och mindre stora, ha följt hans
exempel på andra områden.

Tiden kräver kunskap, flit och omtanke,
parade med en viss praktisk blick, och rättar man
sig ej därefter, når man aldrig sitt mål.

Det är inte nog att kunna förklara
hävstångens kraft teoretiskt, man måste även kunna
hantera den praktiskt, och man måste förstå
att använda den på det sätt, som tiden kräver.

Många mindre begåvade personer hava
genom förståelsen härav skapat sig en god och
ekonomiskt oberoende ställning i livet och
distanserat andra, mera begåvade, som ej
förstått tidens krav och lyssnat till dess röst. Icke
tankens, utan handlingens män ha största
utsikten att bana sig väg fram till ära, lycka och
rikedom. Det är inte nog att göra det som är
riktigt, det måste också göras i rätt tid, eljest
kan det bli för sent.

Man får ej bli slav under de kunskaper och
den teori man tillägnat sig, utan man bör göra
kunskap och teori produktiva genom att följa
med sin tid i praktisk erfarenhet, eller, för att
använda en sats av Philarete Charles: "Varje
fisk kan fångas med sin egen lockmat; det är
dock icke nog att använda det riktiga betet, 
man måste även förstå att sätta ut det
försiktigt och på det rätta stället".

Det är just saken: man skall vara försiktig,
men dock vara i kontakt med verkligheten.

Det är en av vägarna till målet: Följ med
tiden!



Kap. 18. Vägledning vid val av levnadskall.

Vi ha alla haft våra drömmar. Alla ville vi
gärna bli något stort. Alla ha vi haft mål att
sträva efter. Somliga ha aldrig nått detta mål,
andra ha nödgats stanna på halva vägen, andra
återigen ha uppnått, vad de önskade. De sista
utgöra minoriteten. Och varför? Varför icke
majoriteten? Därför att blott få ha haft den
förmåga och praktiska blick, som är
framgångens förutsättningar.

Och dock finnas många, som skulle vilja
utbrista: "Det kunde jag också ha gjort", när
de bevittna, hur en medmänniska raskt
klättrar upp för samhällsstegen.

Det är alltid lätt att se en sak på avstånd
och att blunda för det man inte vill se. Det är
lätt att säga: "Det kunde jag också ha gjort",
när man inte har försökt. "Visa mig din tro
i dina gärningar", är ett vist gammalt ord, som
här är på sin plats.

Man bör aldrig överskatta sin förmåga,
aldrig vara stolt över sin begåvning förrän man
bevisat, att man verkligen sitter inne med
vissa kvalifikationer å ena eller andra området. 
Skryt väcker löje, och intar man en
underordnad ställning i samhället, bör man genom flit
och energi, pliktuppfyllelse och precision adla
denna ställning och tilltvinga sig aktning
därigenom. Vi leva i en demokratisk tid, i en tid,
då till och med en man, som intar den allra
lägsta samhällsställning, bör tagas med i
räkningen, emedan han utför ett samhällsnyttigt
arbete. Det är icke sysselsättningen, som
adllas, utan människan själv, som adlar den
ställning hon intar.

Livet är en jättestor teater, en väldig scen,
där var och en av oss har sin roll att utföra.
Utför man den väl, blir detta ens egen sak;
men det är ju givet, att vi icke alla genast
kunna spela de stora rollerna. Vi måste börja med
de små, och utföra vi dem tillfredsställande för
våra medspelare, få vi de stora oss tilldelade.
Så förhåller det sig.

Många unga människor emotse med en viss
oro och spänning den dag, då de skola ut i
världen, emedan de ovillkorligen göra sig den
frågan, om de nu verkligen passa för det kall de
valt.

Denna oro, denna spänning kan många
gånger bli olycksdiger för deras utveckling och
har sin orsak däri, att den unge mannen eller
unga kvinnan ej ha klart för sig, vad de själva
vilja. Och "förmå", skulle man kanske vilja
tillägga. Naturligtvis kan en människa, som
ej idkat studier, icke ta en examen, men en 
hantverkare kan utmärkt väl vid sidan om sitt
arbete, studera juridik eller något annat och ta
sin examen. Det, som driver verket är
framför allt lusten. Lusten skapar förmåga att
sköta den befattning man åtager sig, och
därför böra unga människor ta hänsyn till, vad
de ha lust och fallenhet för. Tänk icke på
lönen under lärotiden, ty den man, som uppnår
verklig skicklighet i sitt yrke, kan säkerligen
också själv genom sin flit och duglighet driva
upp lönen till önskad storlek.

I denna på många områden så underliga och
liknöjda tid ser man av statistiken, att den
yrkesutbildade arbetaren med hänsyn till
lönespörsmålet ofta står under de icke
yrkesutbildade. Det betalar sig bättre att vara kioskbud
än att vara hantverkslärling. Detta är ett
utslag av penningbegäret, ett behov att ha
pengar på fickan, att roa sig och klä sig för.

Det skall villigt erkännas, att den lön, som
en lärling nu har, är mycket liten och att
denna usla lön driver många duktiga unga män,
som ha förutsättningar för att bli goda
hantverkare, över i affärsbudens stora skara, men
å andra sidan måste man varna en yngling,
som låter sig lockas av en god veckolön att
taga plats som springpojke i stället för att från
början inrikta sig på ett hantverk.

Man bör alltid tänka på vilka
framtidsutsikter en befattning kan ha, innan man beslutar
sig för att välja den. Vi sade nyss, att lusten 
driver verket och skapar förmågan. Ingenting
av detta behövs för att sköta en budsyssla. En
dylik befattning är icke svår att åtaga sig, men
å andra sidan vinnes ingenting genom den.
Ett affärsbud når kanske aldrig högre upp än
till affärsbud.

Helt annorlunda ställer sig saken för den
yngling, som väljer ett hantverk. Han kan
genom flit och energi svinga sig upp till
oberoende och på detta sätt skaffa sig full lön för
sitt dryga arbete. Ett hantverk kan betala sin
utövares resor. Särskilt för tillfället finns det
god användning för arbetskraft överallt. Nu
gäller det att skapa nytt i stället för allt det
gamla, som gått i spillror, och behärskar man
ett eller två språk, kan man med hjälp därav
genom sitt hantverk skapa sig en framtid icke
blott i sitt fosterland utan även i utlandet.

Ett hantverk är det bästa man kan välja, om
man ej har råd eller fallenhet att studera; men
man kan mycket väl läsa på en examen, medan
man bedriver ett hantverk. Det gäller bara
att ha vilja, energi och ett fast beslut att nå
målet.

Mången gång ligger orsaken till ett förfelat
liv däri, att ett misstag begåtts vid
bedömandet av möjligheterna hos individen, och ofta
är det föräldrarnas skull, att barnen ej
kommit på sin rätta plats i livet.

Föräldrar vilja ju gärna anse sina barn som
"ljus". De vilja gärna se dem utvecklas till 
något storslaget, och ställa dem därför ofta
inför uppgifter, som de ej äga förmåga att lösa.
Och ofta ha föräldrar alls icke blick för
barnens speciella begåvning, utan låter dem åtaga
sig uppgifter, som alldeles förkväva den
individuella läggningen.

Det är sålunda icke alltid de de unga själva,
som äro skuld till de ödesdigra misstagen.
Därför tvinga ej förståndiga föräldrar sina barn
in på en levnadsbana, som barnen ha motvilja
för. Den unge mannen och den unga flickan
måste välja själva. De måste lära känna livet.
De måste lära sig, att utan kamp vinnes ingen
seger. De måste lära sig att handla och tänka
självständigt, eljest komma de icke fram i
världen.

En människa bör aldrig välja en
levnadsbana, som strider mot hennes naturliga böjelse,
för att icke, om en kris skulle inträffa, nödgas
ligga under i kampen.

Valet av levnadsbana är därför mycket svårt,
kanske det svåraste som en ung människa
ställes inför. Man måste vara på en gång djärv
och försiktig, och icke låta sig locka av löften
om hög veckolön, om erbjudandet i och för sig
ej innebär en god framtidsutsikt.

Vid valet av levnadsbana måste man ha
framtiden för ögonen. Man får ej låta sig
bländas av nuet och utsikten att genast kunna
få en god förtjänst. Man måste noga
överväga saken, innan man fattar sitt beslut, och 
välja just den bana, som man har mest lust till,
och som man anser erbjuda de största
möjligheterna.

Hur många unga människor finnes det icke,
som ha studerat utan att äga den rätta
begåvningen därför? De falla igenom vid en examen
och gå över i det praktiska livet, mången gång
för sent för att kunna återvinna de år, som de
tillbragt över böckerna. Att välja studiebanan
är därför mycket farligt, om man icke har en
brinnande lust för studier, parad med flit och
energi.

Man måste lära känna sig själv och sina
anlag och använda sitt sunda förnuft, som är den
bästa vägvisaren vid valet av levnadsbana. Och
ännu en sak: man får aldrig avstå från en
bana man har lust för, för att den är mindre
lysande. Vetenskapsmannen, specerihandlaren,
chauffören och gatsoparen äro var för sig lika
nyttiga samfundsmedlemmar. De utgöra
tillsammans alla de små hjul, som hålla
samhällsmaskineriet i gång. De äro alla lika
oumbärliga. Det finns blott en, som kan undvaras:
den late. Den late tär på samhället som en
kräftböld, vilken måste skäras bort för att ej
hindra den sunda och goda utvecklingen för
samhällets övriga medlemmar.

En lika farlig roll spela de ostadiga.

Tyvärr äro många unga människor ostadiga.
Det går inte raskt nog. De tycka, att det
dröjer för länge, innan de nå målet, vilket 
naturligtvis ej bör synas så underligt, ungdom och
visdom följas ju sällan åt. När en väg synes
spärrad, tror man strax, att tusen andra stå
öppna. Men man kommer icke fram på någon
väg utan energi, och man bör aldrig frivilligt
uppgiva den bana man valt, om man efter klart
övervägande inser, att flera och starkare skäl
tala för ett fortsatt arbete på den väg man en
gång slagit in på.



Kap. 19. Religionens betydelse för den, som vill komma sig upp.

Tron kan förflytta berg! Det är ett sant ord.
Man måste tro på sig själv. Man måste ha
tillit till egen kraft och förmåga. Tvivlar man
på sig själv, blir arbetsresultatet av intet värde.

Vi skola icke här hålla något föredrag om
religion. Var religion har enligt vårt
förmenande sitt berättigande. Huvudsaken är, att man
har en religiös åsikt, en tro, som gör, att man
kan skilja på rätt och orätt, på
människokärlek och människohat. Med andra ord: man
måste tro att det finnes en högre makt över oss,
en makt, som vi en gång skola avlägga
räkenskap inför, en makt som kallas — Gud.

Den, som inte tror, får aldrig fred i sin själ.
Han lär sig aldrig att skilja på gott och ont.

Att tro på Gud, på en högre styrelse, är
nödvändigt, och tron på Gud har alltid haft och
har en avgörande beydelse för den, som vill
komma sig upp.



Man behöver alls icke kallas "läsare" för,
att man på aftonen, innan man somnar, tackar
Gud för den dag, som gått, och ber honom låta
solen skina på den väg man nästa dag har att
vandra. Men behöver inte var söndag gå i
kyrkan, men man behöver varje dag böja sitt
huvud i ödmjukt tack inför skapelsens Herre.

Tron på Gud är en nödvändig ballast. Ha vi
icke det medvetandet, att det över oss finns en,
som ser allt, vet allt, kommer det att stå illa
till med moralen.

Trons betydelse är stor för den, som vill
komma sig upp; ty den skapar energi, ädelmod
och allt, som är gott hos människan.

Tro och hopp äro grundpelarna i vår tillvaro,
och utan dessa pelare störtar huset i spillror.

Tro på Gud och lita på hans makt; korsets
tecken har fört många till seger.



Kap. 20. Energi och vilja som banbrytare för lyckan.

Energi och en god vilja äro tillsammans ett
mäktigt vapen för den, som vill framåt.

Vad tjänar det till med stora kunskaper, om
man saknar energi och vilja att utnyttja dem.

Det finnes otaliga exempel på att energi och
vilja varit drivfjädern och banbrytaren för
även mindre begåvade personer.

Men om man nu sitter inne med
kunskaperna och saknar energi och vilja?

Så måste man skaffa sig energi och vilja.


Är detta möjligt?

Om man har lust, ja. Låt oss använda
jämförelsen med en atlet, som genom ihärdig
träning stärkt sina muskler. Så kan man även
träna sin energi och vilja. Och det bästa
medlet härtill är idrott. Det är förvånansvärt, hur
många goda egenskaper idrotten framlockar
hos en person. Genom en ständig och frivillig
tävling individ och individ emellan stärkes
uthålligheten, energien och viljan.

Kunskap är makt, men energi och
viljestyrka tillsammans visa sig ofta starkare än
kunskap. Och äger man båda dessa mäktiga
faktorer, så kommer man helt visst att stå som
segerherre i kampen för tillvaron.

Stärk därför genom lek och idrott vilja,
energi och mod och bana dig därigenom vägen
till målet.



Kap. 21. Vägen till oberoende. (Hur man skapar sig en förmögenhet.)

Självständighet, frihet från alla tryckande
band — det är målet för de flestas strävan.
Men hur når man dit? Det är många om
budet på alla områden och det oberoende en liten
affär med dess sparande och knogande
skänker, är just icke målet. Ett dylikt oberoende,
som medför tusentals bryderier, är sämre än
att arbeta för andra.

Beträffande självständigheten så gäller det
att finna på något nytt. Man måste 
specialisera sig i en eller annan riktning. Som
exempel vilja vi nämna Wolworth, en av Amerikas
rikaste män, som innan han förtjänade sin
kolossala förmögenhet, så att säga knappast
ägde ett öre. Plötsligt fick han den idéen, att
han skulle låta förfärdiga saker och ting till
det billiga priset av 10 cent. Han förtjänade
miljoner på sin idé, och den har spritt sig över
hela världen. I varenda stad finnes nu en
eller flera s. k. 10-öres eller 25-öres-basarer.

Det är idéen, den goda idéen, som lägger
grunden till det verkliga oberoendet. Därför
måste man slå upp förnuftets fönster på vid
gavel för att låta de nya idéerna och de nya
tankarna få fritt spelrum. I affärsvärlden
gäller det att slå in på nya vägar och icke följa
efter i andras fotspår, även om dessa andra
även skulle ha förtjänat pengar. Ty vanligen
går det så, att de, som slagit in på en bestämd
väg med en bestämd idé, bli välbergade
människor, vilket däremot icke alltid är fallet med
deras efterapare.

När man satt upp en affär, bör man sträva
efter att genom nya uppslag och idéer göra sin
verksamhet mera inbringande, samtidigt som
man nedbringar utgifterna.

Man måste försöka bli något speciellt, något
för sig själv och komma fram med oväntade
och aldrig förut kända nyheter. På detta sätt
skapar man en förmögenhet. Med andra ord:
Förmögenheten ligger dold i den goda idén. 


Efterapningarna äro talrika, och dylika
belönas ofta med en axelryckning och sällan med
någon ekonomisk vinst. Den originelle
mannen inhöstar både ära, anseende och rikedom.
I forna dagar räckte det med att slita och
spara, då man ville samla ihop en förmögenhet —
man behövde icke använda sitt förstånd. Den
tiden är förbi. Nu räcker det inte med flit och
sparsamhet, utan nu har idéen, förnuftet,
tanken blivit den avgörande faktorn.

Idéer födes man sällan med. De bruka
komma som en blixt från en klar himmel. Efter
att kanske länge ha legat och slumrat i det
undermedvetna, bryta de slutligen fram. Och då
gäller det att hålla sig redo. Ty nu måste idén
utarbetas, och beräkningarna göras. Och man
bör vara noga på sin vakt, ty en felaktig
beräkning är detsamma som idéns undergång.

Kunskaper äro nödvändiga, ha vi sagt, men
har man en god idé, är en praktisk blick ännu
användbarare för att icke tala om en viss
människokännedom. Man bör veta, om den idé
man har, kommer att tilltala allmänheten.

Och så ännu en sak: man bör känna till och
förstå:



Kap. 22. Reklamens makt.

Har man fått en idé, likgiltigt vilken, så bör
man först och främst se till, att ens namn blir
känt av alla, sett av alla, hört av alla.


Se på Ford. Hans bilar äro tack vare hans
namn och hans reklam kända över hela världen.

Man måste känna reklamens makt men akta
sig för att reklamera alltför överdrivet. En
reklam bör fånga ögat och vara tydlig nog för
att kunna läsas. Även detta är en konst. En
god reklamidé är värd en förmögenhet.
Allmänheten skall genom reklamen erhålla en
påstötning, en uppryckning. Den affärsman, som
ej inser detta, är en dålig affärsman.

Den förträffligaste idé blir till ingenting
genom en dålig reklam, och på det sämsta kram
kan — tack vare en god reklam — förtjänas
stora pengar.

Här bör dock förutskickas den
anmärkningen, att kramet sällan har förmåga att höja sin
man till skyarna. Den stora allmänheten
förlåter aldrig, att man bedragit den, och
affärsmannens namn och anseende äro förstörda.

En verkligt god idé är i regel aldrig någon
humbug. Den äger nog kraft och styrka i sig
själv. Men vill man ha folket in i tältet för
att se de uppträdande eller på teatern för att
se skådespelarna, ja, då måste det blåsas i
trumpet.

Ärlighet varar längst, och detta gäller även
reklamen. Den, som reklamerar för en sak
eller en vara, vars kvalitet icke står i proportion
till priset, är en dålig affärsman, även om han
skulle få namn om sig att vara "smart".
Allmänheten får snart nog ögnonen upp för hans 
"smartness" och man upphör att tro på hans
reklamer.

Nej, ärlig och hederlig måste man vara även
i sin reklam, ty det är sannerligen ingen konst
att sätta stora ord på papperet. Reklamens
makt ligger i själva sättet, varpå annonsen är
uppsatt. Detta i förening med den goda idén
skapar den stora förtjänsten.



Kap. 23. Pengarnas ABC.

Många föräldrar begå det stora felet att
giva sina barn för mycket pengar att själva
handskas med. Barnen få därigenom lätt ett
förvridet begrepp om pengar, och detta följer
dem ofta till långt fram i livet, och när de
slutligen hunnit den ålder, då de skola ut i världen,
stå de utan någon som helst uppfattning om
pengar och pengars värde.

Naturligtvis äro de icke okunniga om
slantarnas värde, men de sakna varje begrepp om
deras betydelse. De känna icke till pengarnas
ABC. De räkna icke med pengar, därför att
ingen lärt dem det.

Det första villkoret för den, som vill fram i
världen, är att inse betydelsen av pengars
värde, att förstå det rätta bruket därav och att ha
ögonen öppna för det faktum, att det ofta kan
vara förenat med stort besvär att förtjäna
pengar.

Vidare måste man lära sig begripa, att de 
pengar, som betalas ut, icke kunna fås igen
utan möda och arbete.

Samhället skall icke vara någon
understödskassa, utan tvärtom är det vi, som skola vara
samhällets pelare och befria det från alla de
snyltgäster, vilka utarma det genom att
ständigt ropa på understöd.

Pengarnas ABC är en utmärkt lärobok.
Miljonären Carnegie har givit detta ämne en
ypperlig framställning, som borde läsas av alla.
Och alla, som vilja fram i världen, och vilkas
strävan inte bara går ut på att taga utan också
att giva, bör veta, vad pengar i verkligheten är.

Lenin försökte avskaffa dem i Ryssland men
ägde icke kraft att förverkliga denna tanke,
därför att pengarna äro ett så förträffligt
medel vid belöningar. Så länge människan
existerar, och så länge ärlighet finnes, kommer
penningen att utöva sin makt och äga sin
betydelse.

Och skulle den dagen komma, då
människorna upphöra att vara ärelystna, upphöra att
glädja sig över sitt arbetes utkomst, de
klingande mynten, för vilka man kan skaffa sig,
vad hennes hjärta åtrår, om den dagen
verkligen skulle inträffa, då är det förbi med
människans flit, energi och skaparkraft. Lättjan,
likgiltigheten och bekvämligheten intaga då
sina platser i samhällets högsäte.

Man bör förstå pengarnas betydelse, deras
ABC, för att finna den rätta användningen för 
dem. Man bör icke giva ut en krona utan att
klargöra för sig, om den blivit använd på det
rättaste och bästa sättet. Därigenom lär man
sig inse den verkliga betydelsen av begreppet
pengar. Att giva ut pengar är varken någon
synd eller skam, men huvudsaken är, att man
gör det med förstånd. D. v. s. så att man får
full valuta för dem. Vi skola längre fram
återupptaga detta ämne under rubriken: Bruk och
missbruk av pengar.



Kap. 2b. Sparsamhet som grundkapital.

Man bör inte endast hushålla med sin tid
utan också med sina pängar.

Den, som icke förstår att spara, blir aldrig
välbärgad. Men sparsamhet är icke detsamma
som girighet. Man skall spara på det rätta
sättet och inte giva ut "kronan för att spara på
öret".

Sådana exempel på vartill sparsamheten kan
leda, vilja vi meddela följande lilla uträkning.

Låt oss antaga att man varje år sparar 100
kronor eller c:a 9 kronor i månaden, en
mycket anspråkslös summa i våra dagar. Denna
summa lämnar med 6 % ränta under 10 år
1,300 kronor, under 20 år 3,720 kronor, under
30 år bortåt 8,000 kronor och under 40 år
15,400 kronor. Denna avsevärda summa kan
således hopsparas genom att man lägger undan
några ören per dag. Man behöver bara röka 
en cigarr mindre om dagen för att få en vacker
slant hopsamlad till sin ålderdom.

Sekunderna bilda timmar, vilka alla utgöra
bråkdelar av den stora evigheten, och
ettöringarna äro kapitalets bråkdelar. Lägg
samman sekunderna, och du får evigheten. Samla
ettöringarna och du får slutligen en summa,
som är värd att räkna med.

Den, som aldrig lär sig sparsamhet, lär sig
hellre aldrig konsten att komma sig upp i
världen. Men det gäller inte uteslutande att
samla pengar på hög och att fördriva varje annan
tanke i sitt huvud. Man bör aldrig göra sig
till penningens slav eller upphöja penningen
till sin gud, då krossas man alltför snart under
dess ödesdigra makt. Nej, en klok och
förståndig sparsamhet och energi bör vara den
framåtsträvandes enda rättesnöre.

Man behöver ingen begåvning för att vara
sparsam. Man har sett exempel på personer,
vilkas arbete skänkt dem en stor utkomst, men
vilka ändå icke tyckas komma ur fläcken,
medan andra, med anspråkslösare löner likväl
genom sparsamhet och klokhet skapat sig
oberoende.

Med avseende på förutsättningarna att
kunna slå sig fram genom sparsamhet och ekonomi
stå därför alla lika. Den begåvade äger här
intet företräde framför den mindre begåvade.
Sparsamheten, kraftigt understödd av fliten
och en god vilja hjälper ofta den mindre 
begåvade över svårigheten: att icke äga några
kunskaper.

Vi vilja säga ett par ord om detta i följande
kapitel.



Kap. 25. Bruk och missbruk av pengar.

"Pengar" är ett magiskt ord. Det är en
trollformel, som kan få sjömannen att trotsa
havet, fabriksarbetaren att årvis fylla sina
lungor med damm, och gruvarbetaren att våga
livet i gruvorna. Det finns överhuvud taget
ingen fara, som människor vika tillbaka för,
när tillfälle yppar sig att kunna förtjäna
pengar.

En engelsk nationalekonomförfattare säger
följande om pengar:

"Med 10 procents säker vinst kan man
använda ett kapital varsomhelst. Med 20
procents säker vinst blir man ivrig att använda
det. Vid löfte om 50 procent blir man
hänsynslös, och vid tillfälle till 100 procent
nertrampar man alla mänskliga lagar".

En sådan makt har penningen över
människan, och för egen räkning vilja vi tillfoga
följande: penningen utövar en sådan makt över
människan, att den rödaste demokrat blir
konservativ, om hon tror sig därigenom kunna
skaffa sig ökad inkomst. När en arbetare blir
mästare, motarbetar han sina forna kamraters
intressen för att baka sin egen kaka.


Det finns sådana, som säga, att "djävulen
skapat penningen för att så ofred bland
människorna", men dessa visa män glömma att
tillfoga, att penningen även gjort, och
fortfarande kommer att göra, mycket gott.

Det skulle föra oss för långt att här
närmare ingå på frågan om den fara och fördel, som
penningen medfört. Penningen finns nu en
gång, den är en makt, och den, som vill fram,
måste lära sig använda den på rätt sätt.

Pengar innebära en fara för människans
ärlighet, men fattigdom ej mindre. Den fattige
har lika många frestelser som den rike. Det är
olämpligt att inneha en befattning, som
oavlåtligen utsätter sin innehavare för frestelser,
vare sig man nu är fattig eller rik.

De, som förakta penningen, se därför icke
synnerligen djupt, ty de glömma, vilka
välsignelser och vilken personlig frihet pengarna
skapat. Det är just bristen på pengar, som
gör människan till en slav.

Men pengar kunna missbrukas och användas
på rätt sätt. De kunna användas så, att de
icke skapa lycka utan olycka. Snålvargen,
girigbuken eller arbetsgivaren, som avlönar sitt folk
dåligt, får sällan den rätta glädjen eller det
riktiga utbytet av sitt kapital. Den ene
samlar på hög för sitt nöjes skull, den andre ligger
i ständig strid med sina arbetare. Detta är
missbruk av penningen och en dålig
användning av dess makt.


Som professor Mathews skriver: "Pengar
äro en god sak, och envar bör försöka att
skaffa sig så många som möjligt, så att han ej
behöver vara beroende av andra, varken för
brödets skull eller i sina åsikter. Men han får
icke för pengarnas skull krypa i stoftet, nedlåta
sig till låga handlingar eller sälja sitt samvete.
Att förtjäna pengar är osunt, då det uttorkar
andras förvärvskällor, när det släcker kärleken
till det sköna och gör människan ligiltig för
natur och konst, när det minskat medkänslan
och utplånar gränsen mellan rätt och orätt,
mellan dygd och last, när det kväver religionen och
utesluter varje tanke i själen på Gud".

Det är så. Ingen är mera beklagansvärd än
den, som blott tänker på guld. — —

Det kommer emellertid an på att hushålla
med sina inkomster, eljest missbrukar man
pengarna. Det gäller att vara sparsam utan
att därför bli snål. Man måste spara i det
lilla för att kunna göra sig en god förtjänst,
och det duger ej att leva över sina tillgångar.
Man måste rätta munnen efter matsäcken och
icke leva på skuld. Icke låna på ett ställe för
att betala en skuld på ett annat.

Skulder är på det hela taget det värsta som
finns. Att leva på skuld är farligt. Vill man
skaffa sig något, bör man vänta, tills man har
råd att köpa det och vara försiktig med att
göra sig några illusioner om framtiden. Ingen
vet vad som kan ske, allraminst nu i vår 
oroliga tid med alla dess slitningar, och ingen har
ännu skådat pånyttfödelsens morgongryning.

Den man, som lever under trycket av
skulder, kan icke i längden vara sanningsenlig.
"Lögnen rider på skuldens rygg", och
sanningskärlek är ett grundvillkor för den, som vill
vinna framgång.

D:r Johnson framställer skulden sålunda:

"Sörj först och främst för att icke vara
skyldig någon människa ett öre. Hur mycket och
hur litet du än äger, använd det icke
alltsammans, ty fattigdom är lyckans stora fiende.
Den stjäler friheten, omöjliggör dygd och
minskar självaktningen. Den gör honom beroende
av affärsmannens och hans egna tjänares nåd.
Han kan icke mera kalla sig sin egen herre och
se världen frimodigt i ögonen".

Att ha skuld vill med ett ord säga att vara
slav. Skuld trycker, drager ned, och det skall
mycket till för att komma upp ur kärret.

Till och med den fattige är rik när han ingen
skuld har, då däremot den "rike", som lever på
skuld, aldrig blir annat än fattig och föraktad.



Kap. 26. Om människokännedom och valet av vänner.

För att nå målet måste man även vara i
besittning av psykologisk blick. Man måste lära
känna människorna, lära sig att urskilja, på 
vilka man kan lita och för vilka man ej kan ha
förtroende.

Tyvärr blir man ofta besviken. Människan
är ett skröpligt ting, och det är sällan man
fullt kan lita på någon. Men desto större
anledning har man att själv vara trofast och
ärlig mot sina vänner och medmänniskor.
Kräver man ärlighet och uppriktighet, måste man
själv vara i besittning av dessa dygder.

Det finns emellertid vissa människor, som
man måste ta sig i akt för, och det är
snyltgäster. Dessa kryp, som hålla på en vänskap
blott, så länge de kunna ha någon fördel
därav. Det är svårt att närmare beskriva dem;
men vill du välja en förtrogen, en vän, så välj
en, vars vänskap du prövat. Välj den, som
visat sig vara ärlig och uppriktig, även om han
kanske skulle vara dig underlägsen i bildning
och kunskaper.



Kap. 27. Från tiggare till miljonär.

De flesta av Amerikas rika män ha börjat
sin bana som vanliga grovarbetare. Ingen av
dem har fått någon särskild boklig uppfostran,
och ingen av dem är född med penningsäcken
på ryggen.

Och med dessa små vinkar, som vi lämnat i
denna bok, hämtade från begåvade och
framstående mäns erfarenheter angående
framgångens stora hemlighet, anse vi oss ha skänkt 
varje människa, som verkligen vill sträva
framåt, en handräckning i hennes arbete för
sitt framtidsmål.

För den, som verkligen vill, är allting lätt.
En trashank, som verkligen är i besittning av
vilja och energi, förblir icke alltid en trashank;
energien tvingar honom framåt och uppåt;
medan däremot den, som saknar vilja, även om
han har en god förmåga, oftast stannar i
växten.

Vi skola icke här närmare gå in på de
amerikanska miljonärernas levnadsöden; de flesta
äro ju välbekanta för oss, men vi vilja hävda
den satsen, att för den, som verkligen äger
begåvning och vilja att slå sig fram i världen,
för honom står vägen alltid öppen, vare sig
hans bokliga uppfostran är liten eller stor.

Inte endast i Amerika finnas män, som från
tiggare arbetat sig upp till miljonärer, även i
Europa, ja, i Skandinavien, finna vi exempel
härpå. Alla känna dem.

Tag exempel efter dessa mäns liv, studera
dem, utforska det sätt de använt för att
komma fram — och du har de bästa grundregler
att handla efter. Och märk väl, ingen av
dessa rika och ansedda män ha begagnat oärliga
medel för att tillkämpa sig den ställning de
intaga i samhället. De ha ärligt och redbart
tillryggalagt den långa vägen från tiggare till
miljonär, från att äga några fås aktning, ha
de slutligen vunnit allas.


Gå och gör sammaledes. Det beror blott på
dig själv — om du äger nog karaktärsstyrka
och praktisk blick för att kunna utföra, vad de
ha gjort före dig — om du med tillhjälp av
dessa egenskaper skall kunna skapa dig en
förmögenhet.



Kap. 28. Målet vunnet.

När man vunnit det mål man föresatt sig,
när man kan se tillbaka på sitt liv och säga:
"jag har lyckats", när man ser sig rik, hedrad
och aktad, då bör man tacka Gud, som skänkt
en kraft och styrka att uppnå den jordiska
lyckan.

Dumt vore då att yvas, löjligt att mottaga
en hälsning från den ringaste person utan att
gengälla hälsningen lika vördnadsfullt, som
den givits.

Låt icke framgången göra dig övermodig och
glöm icke, att även andra äro människor
liksom du, fastän dessa kanske icke kunna mäta
sig med dig i rikedom och anseende. Var
människa och anse dig icke som en gud. Var
givmild mot de fattiga och hjälp dem, som
behöva ditt bistånd och förtjäna det. Glöm icke
dina vänner, och förlåt dina fiender och anse
dig icke så upphöjd, att du icke kan göra dig
förtjänt av en ännu högre aktning.

Slå dig icke ned på din guldsäck, beväpnad 
med ett maskingevär för att hålla andra
borta. Nej, öppna den! Gör kapitalet, som du
förtjänat till en hjälpkälla för verkliga
behövande. Och uppbygg åt dig under din livstid
ett monument, som kommer att bekransas vid
din död. Och gör ingen orätt.

Var anspråkslös och ödmjuk och undertryck
din önskan att behärska andra. Förbli trots
din rikedom densamme som då du var fattig
och blygsam, och sätt dig icke till doms över
andra. Var givmild, rättskaffens och
välgörande, så kan du — när din tid kommer —
sluta dina ögon och lägga dig i din grav med
lugnt samvete. Ett gott samvete är mera värt
än rikedom.

Vi vilja citera Sidney Smith:

"Må varje människa arbeta och sträva mot
det högsta han enligt sin natur förmår uppnå,
så kan han dö i medvetandet om att ha gjort
sitt bästa."

*



