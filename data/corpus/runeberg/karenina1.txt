<h1><sp>VÄRLDS
LITTERATUREN</sp></h1>
<i>De stora Mästerverken
valda av
<sp>FREDRIK BÖÖK
PER HALLSTRÖM
MARTIN LAMM</sp></i>

<h2><i>Leo Tolstoj
Anna Karenina</i></h2>

<i>Översättning av
<sp>Sigurd Agrell</sp></i>

<sp>STOCKHOLM</sp>
<i>ALBERT BONNIERS FÖRLAG</i>
HELSINGFORS
<sp>1926</sp>
A.-B. F. TILGMANNS TRYCKERI

<img><sp><sc>Leo Tolstoj</sc></sp>.
Efter en tavla av <sc>Ilja Repin</sc>.</img>
<h1>ANNA KARENINA</h1>
<sp>Roman i åtta delar</sp>
av
<sp>LEO TOLSTOJ</sp>

Översättning från ryska originalets tolfte upplaga
av
<sp><i>Sigurd Agrell</i></sp>

<h2>FÖRRA BANDET</h2>

<sp>STOCKHOLM
<i>ALBERT BONNIERS FÖRLAG</i></sp>
»<i>Min är hämnden och vedergällningen</i>»
<chapter name="Inledning">
<h2>INLEDNING.</h2>

Leo Nikolajevitj Tolstoj (1828—1910) tillhörde genom
födseln den ryska aristokratien, men drömde nästan hela
sitt liv om att få leva i evangelisk fattigdom och lyckades
äntligen, då han redan var i dödens närhet, att
förverkliga sin dröm genom att fly från sin familj, sin rikedom
och sitt fädernegods Jasnaja Poljana.

Denna längtan bort från civilisationen, tillbaka till en
primitiv tillvaro av armod och enkelt kroppsarbete går
som en djup ström genom Tolstojs liv och författarskap.
Han fördömde vetenskapen, konsten, det moderna
samhällslivet; han ogillade kyrkan och staten, ty han
avskydde icke blott kriget och våldet, utan varje form av
tvång, ja, av laglig ordning. Med hårdnackad
följdriktighet vidhöll han budet, att man icke bör stå det onda
emot. Det goda fann han uteslutande hos folket, hos de
okunniga kroppsarbetande massorna, hos de ryska
bönderna; hos dem trodde han sig möta den äkta
kristendomens anda. Tolstojs allmänna åskådning, som har
djuptgående likheter med Rousseaus, ehuru den är än
mera paradoxal, kan betraktas som en kristen anarkism.

Tolstojs filosofiska, religiösa och samhällskritiska läror,
vilka djupt upprörde och ivrigt sysselsatte hans samtid,
skola måhända icke i lika hög grad intressera
eftervärlden; det ogenomförbara i ståndpunkten ligger i öppen
dag, och hans mystiska övertro på den naturliga,
"oupplysta" människans visdom och godhet väcker berättigad
kritik. Hans hat till den europeiska kulturen och hans
svärmeri för folket torde komma att uppfattas framför
allt som säreget ryska lynnesdrag. Men oberoende härav
skall man alltid erkänna det djupa smärtsamma allvar och
den äkta mänskliga storhet, som gjorde honom till en av
den moderna tidens få profetgestalter. Och allt klarare
står det fram, att han som skapande diktare hör till de
väldigaste som historien känner. I den poetiska ingivelsens
stund höjer han sig över alla begränsningar och
ensidigheter, som vidlåda hans teoretiska åskådning.

Alldeles särskilt gäller detta kanske om <i>Anna Karenina</i>.
Tolstoj hade under åren 1865—69 fullbordat sin
storslagna historiska roman Krig och fred, en bred, på
gestalter och händelser överflödande rik skildring av
Rysslands öden under de napoleonska världskrigens tidsålder.
Han gjorde därefter studier till en ny historisk roman
med ämne från Peter den stores tid och sysselsatte sig
för övrigt med planer att förbättra den ryska
folkundervisningen. Men helt plötsligt började han våren 1873 att
skriva en roman med motiv ur samtidens liv, och under
åren 1874—1877 fullbordade han <i>Anna Karenina</i>.

Själva grundmotivet — Anna Kareninas tragiska
självmord — hade Tolstoj fått ifrån en verklig händelse. Han
gav det en form, som speglar hela det högre ryska
samhällslivet, med dess ihåliga flärd, dess konventionella
komedier och bittra konflikter. En mera levande och klar
rundmålning har sällan givits i romanform; den skarpa
satiren omväxlar med den varma humorn;
kapplöpningsscenerna, alla bilderna från fåfängans marknad äro
framställda med glänsande sakkunskap, tavlorna ur barnens
liv med den finaste poesi. Tolstoj är den stränge
moralisten, som framför allt betonar det ondas makt över
människosjälen; genom Anna Kareninas gripande gestalt
vill han inskärpa, hur synden oemotståndligt leder till
upplösning och undergång.

Vid sidan av Anna Kareninas och Vronskijs dystra
kärlekshistoria löper en annan, som är hållen i mera ljusa
och lugna färger. Levin, som finner lyckan vid Kittys
sida, är i mångt och mycket författarens andra jag;
Tolstoj har i honom skildrat sina egna själsstrider, sitt
sanningssökande och även den relativa harmoni, som han
tidvis lyckades förverkliga i den ryska landsbygdens
sköte, upptagen av familjelivet och av omsorgen för sina
underlydandes bästa. Dessa tavlor ur den adlige
godsägarens och ur böndernas tillvaro, naturscenerierna,
jaktfärderna, skördeidyllerna, ha en utomordentlig glans över
sig; det patriarkaliska livet på landet i det gamla
Ryssland, som nu tillhör historien, är här målat med saftig
och kärleksrik pensel. Tolstojs friska och starka
verklighetssinne, hans mångsidiga och djupa erfarenhet från alla
områden av livet ger <i>Anna Karenina</i> en särskild prägel.
Dess realism är icke frukten av studier och metodiska
iakttagelser, utan av omedelbar upplevelse. Tolstoj hade,
med all sin asketiska idealism, mycket av den breda,
fruktbara ryska naturen; intet mänskligt var honom
främmande.

När Tolstoj diktade <i>Anna Karenina</i> hade han ännu
icke befäst sig i de ytterligt gående anarkistiska idéer,
som han ägnade sina senare levnadsår åt att förkunna;
ännu var han mera konstnär än profet. Hans sociala
grubblerier få visserligen luft genom Levin, och hans
moraliskt-religiösa patos genom berättelsen om hjältinnans
död. Avslutningen ger också uttryck för hans pacifism,
för hans kritik av den slavofila chauvinismen, som drömde
om ett ryskt inflytande över Balkan. Men dessa olika
tendenser ha icke sprängt den poetiska formen; han har
framför allt velat med hänsynslös ärlighet, med enkel
och gripen sanning återge det säregna ryska livet, dess
starka kontraster, dess olösta sociala och mänskliga
problem, dess brännande moraliska konflikter. Att han
lyckats häri, det har intygats av den störste bland hans
medtävlare, av Dostojevskij, fastän denne i sin egenskap
av lidelsefull rysk patriot djupt ogillade Tolstojs kritik
av panslavismen (i romanens sista partier). Dostojevskij
skrev: "Anna Karenina är, såsom konstnärlig produkt
betraktad, ett fulländat mästerverk, som, i en lycklig
stund skänkt åt världen, överträffar allt vad Västeuropas
litteratur har att erbjuda under innevarande epok. Denna
roman är vidare genom själva sin idé något som vi
verkligen kunna kalla vårt, den gömmer uti sig något äkta
ryskt, d. v. s. just det som utgör vårt särmärke från den
övriga europeiska världen, som är vårt nationella nya
ord."

I denna höga uppskattning torde knappast ligga någon
överdrift.
</chapter>
<sp>FÖRSTA DELEN</sp>

<chapter name="I">
<h2>I.</h2>

Alla lyckliga familjer äro varandra lika, varje olycklig
familj är olycklig på sitt säregna sätt.

Hos Oblonskijs hade allt i huset kommit i olag. Frun
hade fått reda på, att mannen hade ett förhållande med
en fransk guvernant, som varit i deras tjänst, och hon hade
meddelat sin man, att hon icke kunde leva i samma hus
som han. Detta orotillstånd hade nu snart varat i tre
dagar och verkade plågsamt både på makarna själva och på
övriga familjemedlemmar och tjänstefolket. Alla i huset
kände, att det icke var någon mening med deras
samlevnad, att folk, som tillfälligt råkat hop på vilket värdshus
som helst, hade mer gemensamt än de, familjen Oblonskijs
medlemmar och husfolk. Frun lämnade aldrig sina rum,
herrn hade på tre dagar icke varit tillsammans med de sina,
och barnen sprungo som bortkomna runt i huset. Den
engelska sällskapsdamen hade blivit osams med
hushållerskan och hade skrivit ett brev till en väninna och bett denna
söka skaffa henne en ny anställning. Kocken hade redan
i går, just vid tiden för middagen, gett sig i väg ur huset.
Och kökspigan och kusken hade sagt upp sina platser.

Tredje dagen efter osämjans utbrott vaknade furst
Stepan Arkadjevitj Oblonskij — av intima vänner kallad Stiva
— på vanlig tid, d. v. s. kl. 8 på morgonen, icke i
sängkammarn hos sin fru, utan på saffianssoffan i sitt arbetsrum.
Han vred sin frodiga, välansade lekamen om på andra
sidan, som om han ville somna in igen för en god stund på
den mjuka soffan, klamrade armen hårt om kudden och
tryckte den mot kinden. Men plötsligt for han upp och
satte sig på soffkanten med uppspärrade ögon.

»Ja, ja, hur var det?» — tänkte han och sökte erinra sig
drömmen. — Ja, hur var det? Jo, Alabin gav en middag i
Darmstadt, nej, inte i Darmstadt, det var något
amerikanskt. Nå ja, så låg då det där Darmstadt i Amerika. Ja,
Alabin lät servera middag på glasbord — och borden sjöngo
<i>Il mio tesoro</i>, nej, inte <i>Il mio tesoro</i>, utan något bättre opp,
och så var det små kristallkaraffer, kristallkaraffer av
kvinnlig gestalt...

Stepan Arkadjevitjs ögon lyste muntert till, och med
ett leende på läpparna funderade han vidare. Ja, det var
bra, mycket bra. Och många andra förträffliga saker fanns
där också, men det går inte att föreställa sig det eller i ord
uttrycka det, sedan man väl morgnat sig.

Då han såg, att dagsljuset silade fram i en strimma från
kanten av den neddragna rullgardinen, stack han muntert
ut fötterna från soffan och trevade rätt på sina
guldsaffianskantade tofflor (en födelsedagspresent från hustrun förra
året) och efter gammal, nioårig vana sträckte han, utan att
resa sig upp, ut handen mot den plats, där han hemma i
sängkammarn brukade ha sin nattrock hängande. Men så
kom han med ens i håg, att — och varför — han icke låg i
sängkammarn, utan i sitt arbetsrum. Leendet försvann
från hans ansikte, och han rynkadet pannan.

»Ack, ack, ack! Aha...» stönade han och kom i håg
allt, som passerat. För hans inre blick döko alla
enskildheter fram av uppträdet med hustrun, allt det ohjälpliga
i hans belägenhet, och plågsammast av allt, hans egen
skuldkänsla.

»Ja, hon förlåter mig inte och kan inte förlåta och
fasansfullast av allt är, att jag är skulden till alltihop, —
skulden är min, men jag är inte den skyldige. Däri består hela
tragedien», tänkte han. — »Ack, ack, ack!» mumlade han
i förtvivlan vid minnet av de för honom pinsammaste
stunderna under den husliga tvisten.

Allra obehagligast var första minuten, då han, glad och
upprymd återvänt hem från teatern med ett som present
till hustrun avsett väldigt päron i handen, men icke fann
sin äkta hälft i förmaket, underligt nog icke heller i
vardagsrummet, utan först påträffade henne i sängkammarn
med det olycksaliga, allt avslöjande brevet i sin hand.

Hon, denna ständigt bekymmerfyllda och beställsamma,
i hans tycke något inskränkta Dolly, satt där orörlig med
brevet i handen och såg mot honom med ett uttryck av
fasa, förtvivlan och raseri.

— Vad vill det här säga? det här? — frågade hon och
pekade på brevet.

Vid minnet av detta var det — som det ofta brukar —
icke så mycket tilldragelsen i och för sig, som plågade
Stepan Arkadjevitj, som det sätt varpå han kommit att
besvara dessa ord.

Det hände med honom denna minut vad som ofta
händer med folk, som överraskats med något särskilt skamligt.
Han var ur stånd att anpassa sitt ansikte efter den situation,
vari han i och med upptäckten av felsteget kommit till
hustrun. I stället för att visa sig kränkt, att neka, att söka
urskulda sig, att be henne om förlåtelse eller rent av kallt
bibehålla sin fattning — allt hade varit bättre än det han
kom att göra — började han fullkomligt ofrivilligt (»en
ren reflexrörelse», tänkte Stepan Arkadjevitj, som
intresserat sig för fysiologi) att le sitt vanliga godlynta och
därför nu dumma löje.

Detta dumma leende kunde han icke förlåta sig. Vid
åsynen av detta leende ryckte Dolly till som vid en fysisk
smärta, bröt med sin vanliga hetsighet ut i en ström av
skarpa ord och störtade ut ur rummet. Sedan dess hade
hon icke velat se sin man.

»Allt är det dumma leendet skuld till», tänkte Stepan
Arkadjevitj.

»Men vad skall jag göra? vad skall jag göra?» sade han
till sig själv i förtvivlan och fann icke något svar.
</chapter>

<chapter name="II">
<h2>II.</h2>

Stepan Arkadjevitj var en gent emot sig själv
uppriktig man. Han var icke i stånd att bedra sig själv genom att
söka övertyga sig om att han ångrade sin handling. Det var
honom omöjligt att känna ånger över, att han, en
trettifyraårig, vacker, erotiskt anlagd man, icke var förälskad i
sin hustru som var moder till fem levande och två avlidna
barn och blott var ett år yngre än han själv. Han ångrade
bara det, att han icke bättre förstått att dölja saken för
henne. Men han kände den uppkomna situationens hela
tryck och beklagade hustrun, barnen och sig själv.
Törhända hade han bättre förstått att dölja sina felsteg för
sin fru, om han misstänkt, att en upptäckt skulle komma
att verka så på henne. Han hade aldrig klart övertänkt
saken, men det hade otydligt föresvävat honom, att hustrun
för länge sedan anat, att han var henne otrogen, och att
hon såg genom fingrarna med det. Det hade till och med
tyckts honom, som om hon, en utblommad, redan åldrad
och icke längre vacker kvinna, på intet sätt märkvärdig,
blott en enkel husmor, genom en känsla av rättvisa hade
bort vara överseende mot honom. Och nu hade det visat
sig, att det rakt motsatta var fallet. »Ack, det är för galet!
aj, aj, aj, för galet!» — upprepade Stepan Arkadjevitj för
sig själv utan att kunna hitta på någon utväg. — Och hur
bra allt var ända till nyss, vad vi levde väl tillsammans!
Hon var nöjd och lycklig med sina barn, jag störde henne
aldrig i hennes företag, lät henne styra och ställa med barnen
och hushållet som hon ville. Men det är sant, det var dumt,
att hon varit guvernant hos oss. Dumt! Det är något trivialt,
smaklöst i kurtis med ens egna barns guvernant. Men
vilken guvernant! (Han erinrade sig livligt m-lle Rolands
svarta skalkaktiga ögon och hennes leende). Men så länge
hon bodde hemma i vårt hus, tog jag mig ju inga friheter.
Men värst av allt är, att hon ju redan är... Det är som
förgjort! Aj, aj, aj,! Vad skall jag nu göra, vad skall jag göra?»

Han kunde icke finna något annat svar, än det rent
allmänna svar, som livet ger på våra mest invecklade och
olösliga frågor. Detta svar lyder: lev efter var dags
fordringar, med andra ord — glöm. Att glömma bort sig i en
dröm, var icke mer görligt, åtminstone icke på ljusa dagen,
det var omöjligt att komma tillbaka till den musik, som
de kvinnoformade karafferna hade sjungit, han måste
glömma bort sig i det vakna livets dröm.

»Vi får se», sade för sig själv Stepan Arkadjevitj, steg
upp och drog på sig sin grå nattrock med ljusblått
silkesfoder, knöt till det tofsprydda snöret om livet, och
dragande ett djupt andetag med sitt breda bröst, begav han
sig på fötter, som lätt och elastiskt uppburo hans fylliga
gestalt, bort till fönstret, drog upp gardinen och ringde
energiskt. Omedelbart efter ringningen inträdde hans gamle
förtrogne, kammartjänaren Matvej, bärande rock och
skodon och hållande ett telegram i handen. Bakom Matvej
kom även barberaren med rakattiraljen.

— Har handlingarna från rätten kommit? — frågade
Stepan Arkadjevitj, tog telegrammet och satte sig framför
spegeln.

— De ligger på bordet, — svarade Matvej med en halvt
forskande, halvt deltagande blick på sin husbonde, och efter
en liten stund tillade han med ett knipslugt leende: — Det
har varit bud från åkeriet.

Stepan Arkadjevitj svarade ingenting och såg blott på
Matvej i spegeln. Av den blick, vari deras ögon där möttes,
kunde man märka, att de förstodo varandra. Stepan
Arkadjevitjs blick liksom frågade: varför säger du detta? vet
du då inte?

Matvej stack händerna i jackfickorna, satte ena foten
bakåt och tittade tigande, godmodigt och halvt leende på
sin herre.

— Jag bad honom komma nästa söndag och sa’, att han
till dess varken skulle oroa er eller sig själv i onödan, —
yttrade han, tydligen med en på förhand uttänkt fras.

Stepan Arkadjevitj förstod, att Matvej ville skämta litet
och leda uppmärksamheten över på sig. Han rev upp
telegrammet och for igenom det med blicken, gissningsvis
korrigerande de som vanligt förvrängda orden, och hans
ansikte sken upp.

— Matvej, min syster Anna Arkadjevna kommer i
morgon, — sade han för ett ögonblick hejdande barberarens
skinande fylligt mjuka hand, som var i färd med att bana
en skär väg mellan de långa, krusiga polisongerna.

— Gud ske lov, — sade Matvej, med detta svar
framhävande, att även han, lika väl som husbonden, förstod
betydelsen av detta besök, det vill säga, att Anna Arkadjevna,
Stepan Arkadjevitjs älsklingssyster, kunde medverka till
försoningen mellan man och hustru.

— Kommer hon ensam eller med sin herr man? frågade
Matvej.

Stepan Arkadjevitj kunde för tillfället icke tala,
därför att barberaren just var sysselsatt med hans överläpp;
han lyfte upp ett finger. Matvej nickade mot honom i
spegeln.

— Jaså, ensam. Skall det göras i ordning i övre
våningen?

— Säg åt Darja Alexandrovna. Det får bli där hon
säger.

— Darja Alexandrovna? upprepade Matvej i något
tvekande ton.

— Ja, låt henne veta det. Tag med telegrammet,
lämna henne det och gör vad hon säger.

— »Herrn vill göra ett försök», förstod Matvej, men han
sade blott: — ska ske.

Stepan Arkadjevitj var redan tvättad och kammad och
skulle just börja att kläda sig, då Matvej sakta med
knarrande stövlar och hållande telegrammet i handen kom
tillbaka in i rummet. Barberaren var redan gången.

— Darja Alexandrovna bad mig säga, att hon far sin
väg. Herrn får göra som han vill, — sade han med en liten
glimt i ögat, stack händerna i fickorna och riktade med
huvudet på sned en lång blick på sin herre. Stepan
Arkadjevitj teg en stund, därpå visade sig ett godmodigt och en
smula sorgset leende på hans vackra ansikte.

— Nå, vad tycks, Matvej? — sade han och skakade på
huvudet.

— Var lugn, herrn, det ordnar sig nog, — sade Matvej.

— Ordnar det sig?

— Ja, då.

— Tror du det? — Vem är där? — frågade Stepan
Arkadjevitj hörande kjolfras från dörren.

— Det är bara jag, — sade en fast, men behaglig
kvinnoröst, och i dörröppningen uppenbarade sig barnjungfrun
Matrjona Filimonovnas allvarsamma, koppärriga ansikte.

— Nå, vad är det, Matrjona? — frågade Stepan
Arkadjevitj och gick henne till mötes i dörren.

Oaktat Stepan Arkadjevitj hade svårt försyndat sig
mot sin hustru och själv medgav detta, stodo nästan alla i
huset, till och med barnjungfrun, Darja Alexandrovnas
närmaste förtrogna, på hans sida.

— Nå, vad är det? — sade han i nedstämd ton.

— Herrn kan gärna gå och be henne om förlåtelse en
gång till. Kanske Gud är nådig. Hon lider förfärligt, och
det är bedrövligt att se det. Och i huset har allt kommit
ur gängorna. Man måste förbarma sig över barnen. Gå
och bed om förlåtelse, herrn. Det finns inget annat att göra.
Den som vill åka kälke får också dra den.<footnote>Ryskt ordspråk.</footnote>

— Ja, men hon tar inte emot mig...

— Ja, men gör vad herrn kan. Gud är barmhärtig,
bed till Gud, herrn, bed till Gud.

— Nå, det är bra, men lämna mig nu — sade Stepan
Arkadjevitj, plötsligt rodnande. — Hjälp mig, Matvej,
med att klä mig, vände han sig till denne och kastade
beslutsamt av sig nattrocken.

Matvej, vars läppar tycktes blåsa på något osynligt,
höll redan skjortan utspänd i beredskap och med synbart
välbehag drog han den över sin herres välnärda kropp.
</chapter>

<chapter name="III">
<h2>III.</h2>

Då Stepan Arkadjevitj stod färdigklädd, stänkte han
parfym på sig, makade manschetterna i den rätta
ställningen och fördelade med automatiskt invand färdighet i
respektive fickor cigarrettetui, plånbok, tändsticksask och
klocka försedd med dubbelkedja och berlocker, fläktade ett
slag med näsduken och stegade så ut i serveringsrummet, i
trots av sin moraliska olycka dock angenämt fylld av
välbehaget att känna sig ren, väldoftande, fräsch och vid god
fysisk vigör, fast ej utan en obetydlig darrning på benen.
Kaffet stod framsatt och därbredvid lågo några brev och
en del från ämbetsverket sända handlingar.

Han ögnade igenom breven. Det var däribland ett som
var särskilt obehagligt — det var från en affärsman, som
underhandlade om köp av skogen på hustruns gods. Det
var absolut nödvändigt att sälja denna skog. Men för
närvarande, så länge den äktenskapliga brytningen varade,
kunde det icke bli tal därom. Och allra obehagligast
berörde det honom, att genom denna sak ett ekonomiskt
intresse blandades in i hans förestående uppgörelse med
hustrun. Tanken, att han kunde komma att låta leda sig av
detta intresse, att han för skogsaffärens skull kanske skulle
sträva efter försoning med sin fru, kränkte hans stolthet.

Då han blivit färdig med breven, drog Stepan
Arkadjevitj till sig de från ämbetsverket komna papperen,
bläddrade hastigt igenom två rättsakter och gjorde med en stor
blåpenna en del randanteckningar, varefter han sköt
dokumenten åt sidan och övergick till att inmundiga kaffet,
vecklande ut en ännu fuktig morgontidning, vari han
började läsa.

Stepan Arkadjevitj höll sig med en liberal tidning, men
icke någon ytterlighetsgående, utan en av det frisinnade
flertalets organ. Fast varken vetenskapen, konsten eller
litteraturen i egentlig mening intresserade honom, höll han
sig dock med bestämda åsikter på dessa områden,
nämligen de som företräddes av hans tidning och dess stora parti,
och han ändrade dessa åsikter endast i de fall, då
majoriteten inom partiet ändrade dem, eller rättare sagt, han
ändrade dem icke alls, utan det var åsikterna själva, som
oförmärkt omgestaltade sig inom honom.

Stepan Arkadjevitj hade aldrig gjort sig någon möda
att välja bland tankeströmningar och åskådningar. Det
var dessa, som självmant uppsökte honom, alldeles på
samma sätt som i fråga om hattar och rockar, vilkas form
han icke bestämde, utan tog sådan som modet bjöd. Att
äga åsikter var för honom, som levde i ett samhällslager,
där det hos män vid mogen ålder krävdes en viss
intellektuell rörlighet, lika nödvändigt som att ha en hatt. Om det
också fanns en grund, varför han föredrog den liberala
riktningen framför den konservativa, som ävenledes många ur
hans krets tillhörde, så låg denna icke däri, att han fann
den liberala åskådningen bättre grundad i förnuftet, utan
det berodde därpå, att denna bäst passade för en man i hans
levnadsomständigheter. Det liberala partiet sade, att i
Ryssland allt var uselt, och det förhöll sig faktiskt så, att
Stepan Arkadjevitj hade stora skulder och att pengarna
aldrig räckte till. Det liberala partiet sade, att
äktenskapet var en utlevad institution och att det var nödvändigt
reformera det, och det var nu ett faktum, att livet i
äktenskapet beredde Stepan Arkadjevitj föga tillfredsställelse
och nödgade honom att ljuga och förställa sig, något som
icke låg för hans lynne. Det liberala partiet sade eller
rättare lät underförstå, att religionen blott var en nödvändig
tygel på de obildade folklagren, och det var ett
ofrånkomligt faktum, att Stepan Arkadjevitj icke utan värk i benen
kunde uthärda även den allra kortaste gudstjänst och icke
kunde förstå, vad alla dessa stränga och högtidliga ord om
ett liv efter detta skulle tjäna till, då det i alla fall var så
behagligt att leva i den här världen. Dessutom var det för
Stepan Arkadjevitj, som allt emellanåt var upplagd för
skämt, ett angenämt nöje att ibland kunna förbrylla en
enklare intelligens bland sina ståndsbröder med
argumentet, att om man skulle yvas över sitt ursprung, så var det
icke konsekvent att stanna vid Rurik och sedan icke vilja
kännas vid sin äldsta anherre — apan. På så sätt hade det
liberala tänkesättet blivit en vana hos Stepan
Arkadjevitj, och han älskade sin tidning liksom sin middagscigarr
för det lätta töcken den spred över hans hjärna. Han läste
tidningens ledare, där det utvecklades, att det är
fullständigt i onödan som i vår tid klagomål höjas över att
radikalismen hotar att förstöra alla konservativa element och att
landets styrelse borde vara skyldig att företa alla mått och
steg för att kväva den revolutionära hydran; »tvärtom
ligger enligt vår mening faran icke i en förment revolutionär
hydra, utan i traditionens motspänstighet, som sätter
stopp för framåtskridandet» o. s. v. Han läste också
igenom nästa artikel, en ekonomisk ledare, där Bentham och
Mill citerades och finansdepartementet fick sina väl
förstuckna pikar. Med en speciellt utvecklad snabbhet i
uppfattningen märkte han strax innebörden i varje pik: från
vem och mot vem och av vad anledning, och detta
beredde honom som alltid ett nöje. Men i dag förgiftades
detta nöje av Matrjona Filimonovnas råd och tanken på
att det var så illa ställt hemma. Han läste också om, att
greve Beust enligt förljudande rest till Wiesbaden, samt
annonserna om att inga grå hår mer behövdes, att en mindre
droska var till salu och att en ung dam önskade
bekantskap. Men dessa underrättelser beredde honom nu icke
som förr ett stilla ironiskt välbehag.

Då han läst sin tidning, tömt en andra kopp kaffe och
ätit en semla med smör, steg han upp, borstade
brödsmulorna av västen, rätade på sig och log belåtet, ingalunda
därför att hans sinne kände något särskilt välbehag, hans
belåtna leende var bara framkallat av en förträfflig
matsmältning.

Men detta godlynta löje kom honom att med ens erinra
sig allt, vad som nyss hänt, och han blev allvarsam.

Utanför dörren ljödo två barnröster — Stepan
Arkadjevitj hörde, att det var Grisja, yngste pojken, och Tanja,
äldsta flickan — de drogo någonting, som välte.

— Det sa’ jag ju. Det går inte an att ha
passagerareplatser på taket, — ropade flickan på engelska. — Nu får
du plocka upp dem!

»Allt går på tok, tänkte Stepan Arkadjevitj, — där får
ju barnen springa utan tillsyn.» Han gick fram till dörren
och ropade dem till sig. De lämnade ett träskrin, som skulle
föreställa järnvägsvagn, och kommo in till fadern.

Flickan, faderns favoritbarn, sprang käckt fram till
honom, slog armarna om honom och blev hängande vid hans
hals, njutande av den välkända parfymdoften från hans
polisonger. Sedan hon till sist tryckt en kyss på hans
vänligt skinande ansikte, som av den framåtböjda ställningen
börjat starkt rodna, frigjorde den lilla sina armar och ville
åter springa sin väg, men fadern höll henne kvar.

— Hur är det med mamma? — frågade han och strök
med handen över flickans lena, finhyllta hals. — God
morgon, — sade han med ett leende till gossen, som kom fram
och hälsade på honom.

Han var medveten om att han höll mindre av sonen, och
sökte bemöda sig att vara lika mot båda barnen, men
pojken hade en känsla av detta bemödande och log ej till svar
på faderns något kyliga leende.

— Mamma? Jo, hon har just stigit opp, — svarade
flickan.

Stepan Arkadjevitj suckade.

»Ja, då har hon igen inte sovit på hela natten», tänkte
han.

— Nå, är hon glad?

Flickan visste, att det uppstått en osämja mellan
föräldrarna och att modern icke kunde vara glad, och hon
visste, att detta var bekant för fadern och att han nu gjorde
sig till, då han i så lätt ton frågade om denna sak. Hon
rodnade för faderns skull. Han begrep det och blev också
röd i ansiktet.

— Jag vet inte, — sade hon. — Hon har sagt till oss
att vi inte ska läsa i dag utan gå ut på en promenad med
miss Hull och hälsa på mormor.

— Nå, så gå då, lilla Tanja. Men vänta litet, — sade
han och höll henne kvar med blicken fäst på hennes fina
lilla hand.

Han tog ned en ask konfekt, som han dagen förut ställt
ifrån sig på kakelugnskransen, och valde ut åt henne två
godsaker av hennes favoritsorter, chokolad och marzipan.

— Skall Grisja ha den här? — frågade flickan och
pekade på chokoladbiten.

— Ja, den kan han få. — Han strök henne över
skuldran och gav henne en kyss vid hårfästet och en på halsen,
varpå han släppte henne.

— Vagnen är framme, — sade Matvej. — Och så är
det en dam, som bett om företräde, — tillade han.

— Har hon varit här länge? — frågade Stepan
Arkadjevitj.

— Så där en halvtimme.

— Hur många gånger har jag inte redan sagt dig, att
du strax skall anmäla folk, som kommer!

— Man måste väl ändå lämna litet tid att dricka kaffe,
sade Matvej i en vänskapligt rättfram ton, som det var
omöjligt att förarga sig på.

— Nå, bed henne komma in strax, — sade Oblonskij
med en liten missnöjd rynkning på pannan.

Den uppvaktande, en kaptensänka Kalinina, kom med
ett omöjligt och orimligt ärende. Men Stepan Arkadjevitj
lät henne ta plats och hörde, som han brukade i dylika fall,
uppmärksamt på henne utan att avbryta, varefter han gav
henne ett utförligt svar om vart och till vem hon hade att
vidare vända sig och nedskrev till och med i all hast med
sin eleganta och lättflytande spatiösa handstil en biljett
till en person, som kunde vara henne till hjälp. Då
kaptensänkan gått, grep Stepan Arkadjevitj sin hatt och stod
ett ögonblick dröjande och funderade på om han glömt
något. Men det var ingenting, som han glömt, det var
bara det, som han ville glömma, — hustrun.

»Ack, ja!» Han sänkte huvudet, och hans vackra ansikte
antog ett bekymrat uttryck. »Skall jag gå eller inte gå?»
sade han för sig själv. Och en inre röst sade honom, att det
icke lönade sig att gå, att det blott skulle uppstå en ny falsk
situation, att det var ogörligt att upphjälpa det ömsesidiga
förhållandet eller göra det gott igen, emedan det var
omöjligt att åter göra henne intagande och erotiskt lockande
eller av honom göra en gubbe, som icke hade något
kärleksbehov. Utom hyckleri och lögn var ju intet att vänta,
och hyckleri och lögn bjödo hans natur emot.

»Men någon gång måste man i alla fall. Det kan inte
fortgå på det här viset», sade han och försökte tillkämpa
sig beslutsamhet. Han rätade på sig, tog ut en cigarrett,
tände den, drog ett par bloss och kastade den ifrån sig på
ett askfat av pärlemoskimrande snäckskal, gick med snabba
steg igenom förmaket och öppnade dörren till sängkammarn.
</chapter>
<chapter name="IV">
<h2>IV.</h2>

Darja Alexandrovna stod där mitt i rummet bland en
hop i oordning kringströdda saker framför en uppslagen
chiffonjé, från vilken hon ämnat ta ut något. Hon var
klädd i kamkofta och hade de en gång i tiden täta och
vackra, nu glesnade hårflätorna hopknycklade i en knut i
nacken. Ansiktet var magert och infallet, och på grund
därav framträdde de stora förskrämda ögonen som det allt
dominerande. Vid ljudet av mannens steg, hörde hon upp med
vad hon hade för händer och stirrade mot dörren i det hon
förgäves ansträngde sig att låta ansiktet anta ett hårt och
föraktfullt uttryck. Hon kände, att hon var rädd för
honom och det förestående sammanträffandet. Hon hade just
varit i färd med att göra vad hon väl för tionde gången
under dessa tre dagar sökt komma sig för med, att packa in
sina och barnens saker och ge sig av till sin mor. Hon kunde
fortfarande icke komma sig för med detta, men hon hade
nu, liksom flere föregående gånger, sagt sig själv, att det
ej kunde förbli som det var, att hon måste företa sig något,
straffa honom, skymfa honom, utkräva hämnd åtminstone
för en ringa del av allt det onda, han gjort henne. Hon
sade sig ideligen, att hon skulle fara ifrån honom, men hon
kände, att det var outförbart, och det var omöjligt därför,
att hon icke kunde höra upp med att tänka på honom som
sin man och hysa kärlek för honom. Dessutom kände hon,
att om hon här i sitt eget hus hade svårt att på
tillfredsställande sätt sköta om sina fem barn, skulle det bli ännu
svårare på det ställe, dit hon tänkte bege sig medtagande dem
alla. Yngsta pojken hade under dessa tre dagar blivit
krasslig därför att han fått dålig buljong, och de andra
barnen hade i går knappt fått någon middag. Hon kände på
sig, att det var en omöjlighet att resa, men hon sökte bedra
sig själv och gick och plockade fram saker och betedde sig,
som om hon skulle ge sig av.

Vid anblicken av sin man lät hon händerna dyka ned i
en chiffonjélåda som om hon sökte efter något och först,
då han var alldeles inpå henne, såg hon upp.

— Dolly! — sade han med dämpad, skygg röst. Han
drog huvudet ned mellan axlarna och ville anta ett
bedrövat och undergivet utseende, men i alla fall sken han av
hälsa och god vigör. Hon mätte med en snabb blick från
huvud till fot hans levnadsfriska gestalt. »Ja, han är
lycklig och belåten, — tänkte hon — men jag? Och denna
olidliga godmodighet, som alla så berömmer och älskar honom
för: jag avskyr denna godmodighet», tänkte hon. Hennes
mun snörpte hop sig, och kindmuskeln skälvde till på högra
sidan av hennes bleka, nervösa ansikte.

— Vad vill ni? — bröt hon häftigt ut i en främmande
bröstton.

— Dolly! — upprepade han med en darrning i rösten,
— Anna kommer i dag.

— Nå, vad har jag med den saken att göra? Jag kan
inte ta emot henne! — skrek hon till.

— Men vi måste ändå, Dolly...

— Gå er väg, gå er väg! — skrek hon utan att se på
honom, det var som om skriket kom av fysisk smärta.

Stepan Arkadjevitj hade kunnat förhålla sig lugn, då
han tänkte på hustrun, hade kunnat hoppas på att allt
skulle »ordna sig», som Matvej uttryckte sig, och han hade
läst tidningen och druckit sitt kaffe i godan ro, men när han
nu fick se hennes förpinade och förgråtna ansikte och hörde
klangen av denna ödeskuvade och förtvivlade röst, så
stockade sig hans andedräkt, strupen sammansnördes och tårar
brusto fram i hans ögon.

— Herre Gud, vad har jag gjort! Dolly! För Guds
skull!... Det är ju... — han kunde icke fortsätta, en
snyftning kvävde stämman.

Hon slog igen chiffonjéklaffen och såg på honom.

— Dolly, vad kan jag säga?... Bara ett: förlåt...
Betänk då, skulle inte nio år ändå ha mer att betyda än
några minuter, minuter...

Hon slog ned ögonen och stod lyssnande i avvaktan på
vad han skulle säga, liksom tyst bönfallande honom, att
han skulle ändra hennes uppfattning.

— Minuter av förförelse... — framstötte han och
ville fortsätta, men vid detta ord ryckte det liksom av
fysisk smärta i hennes läppar och högra ansiktsmuskeln kom
åter i rörelse.

— Gå er väg, bort härifrån! — skrek hon till med ännu
mer genomträngande stämma än förut — bort, tala inte
till mig om era förförelser och fräckheter!

Hon ville gå, men vacklade till och grep om en stolkarm
för att stödja sig. Hans ansikte kom i skälvning, läpparna
svällde och tårar fyllde ögonen.

— Dolly! — ropade han, våldsamt snyftande. — För
Guds skull, tänk då på barnen, de är ju ändå oskyldiga!
Jag är skyldig, straffa mig, låt mig sona mitt brott. Jag är
redo till allt. Jag är skyldig, det finns inte ord för att
uttrycka min skuld. Dolly, förlåt!

Hon satte sig ned. Han hörde hennes tunga, högljudda
andhämtning, och det gjorde honom outsägligt ont om
henne. Några gånger ville hon börja tala, men kunde icke.
Han väntade.

— Du erinrar dig barnen, därför att du vill leka med
dem, men jag tänker också på dem och vet, att deras
fördärv beretts genom det här, — sade Dolly. Hon svarade
tydligen med en av de fraser, som hon under dessa tre
dagar uttänkt och gått och upprepat för sig själv.

Hon hade sagt »du» till honom, och han såg med en
tacksam blick på henne och tog ett steg för att gripa hennes hand,
men hon drog sig med ett uttryck av avsky ifrån honom.

— Jag tänker på mina barn och därför skulle jag kunna
göra allt i världen bara för att rädda dem. Men jag vet
inte själv, på vad sätt jag har att rädda dem: genom att
föra dem bort från en lastbar far eller genom att låta dem
stanna hos en lastbar far — ja, just hos en lastbar far...
Så, säg mig då, efter detta... som passerat, är det
verkligen möjligt för oss att leva tillsammans. Är det
verkligen möjligt? Säg, om det är möjligt! — upprepade hon
med höjd röst. — Efter det att min man, mina barns far,
har inlåtit sig på en lättsinnig förbindelse med dessa barns
guvernant...

— Men vad skall vi göra, vad skall vi göra? — inföll
han med förkrossad stämma utan att själv veta vad han
sade och lät huvudet sjunka allt djupare.

— Ni är mig vidrig, vämjelig! — skrek hon, hetsande
upp sig allt mer och mer. — Era tårar — det är bara vatten!
Ni har aldrig älskat mig, det finns varken hänsyn eller
hjärta hos er! Ni är mig vederstygglig, vidrig,
främmande, ja, alldeles främmande! Detta ord »främmande», som
ljöd fasansfullt för hennes egna öron, utstötte hon med
smärtfylld bitterhet.

Han såg på henne, förskräckt och förvånad över den
stegrade vrede, som tog sig uttryck i hennes ansikte. Han
förstod icke att hans medkänsla retade henne. Det var
blott medlidande, icke kärlek, som hon märkte hos honom.
»Nej, hon hatar mig, hon kommer aldrig att förlåta», tänkte
han.

— Det är förfärligt, förfärligt! var allt han fick fram.

I samma ögonblick hördes i rummet utanför skriket av
ett barn, som troligen ramlat ikull. Darja Alexandrovna
lystrade till, och hennes ansiktsuttryck blev med ens
mildare. Ett par sekunder satt hon eftersinnande som om hon
icke visste, var hon befann sig och vad hon skulle göra,
reste sig så hastigt och gick mot dörren.

»Hon hyser kärlek för mitt barn, — tänkte mannen, som
lagt märke till skiftningen i hennes ansiktsuttryck vid
barnets skrik, — <i>mitt</i> barn. Hur kan hon då hata mig?

— Dolly, ett enda ord till, — ropade han och tog ett
par steg efter henne.

— Om ni följer efter mig, ropar jag hit tjänstefolket och
barnen! Alla kan få veta, vilken usling ni är! Jag reser
min väg i dag, ni kan ju stanna kvar här med er mätress!

Hon gick ut och slog dörren igen efter sig.

Stepan Arkadjevitj suckade, torkade sig i ansiktet och
drog sig tyst ut ur rummet.

»Matvej säger: det ordnar sig nog, — men hur?

Jag ser ingen möjlighet. Ack, ack, ett sådant elände.
Och så trivialt hon skrek se’n, — sade han till sig själv,
erinrande sig hennes skrik och orden ’usling’ och
’mätress’. — Det kan ju hända att tjänsteflickorna hörde det.
Fasligt trivialt.» Stepan Arkadjevitj stod åter stilla för
några sekunder, gnuggade sig i ögonen, suckade, rätade på
sig och trädde ut ur rummet.

Det var fredag, och i matsalen höll just en tysk
urmakare på med att dra upp klockan. Stepan Arkadjevitj
kom att tänka på ett uttryck, som han fällt om denne
punktlige skallige lille urmakare, att tysken blivit uppdragen för
hela livet för att i sin tur dra upp klockor, och så log han
vid minnet av denna ordlek. Stepan Arkadjevitj var en
stor vän av små ordkonster. »Ja, kanske allt ordnar sig!
’Det ordnar sig’ är i alla fall ett förträffligt uttryck», tänkte
han.

— Matvej! — ropade han. — Du och Marja får göra
allt i ordning i lilla förmaket, innan Anna Arkadjevna
kommer — instruerade han sin inträdande kammartjänare.

— Skall ske, herrn!

Stepan Arkadjevitj drog på sig sin päls och steg ut i
förstugan.

— Skall herrn äta middag hemma? — frågade Matvej
som ledsagade honom ned till vagnen.

— Det blir som det faller sig. Här har du för
dagsutgifterna, — sade han, och räckte honom en tiorubelssedel
ur sin plånbok. — Räcker det?

— Om det räcker eller inte räcker, så får man väl
alltid reda sig, — sade Matvej, slog igen vagnsdörren och
steg tillbaka upp på trappan.

Under tiden hade Darja Alexandrovna, som lugnat
barnet och av vagnsbullret förstått, att mannen lämnat
huset, återvänt till sängkammarn.

Här hade hon sin enda tillflyktsort undan alla husliga
bekymmer, som omvärvde henne, så fort hon kom ut
därifrån. Redan under den korta tid, hon varit borta i
barnkammarn, hade engelskan och Matrjona Filimonovna
hunnit göra henne en hel del frågor, som icke tålde uppskov
och som bara hon kunde ge svar på: vad barnen skulle ha
på sig, då de skulle gå ut, om de skulle dricka mjölk, om
man inte borde söka få tag i en ny kock...

— Ack, lämna mig i fred, låt mig vara! — sade hon,
och när hon kommit in i sängkammarn, sjönk hon ned på
samma plats, där hon suttit under sitt samtal med mannen.
Hon tryckte hop sina tunna händer, där ringarna
skramlade löst på de beniga fingrarna, och satte sig att i minnet
återkalla hela det samtal, de nyss haft. »Rest, borta! Hade
han brutit med <i>henne?</i> — tänkte hon. — Eller träffar han
henne ännu? Varför frågade jag honom inte? Nej, det är
omöjligt att åter försonas. Om vi också stannar i samma
hus — förblir vi ändå främmande för varandra. För alltid
främmande! — med särskilt eftertryck upprepade hon åter
detta för henne så förskräckliga ord. — Och hur jag har
älskat honom, o Gud, vad jag har älskat honom!... Och
kanske jag inte älskar honom nu? Älskar jag honom inte
mer än förut? Det är värre än allt...» började hon, men
fick icke slutföra sin tanke, emedan Matrjona Filimonovna
stack in huvudet genom dörren.

— Skall jag inte skicka efter min bror, — sade hon, —
han kan laga middagen, annars blir som i går barnen utan
mat ända till klockan sex.

— Nå, det är bra, jag skall strax komma ut och hjälpa
er. Har ni skickat bud efter ny mjölk?

Och Darja Alexandrovna gav sig hän åt dagens bestyr
och dränkte i dem för en tid sin sorg.
</chapter>

<chapter name="V">
<h2>V.</h2>

I skolan hade Stepan Arkadjevitj, tack vare goda
anlag, ej haft svårt för studierna, men han hade varit lat och
begiven på skälmstycken, och på grund därav hade han gått
ut med ett av de lägsta betygen. Oaktat sitt alltid föga
exemplariska liv, sin relativa ungdom och sin ringa
tjänsteålder innehade han nu en hedersam, väl avlönad plats
såsom chef för ett av ämbetsverken i Moskva. Denna plats
hade han erhållit genom sin syster Annas man, Alexej
Alexandrovitj Karenin, som innehade en av de mest
inflytelserika posterna inom det departement varunder detta
ämbetsverk hörde. Men om icke Karenin hade förskaffat sin
svåger denna anställning, så hade Stiva Oblonskij i alla fall
genom förmedling av ett hundratal andra personer, bröder,
systrar, kusiner, onklar och tanter, fått denna eller en
motsvarande plats med de sex à sju tusen rubel i lön, som
han oundvikligen behövde, enär hans affärer, oaktat
hustruns ganska betydande förmögenhet, befunno sig i ett
tilltrasslat skick.

Halva Moskva och halva Petersburg tillhörde Stepan
Arkadjevitjs släktskaps- och vänkrets. Genom börden var
han en medlem i den grupp av människor, där denna
världens mäktiga varit och skulle vara tillfinnandes. En
tredjedel av de högre tjänstemännen, åldringarnas klass, hade
varit hans fars vänner och kände honom från barnsben. En
annan tredjedel bestod av hans dubröder. Och med resten stod
han i vänskapligt umgänge. Följaktligen voro de, som hade
i sin makt att utdela denna världens goda i form av
statsplatser, arrenden, koncessioner o. s. v., hans nära vänner
och kunde icke gärna förbigå den, som de stodo på så
förtrolig fot med. Oblonskij hade icke heller på något sätt
behövt anstränga sig för att nå en fördelaktig ställning. Det
enda han behövt göra var att <i>låta bli</i> att sätta sig på tvären,
att för tydligt lägga avundsjuka i dagen, att råka i
stridigheter med en överordnad eller att visa sig kränkt, allt
försyndelser som han med sitt godmodiga sinnelag aldrig
någonsin kommit att begå. Det skulle ha förefallit honom
löjligt, om någon hade meddelat honom, att han icke kunde få
en plats med den lön, han hade behov av, i synnerhet som
han för sin del icke syftade överdrivet högt. Hans önskan
var blott riktad på det, som de med honom jämnårige inom
hans klass erhöllo, och de skyldigheter, som det här var
frågan om, kunde han fullgöra lika bra som någon annan.

Alla, som kände Stepan Arkadjevitj tyckte om honom
för hans godmodiga gladlynthet och hans obestridliga
ärlighet, men dessutom fanns det någonting rent fysiskt
tilldragande i hans ståtliga yttre, i de strålande ögonen, de
svarta ögonbrynen och det mörka håret, i ansiktets
rödkindade friskhet. »Nej, se där är ju Stiva! Oblonskij! Ser
man på!» undslapp det nästan alltid med ett glatt leende
den, som mötte honom. Om det också ibland hände sig, att
man efter ett sammanträffande med honom kunde tycka,
att man icke haft så överdrivet trevligt, så i alla fall — en
eller två dagar därefter gladde man sig vid hans åsyn.

Sedan tre år tillbaka chef för en av domstolarna i
Moskva, hade Stepan Arkadjevitj bland kolleger,
underordnade, förmän och alla han hade att göra med förvärvat sig
icke blott tydlig ynnest utan även aktning. De egenskaper
hos Stepan Arkadjevitj, som huvudsakligen förskaffat
honom denna allmänna aktning inom tjänsten, voro för det
första hans sällsporda överseende med folk, grundat på
insikt om egna brister, för det andra ett obegränsat frisinne,
icke det frisinne, som han läst sig till i tidningar, utan det,
som låg i blodet hos honom och som kom honom att
uppträda lika mot alla, av vad ställning och stånd de än voro,
och så för det tredje, och det var det viktigaste, hans
fullständiga brist på varmare intresse för den sak, han hade om
händer, vilket gjorde, att han aldrig förivrade sig och lät
några misstag komma sig till last.

Då Stepan Arkadjevitj anlänt till tjänstelokalen,
begav han sig ledsagad av en vördnadsfull vaktmästare, som
bar hans portfölj, in i sitt lilla arbetsrum, där han tog på
sig uniformen, varefter han gjorde sitt inträde i stora
domsalen. Alla skrivare och tjänsteanställda reste sig med en
glad och aktningsfull bugning. Stepan Arkadjevitj gick
som vanligt raskt bort till sin plats, skakade hand med
rättens ledamöter och satte sig. Han gjorde några
skämtsamma anmärkningar och pratade något litet, jämnt så mycket,
som det kunde vara lämpligt, och övergick därpå till
förhandlingarna. Ingen kunde bättre än Stepan Arkadjevitj
dra rätta gränsen mellan otvunget umgänge och officiellt
uppträdande, en ovärderlig egenskap, då det gäller att på
ett angenämt sätt leda förhandlingar. Med det uttryck av
gladlynthet parad med aktningsfullhet, som alla
underordnade antogo i chefens närhet, kom sekreteraren fram till
honom med sina papper och yttrade i den förtroligt
frimodiga ton, som Stepan Arkadjevitj infört på ämbetsverket:

— Ja, nu har vi äntligen lyckats skaffa oss
underrättelser från guvernementsstyrelsen i Penza. Får jag besvära
med att...

— Jaså, de kom till sist, — yttrade Stepan
Arkadjevitj och lade pekfingret på papperet. — Ja, mina herrar...
— Och rättsförhandlingarna togo sin början.

»Jo, de skulle bara veta, — tänkte han och gjorde en
uttrycksfull böjning på huvudet vid åhörandet av
protokollet, — att deras president för en halv timme se’n stått
skamsen som en ertappad pojke!» Och i ögonen glimtade en
skämtsam eld under uppläsningen. Förhandlingarna skulle
fortgå utan avbrott till klockan två, då man hade lunchrast.

Klockan var ännu icke två, då de stora glasdörrarna till
rättegångssalen plötsligen slogos upp och någon kom in.
Alla de domstolsledamöter, som sutto längst bort i
motsatta ändan av salen under anslagstavlan och tsarens
porträtt, blickade mot ingången i glad förväntan på ett avbrott
i arbetet. Men dörrvakten körde genast ut den som råkat
stiga in och slog igen dörren efter honom.

Då handlingarna i målet blivit upplästa, steg Stepan
Arkadjevitj upp, sträckte på sig, och som en hyllning åt
tidens frisinnade tänkesätt tände han redan inne i
ämbetssalen en cigarrett och drog sig tillbaka till sitt rum. Två av
hans kolleger, en gammal, mångårig tjänsteman Nikitin och
kammarjunkaren Grinevitj, gingo ut i sällskap med honom.

— Efter lunchen hinner vi väl få slut på det, — sade
Stepan Arkadjevitj.

— Jo, det bör vi väl, — sade Nikitin.

— Den där Fomin måtte vara en riktig skojare, —
yttrade Grinevitj om en av de i målet inblandade personerna.

Stepan Arkadjevitj rynkade lätt pannan vid dessa ord
av Grinevitj, låtande förstå, att det icke var lämpligt, att
i förtid låta undslippa sig ett dylikt omdöme.

— Vem var det, som ville slippa in? — frågade han
dörrvakten.

— Jo, det var nå’n, ers nåd, som sökte tränga sig in
utan att be om lov, bara jag hade vänt mig bort ett
ögonblick. Han fråga’ efter herr presidenten. Jag sa’ till
honom, att han fick vänta, tills herrar ledamöter kom ut.

— Var är han?

— Han måtte ha gått ut i tamburen, nyss gick han här
fram och tillbaka. Se, där är han, — sade vaktmästarn
och pekade på en kraftigt byggd, bredaxlad man med
krusigt helskägg, som med en fårskinnsmössa på huvudet
snabbt och lätt kilade uppför vestibulens nötta
stentrappsteg. En i den skara tjänstemän, som just gick nedför
trappan, en tanig herre med portfölj under armen,
tvärstannade och stirrade ogillande på mannens klampande fötter och
kastade så en frågande blick upp till Oblonskij.

Stepan Arkadjevitj stod på översta trappsteget. Hans
godmodigt skinande ansikte, som stack upp ur den
broderade uniformskragen, lyste upp ännu mer, då han kände
igen den kommande.

— Nej, se Levin! Äntligen! — utropade han, och
betraktade med ett vänskapligt, en smula spydigt leende den mot
honom framskyndande Levin. — Jaså, du har dristat söka
upp mig i min kula, — sade Stepan Arkadjevitj, tryckte
sin väns hand och kysste honom ytterligare på bägge
kinderna. — Har du varit länge i stan?

— Jag kom alldeles nyss och ville med första träffa dig,
— svarade Levin en smula förläget med en nyans av
förargelse och såg sig oroligt omkring.

— Nå, låt oss gå in i mitt rum, — sade Stepan
Arkadjevitj, som av gammalt kände vännens något vresiga
skygghet, och tagande honom vid armen, drog han honom
med sig, som om han hade att leda honom genom några
farligheter.

Stepan Arkadjevitj var »du» med nästan alla sina
bekanta: med sextiåriga gubbar och pojkar på knappt tjugo
år, med skådespelare, ministrar, köpmän och generaler, så
att många av hans dubröder befunno sig på vitt skilda
ställen av samhällsstegen och skulle ha blivit ganska
förvånade, om de fått reda på, att de tack vare Oblonskij
hade något gemensamt. Han blev »du» med alla, som han
drack champagne med, och han drack champagne med alla.
Det hände sig därför, att Stepan Arkadjevitj, då han i
underordnades närvaro råkade hop med sina »skamliga»
dubröder, som han på skämt kallade åtskilliga av sina
vänner, hade användning för sin skicklighet att manövrera
utan att såra någons taktkänsla. Levin tillhörde
emellertid ingalunda dessa hans »skamliga» dubröder, och
Oblonskij med sin instinktiva taktkänsla hade förstått, att Levin
kunnat tro, att han, Stepan Arkadjevitj, inför sina
underordnade icke ville visa, att han stod på förtrolig fot
med honom.

Levin var nästan jämnårig med Oblonskij och hade
blivit »du» med honom icke bara på grund av champagne.
Levin var vän och kamrat till honom från de tidigaste
levnadsåren. De voro fästa vid varandra, trots olikhet i
karaktärsläggning och tycken, på ett sätt som endast vänner
från den första ungdomen kunna bli. Men frånsett detta,
förhöll det sig dock så — vilket ofta brukar vara fallet
mellan personer, som valt vitt skilda banor —, att den ene, om
han också sökte förstå och uppskatta den andres
verksamhet, dock i grunden föraktade den. Envar på sitt håll
tyckte, att det liv, som han förde, var det enda riktiga —
och det som vännen förde i jämförelse därmed ett skenliv.
Oblonskij kunde icke avhålla sig från att inlägga ett lätt
gäckeri i sitt leende, då han råkade Levin. Han hade
upprepade gånger brukat träffa honom, då han kom in till
Moskva från landet där han var sysselsatt med något; med
vad hade Stepan Arkadjevitj aldrig kunnat rätt förstå, och
det intresserade honom icke heller. Levin brukade alltid
komma in till Moskva upprörd, ivrig och en smula
bortkommen i den nya miljön, dit han i regeln förde med sig någon
förbluffande ny synpunkt på tingen. Stepan Arkadjevitj log
däråt och kände sig angenämt road. På sitt håll föraktade
Levin i själ och hjärta både sin väns storstadsmässiga liv och
hans statstjänst, som han ansåg för en sinekur. En skillnad
dem emellan låg emellertid däri, att Stepan Arkadjevitj,
som förde ett liv som alla andra, log sitt löje självsäkert och
godmodigt, Levin däremot kände sig icke så säker på sig
själv och befann sig ofta nog i uppbragt sinnesstämning.

— Vi har väntat dig länge, — sade Stepan Arkadjevitj,
släppande Levins arm vid inträdet i kabinettet, liksom
markerande, att nu voro alla faror över. — Det gläder mig
ofantligt att se dig, — fortsatte han. — Nå, hur står det
till? När kom du hit?

Levin teg och stirrade främmande på Oblonskijs båda
kolleger, särskilt på den eleganta Grinevitjs smala vita
händer med deras långa, gula, i spetsarna krökta naglar
och dennes stora glittrande manschettknappar. Det var
tydligt, att dessa händer så starkt drogo hans
uppmärksamhet till sig, att han blev tankspridd. Oblonskij märkte
detta och log.

— Ack ja, får jag föreställa herrarna för varandra, —
sade han. — Mina kolleger: Filip Ivanovitj Nikitin,
Michail Stanislavitj Grinevitj, — och vändande sig mot Levin:
— Konstantin Dmitrijevitj Levin, landstingsman,
nyliberal i jordfrågan, gymnast, lyfter med en hand fem pud,
stor kreaturskännare och jägare, min gode vän, bror till
Sergej Ivanovitj Koznysjev.

— Mycket angenämt, sade den gamle.

— Jag har äran att känna er bror, Sergej Ivanovitj, —
sade Grinevitj, räckande honom den smala handen med de
långa naglarna.

Levin fick något buttert i sin uppsyn, tryckte kallt hans
hand och vände sig strax igen mot Oblonskij. Fast han
hyste stor aktning för sin halvbror, den i hela Ryssland
kände författaren, kunde han aldrig tåla, att man vände
sig till honom icke såsom till Konstantin Levin, utan
såsom till den berömde Koznysjevs bror.

— Nej, jag är inte landstingsman längre. Jag har
blivit osams med alla där och far inte vidare på
sammanträdena, — sade han vänd till Oblonskij.

— Det gick snabbt! — sade Oblonskij med ett leende.
— Nå hur? Varför så?

— Ja, det är en lång historia. Jag skall berätta den vid
tillfälle, — sade Levin, men började så i alla fall att
berätta. — Nå, i korthet sagt, jag har kommit till den
övertygelsen att hela landstinget är ett otyg, — fortsatte han i en
ton som om någon nyss förolämpat honom. — Å ena sidan
är det en ren lek, man leker parlament, och jag är varken
nog ung eller nog gammal för att roa mig med leksaker, och
å andra sidan (här stakade han sig) är det ett medel för
ett visst provinskotteri att håva åt sig pengar. Förr var
det förmyndarkammare och domstolar, som gav sportler,
och nu är det landstinget, inte precis genom mutor, men
därigenom att man bär opp en lön, som man inte gör skäl
för, — yttrade han så hetsigt, som om någon av de
närvarande sökt bestrida hans mening.

— Ser man på! Nu har du kommit i ett nytt
utvecklingsskede, i det konservativa, — sade Stepan Arkadjevitj. —
Men låt oss tala om det längre fram.

— Ja, längre fram. Men nu behöver jag träffa dig i
en viss angelägenhet, — sade Levin med ogillande blick
stirrande på Grinevitjs hand.

Stepan Arkadjevitj log ett knappt märkbart löje.

— Var det inte du, som sagt mig, att du aldrig mer
skulle bära europeisk dräkt? — sade han med en blick på
Levins nya, synbarligen från en fransk skräddare komna
kostym. — Vad ser jag: ett nytt utvecklingsskede.

Levin rodnade, men icke så som vuxna personer bruka
rodna — lätt, oförmärkt för dem själva — utan så som
pojkar rodna i känslan av att ha blivit löjliga genom sin
förlägenhet, skamsna över denna och därför ytterligare
rodnande, nästan gråtfärdiga. Det verkade så befängt, att
se detta barnsliga uttryck i denne fullvuxne förståndige
mans ansikte, att Oblonskij drog den fixerande blicken
ifrån det.

— Nå, var skall vi träffas? Ser du, jag behöver
ovillkorligen tala med dig, — sade Levin.

Oblonskij stod ett ögonblick fundersam.

— Jo, vi kan ju ge oss av till Gurins för att äta litet
och där talas vid. Jag är ledig till tre.

— Nej, svarade Levin eftertänkande, jag har än en del
uträttningar.

— Nå, då kan vi ju äta middag tillsammans.

— Äta middag? Jag har ingenting särskilt utförligt
att säga dig, bara två ord, fråga dig om en sak, prata litet
med dig.

— Nå, låt mig höra de där två orden strax och sedan
kan vi ju prata under middagen.

— Jo, jag skulle säga, — sade Levin, — för övrigt, det
var ingenting särskilt.

Hans ansikte fick med ens ett vresigt uttryck
framkallat av hans ansträngning att behärska sin förlägenhet.

— Nå, hur står det till med Stjerbatskijs? Är allt som
förr? — frågade han.

Stepan Arkadjevitj, som sedan länge kände till att Levin
var förälskad i hans svägerska Kitty, log ett knappt
märkbart löje, och det kom en munter glimt i hans ögon.

— Ja, nu har du sagt mig dina två ord. Men jag kan
inte svara lika kort, ser du... Förlåt, ett ögonblick...

Sekreterarn kom in och gick fram till Oblonskij med en
del papper under armen, förtroligt vördnadsfullt och med
en för alla sekreterare kännetecknande min av blygsamt
medvetande om egen överlägsenhet över chefen i
förhandenvarande göromål. Under formen av en förfrågan
började han förklara vissa svårigheter. Stepan Arkadjevitj
lade älskvärt sin hand på sekreterarens arm utan att höra
honom fullt till slut.

— Nej, ni skall göra så som jag tidigare sagt, yttrade
han, med ett leende mildrande tillsägelsen, och sedan han
i största korthet förtydligat sin syn på saken, sköt han
undan papperen och sade: — Var vänlig och gör på det
viset, Zachar Nikititj.

Något snopen avlägsnade sig sekreterarn. Levin, som
under Oblonskijs överläggning med denne fått tid att hämta
sig från sin förlägenhet, stod med båda armbågarna stödda
mot en stolkarm. I hans ansikte kunde man märka ett
uttryck av lätt försmädligt iakttagande.

— Jag förstår inte, jag förstår inte, — sade han.

— Vad är det som du inte förstår? — inföll Oblonskij
med sitt vanliga muntra leende och tog en cigarrett. Han
väntade på något originellt utfall från Levin.

— Jag förstår inte, vad det är ni gör här, — sade Levin
med en axelryckning.

— Varför det?

— Jo, därför att ni ingenting har att göra.

— Ja, så tycker du, men vi är överhopade av ärenden.

— Av papper. Ja, för det lämpar du dig utmärkt —
inflickade Levin.

— Jaså, du tycker kanske, att i övrigt ett och annat
brister hos mig.

— Ja, kanske det, — sade Levin. — Men i alla fall
fägnar mig din storhet och jag känner mig stolt över att ha en
så stor man till vän. Men du gav mig ju inte något svar på
min fråga, — tillade han med ett uttryck av ängslig
ansträngdhet stirrande på Oblonskij.

— Nå, det är gott och väl. Ser du, din tur kommer
också. Du har dina tre tusen desjatiner jord i Karazinska
distriktet och sådana präktiga muskler och en hy så frisk
som hos en tolvårig flicka, — men du kommer nog också
en gång i vår ställning. Ja, för att svara på din fråga: allt
är sig likt. Det är bara synd, att du så länge varit borta.

— Hur då? — frågade Levin ängsligt.

— Ja, ingenting särskilt, — svarade Oblonskij. — Vi
får prata närmare sedan. Men vad är anledningen till att
du kommit den här gången?

— Ja, om den saken måste vi också prata senare, —
sade Levin, som åter rodnade ända upp i hårfästet.

— Gott. Jag förstår, — sade Stepan Arkadjevitj. Ser
du, jag skulle gärna bjuda dig hem till mig, men min fru
är inte riktigt kry. Men det var sant: om du vill träffa
dem, så är de troligen i dag i zoologiska trädgården mellan
fyra och fem. Kitty åker skridskor där. Far du dit, jag
skall komma efter, och sedan kan vi äta middag tillsammans
någonstans ute.

— Skönt. Adjö så länge!

— Men hör du, jag känner till dig, glöm nu inte bort
det eller far ett, tu, tre tillbaka till landet! — ropade
Stepan Arkadjevitj skrattande.

— Nej, du kan vara säker.

Levin lämnade rummet och kom först, då han redan
var utanför dörren, att tänka på att han glömt ta avsked
av Oblonskijs kolleger.

— Det måtte vara en mycket energisk herre, — sade
Grinevitj, då Levin gått.

— Ja, far lille, — sade Stepan Arkadjevitj med en kort
nick, — det är en lyckans guldgosse! Tre tusen desjatiner
i Karazinska distriktet, hela livet för sig, frisk och sund som
en nötkärna. Ja, han har det inte som en man i min ställning.

— Vad, beklagar ni er, Stepan Arkadjevitj?

— Ja, det är bedrövligt, — sade Stepan Arkadjevitj
med en tung suck.
</chapter>

<chapter name="VI">
<h2>VI.</h2>

Då Oblonskij frågade Levin, varför han egentligen hade
kommit, hade Levin blivit röd i ansiktet och förargat sig
över att han rodnat; han kunde ju icke svara honom: »jag
har kommit för att fria till din svägerska», fast han hade
anlänt just i detta syfte.

Familjerna Levin och Stjerbatskij voro gamla adliga
Moskvasläkter, som alltid stått i nära släktskaps- och
vänskapsförbindelse med varandra. Detta gamla förhållande
upplivades ytterligare under Levins studentår i
huvudstaden. Han hade förberett sig för inträde vid universitetet
tillsammans med unge furst Stjerbatskij, Dollys och Kittys
bror, och där begynt sina studier i dennes sällskap. Vid den
tiden hade Levin ofta besökt familjen Stjerbatskij och
fattat hängivenhet för Stjerbatskijernas hem. Hur underligt
det kan tyckas, Konstantin Levin hade blivit förälskad just
i själva hemmet, i hela familjen, särskilt i dess kvinnliga
hälft. Levin hade icke något minne av sin mor, och hans
enda syster var äldre än han själv. I Stjerbatskijernas hem
hade han för första gången stiftat bekantskap med en
bildad och hederlig gammaladlig familjekrets, en livsmiljö lik
den, han själv till följd av sin fars och mors död gått
förlustig. Alla familjemedlemmarna, särskilt de kvinnliga,
skymtade för honom bakom en hemlighetsfull poetisk slöja,
och det var icke blott omöjligt för honom att hos dem kunna
märka några fel, utan bakom denna poetiska slöja anade
han de utsöktaste känslor och alla tänkbara företräden.
Varför nödvändigtvis dessa tre fröknar dagen igenom skulle
pladdra på franska eller engelska; varför de bestämda
timmar i tur och ordning skulle traktera ett piano, vars toner
trängde upp till det rum, där han och deras bror brukade
sitta vid sina studier; varför alla dessa lärare i fransk
litteratur, musik, teckning och dans kommo och foro; varför på
bestämda timmar alla tre fröknarna i m-lle Linons sällskap
brukade ta en promenad i vagn på Tverskoj-bulevarden
iförda pälsfodrade atlaskappor — Dolly i en lång, Natalie
i en halvlång, Kitty i en helt kort, så att hennes knubbiga
ben i tätt åtsittande röda strumpor voro alldeles synliga;
varför de emellanåt skulle promenera omkring på
Tverskoj-bulevarden åtföljda av en lakej med guldkokard i hatten, —
allt detta och mycket annat, som tilldrog sig i deras
hemlighetsfulla värld, begrep han icke, men han visste, att allt
vad som där tilldrog sig var vackert, och var intagen just
i denna hemlighetsfullhet hos företeelserna.

Under studenttiden var det nära, att Levin förälskat sig
i den äldsta, Dolly, men hon bortgiftes snart med Oblonskij.
Sedan började han förälska sig i den andra i ordningen. Han
liksom kände, att han måste förälska sig i en av systrarna,
men kunde icke lista ut i vilken. Så blev även Natalie
bortgift. Då hon vuxit upp och just gjort sitt inträde i
societeten, ingick hon äktenskap med en diplomat Lvov.
Kitty var ännu ett barn, då Levin lämnade universitetet. Den
unge Stjerbatskij, som gått in vid flottan, drunknade i
Östersjön, och Levins sammanträffanden med familjen
Stjerbatskij blevo, oaktat hans vänskap med Oblonskij, allt
sällsyntare. Men när Levin detta år i början av vintern
hade kommit till Moskva efter ett års vistelse på landet och
åter träffade Stjerbatskijerna, begrep han, vem av de tre
systrarna ödet bestämt åt honom att förälska sig i.

Det kunde ju tyckas, att ingenting kunde vara enklare
än att han, en man av god börd, rik snarare än fattig,
trettiotvå år gammal, friade till furstinnan Stjerbatskaja. All
sannolikhet talade för att hans frieri genast skulle bliva
antaget. Men Levin var förälskad, och därför tycktes det
honom, att Kitty var en sådan fulländning av alla goda
egenskaper, en varelse högre än allt jordiskt, och han en
sådan jordbunden, låg varelse, att det knappt kunde vara
tänkbart, att andra och hon själv kunde anse honom vara
henne värdig.

Sedan han i Moskva tillbragt två månader som i yrsel,
nästan varje dag sammanträffande med Kitty i stora
världen, där han börjat umgås för att få råka henne, drog han
plötsligen den slutsatsen, att det icke kunde bli något av,
och återvände till lantlivet.

Levins övertygelse, att det icke kunde bli något av,
grundade sig därpå, att han i föräldrarnas ögon vore ett
ofördelaktigt, ett ovärdigt parti för den förtjusande Kitty,
och att Kitty själv icke kunde älska honom. I föräldrarnas
ögon hade han ingen fast, bestämd verksamhet och
ställning i det högre samhällslivet, då däremot hans kamrater
nu, då han stod i sitt trettiotredje år, redan voro något, en
var överste och flygeladjutant, en annan professor, en tredje
bankdirektör eller domstolspresident, såsom Oblonskij.
Han däremot (han visste så väl hur han måste synas i
andras ögon) var en godsägare, som sysslade med kreatursavel,
beckasinskytte och byggnadsarbeten, d. v. s. en talanglös
stackare, som det icke blivit något av, en person, som i
societetens ögon slagit sig på sådant, som endast
oduglingar företa sig.

Och den hemlighetsfulla, förtjusande Kitty kunde icke
älska en sådan ful man, som han själv ansåg sig vara, och
framför allt icke en sådan enkel, på intet sätt framstående
man. Dessutom syntes honom hans tidigare förhållande till
Kitty — den vuxnes förhållande till ett barn på grund av
en vänskapsförbindelse med hennes äldre bror — vara ett
nytt hinder för kärleken. En sådan ful, fast hygglig man,
som han själv ansåg sig för, var det, så tyckte han, möjligt
att tycka om såsom vän, men för att älska honom med den
kärlek, varmed han älskade Kitty, var det nödvändigt, att
han var en vacker och framför allt — en ovanlig man.

Han hade ju hört talas om att kvinnor ofta älska fula,
alldagliga män, men han trodde icke härpå, därför att han
dömde efter sig själv och han för sin del blott kunde älska
vackra, hemlighetsfulla och ovanliga kvinnor.

Men sedan han tillbragt två månader på landet, blev
det klart för honom, att detta icke var en sådan förälskelse
som de han erfarit i sin första ungdom, att denna känsla
icke gav honom en minuts ro, att han icke kunde leva utan
att ha fått den frågan avgjord: kommer hon eller kommer
hon icke att bli min hustru. Han insåg, att all hans
förtvivlan blott grundade sig på hans inbillning och att han icke
ägde några verkliga bevis för att han skulle få ett avslag.
Och han hade nu farit till Moskva med det fasta beslutet
att begära hennes hand och gifta sig, om han finge ja.
Eller... han kunde icke tänka på, vad det skulle bli av
honom, om han finge motta ett avslag.
</chapter>

<chapter name="VII">
<h2>VII.</h2>

Anländ med morgontåget till Moskva, tog Levin in hos
sin äldre halvbror på mödernet, Koznysjev, och så fort han
klätt om sig, steg han in i dennes arbetsrum i avsikt att
genast berätta honom, varför han kommit och utbedja sig
hans råd; men brodern var icke ensam. Hos honom satt en
bekant filosofiprofessor, som kommit resande från
Charkov enkom för att reda ut ett missförstånd, som uppstått
dem emellan i en synnerligen viktig filosofisk fråga.
Professorn förde en häftig polemik mot materialisterna, och
Sergej Koznysjev följde med intresse denna strid och hade
efter att ha läst professorns senaste artikel i ett brev till
honom gjort en del invändningar, och förebrått honom för
väl stora eftergifter mot materialisterna. Och professorn
hade genast kommit resande i hopp att de båda genom
muntlig överläggning skulle komma till en gemensam
mening. Man var inne på en modefråga för dagen: gavs det
en gräns mellan de psykiska och de fysiologiska
företeelserna hos människan och var låg denna gräns?

Sergej Ivanovitj välkomnade sin bror med det kallt
älskvärda leende, varmed han mötte alla, och sedan han
föreställt honom för professorn fortsattes samtalet.

Den lille glasögonsprydde mannen med den smala och
höga pannan lät blott ett ögonblick samtalet falla för att
utbyta en hälsning och började så åter sitt resonemang utan
att fästa någon uppmärksamhet vid Levin. Denne satte
sig ned för att vänta tills professorn skulle bryta upp, men
blev snart intresserad av det ämne, som avhandlades.

Levin hade i tidskrifterna lagt märke till de artiklar,
varom man talade, och läst dem, då de intresserat honom
såsom grundande sig på för honom bekanta
naturvetenskapliga åskådningar, han hade nämligen vid universitetet
idkat naturvetenskapliga studier. Men han hade tidigare
aldrig sammanställt dessa vetenskapliga resultat rörande
människans härstamning, dessa biologiska och sociologiska
utredningar med frågorna om betydelsen av liv och död
för honom själv, frågor, som han den senaste tiden allt
oftare börjat tänka på.

Vid åhörandet av de lärde herrarnas samtal lade han
märke till att de ställde vetenskapliga frågor i samband
men det inre livets och åtskilliga gånger kommo dessa
spörsmål högst nära, men att de varje gång, då de snuddade
vid det, som tycktes honom vara kärnpunkten, strax
skyndsamt avlägsnade sig därifrån och åter fördjupade sig i
hårfina distinktioner, förbehåll, citat, åberopanden av
auktoriteter, så att han endast med möda kunde följa med i
deras samtal.

— Jag kan inte gå med därpå, — sade Sergej
Ivanovitj med sin vanliga klarhet i uttrycket och den mest
vårdade diktion, — under inga omständigheter kan jag med
Keis hålla före, att hela min föreställning om
yttervärlden skulle härflyta ur sinnesintrycken. Själva varats
begrepp har jag inte erhållit genom någon sinnesförnimmelse,
av den orsak, att det inte finns något särskilt organ för
meddelande av detta begrepp.

— Ja, men motsidan — Wurst, Knaust och Pripasov —
kommer att invända, att edert existensmedvetande
härflyter ur summan av alla förnimmelser, att det är
resultatet av förnimmelser. Wurst säger t. o. m. rent ut, att där
det inte finns någon förnimmelse, existerar inte varats
begrepp.

— Jag säger tvärt om, — började Sergej Ivanovitj.

Men här tycktes det igen för Levin, att de, just komna
till kärnpunkterna, åter voro på färd bort från målet, och
han beslöt att förelägga professorn en fråga.

— Det skulle då betyda, att om mina känslor förintats,
om min kropp dött, ingen som helst tillvaro är möjlig? —
frågade han.

Missbelåtet och med ett uttryck som av intellektuell
smärta över att de blivit avbrutna såg professorn på den
sällsamme frågaren, som mer liknade en grovarbetare än
en filosof, och lät så blicken glida över till Sergej Ivanovitj
som om han frågade, om det lönade sig att svara. Men
Sergej Ivanovitj, som icke förde resonemanget med samma
häftighet och ensidighet som professorn och som i huvudet
hade tillräckligt utrymme både för att ge svar på
professorns inlägg och tillika fatta den enkla och naturliga
synpunkt, som låg i Levins fråga, log och sade:

— Den fråga är vi ännu inte berättigade att söka
avgöra...

— Det ligger utom det faktiskas räckvidd, — underströk
professorn och gick så åter till sin utredning. — Nej, —
sade han, — jag hänvisar därpå, att om förnimmelsen
såsom Pripasov uttryckligen säger också har sinnesintrycket
till sin grundval, så måste vi dock strängt skilja dessa två
begrepp åt.

Levin brydde sig icke vidare om att höra på och
väntade blott, att professorn skulle resa sig för att ge sig av.
</chapter>

<chapter name="VIII">
<h2>VIII.</h2>

Då professorn tagit avsked, vände sig Sergej Ivanovitj
till sin bror:

— Det var roligt, att du kommit. Stannar du nu
någon längre tid? Hur går det med ditt lantbruk?

Levin visste, att lantbruk var en sak, som föga
intresserade hans äldre bror, och att denne blott för att visa sig
förekommande frågade därom. Han yttrade sig därför
i sitt svar helt kort om försäljningen av veteskörden och
andra penningfrågor.

Levin hade velat tala om för sin bror, att han ämnade
gifta sig, och utbedja sig dennes råd, han hade till och med
varit fast besluten att göra så, men då han sett sin bror,
åhört hans samtal med professorn och nu lade märke till
den ofrivilligt beskyddande ton, i vilken brodern förhörde
sig om lantbruksangelägenheterna (moderns gods var
odelat och Levin skötte bådas andelar), kände Levin, att det
av någon anledning var honom omöjligt att börja tala med
brodern om giftermålsplaner. Han kände på sig, att
brodern icke skulle komma att se på denna sak så som han
själv önskat.

— Nå, hur går det med ert landsting? — frågade
Sergej Ivanovitj, som var livligt intresserad av landstingen
och tillskrev dem stor betydelse.

— Ja, jag vet inte...

— Hur?... Du är ju utskottsledamot?

— Nej, jag är inte någon ledamot längre, jag har gått
ut, — svarade Levin, — och jag besöker inga
sammankomster mer.

— Det var skada! — undslapp det Sergej Ivanovitj,
som mulnade en smula.

Till sitt försvar började Levin berätta om vad som
förehafts vid sammankomsterna i hans distrikt.

— Ja, det är alltid så! — avbröt honom Sergej
Ivanovitj. — Vi ryssar är alltid sådana. Törhända är det ett
gott drag hos oss denna förmåga att se våra egna brister,
men vi hushållar inte med saltet, vi finner för stort nöje i
den ironi, som alltid ligger till reds på vår tunga. Jag skall
säga dig, gåve man samma rättsordning, som finnes i våra
landsting, åt ett annat europeiskt folk, — skulle sådana som
tyskar eller engelsmän genom den arbeta sig fram till
frihet, men vi, vi driver bara gäck.

— Ja, vad skall man göra? — sade Levin i
skuldmedveten ton. — Det här var mitt sista försök. Jag har
ansträngt mig i bästa uppsåt. Men jag kan inte, jag är
oförmögen.

— Du är inte oförmögen, — sade Sergej Ivanovitj, —
om du vill, kan du se rätt på saken.

— Ja, kanske, — svarade Levin nedslagen.

— Vet du, att bror Nikolaj är här igen? Nikolaj var
äldre helbror till Konstantin Levin och Sergej Ivanovitjs
halvbror på mödernet, en förfallen individ, som efter att
ha förslösat större delen av sin förmögenhet umgicks i
det underligaste och sämsta tänkbara sällskap och helt
brutit med sina bröder.

— Vad säger du? — utbrast Levin med fasa. — Hur
vet du det?

— Prokofij har sett honom på gatan.

— Här, här i Moskva? var då? vet du? — Levin reste
sig från stolen liksom för att strax ge sig av.

— Jag ångrar, att jag låtit dig veta det, — sade Sergej
Ivanovitj, skakande på huvudet åt sin yngre brors
upprördhet. — Jag skickade bud för att ta reda på var han
bodde och sände honom en växel, som han gett Trubin och
som jag inlöst. Se här, vad han svarade.

Och Sergej Ivanovitj räckte brodern en skrivelse, som
han haft liggande under en brevpress.

Levin läste några rader nedskrivna med en underlig
honom välbekant handstil: »Jag anhåller ödmjukast om
att bli lämnad i fred. Det är det enda, som jag begär av
mina älskvärda bröder. Nikolaj Levin.»

Då Levin läst detta, blev han stående med sänkt huvud
och med papperet kvar i handen framför Sergej Ivanovitj.

I hans inre kämpade begäret att glömma den olycklige
brodern med känslan av att detta vore illa handlat.

— Han vill tydligen förolämpa mig, — fortsatte
Sergej Ivanovitj, — men förolämpa mig kan han inte, och jag
skulle av hela mitt hjärta vilja hjälpa honom, men jag vet
att det är ogörligt.

— Ja, ja, — upprepade Levin. — Jag förstår och jag
uppskattar den ställning du intar till honom. Men jag
måste söka opp honom.

— Om du har lust till det, så gör det, men jag råder
dig inte till det, — sade Sergej Ivanovitj. — Det vill säga,
för egen del har jag ingen fruktan därför: han skall inte
kunna få dig osams med mig. Men för din egen skull råder
jag dig: det vore bäst, om du läte bli det. Det är
omöjligt att hjälpa. För övrigt, gör som du vill.

— Det kan ju vara, att det är omöjligt att hjälpa, men
jag känner just nu — ja , det är något annat — jag
känner, att jag inte kan vara lugn.

— Nå, det förstår jag inte, — sade Sergej Ivanovitj. —
En sak förstår jag dock, — tillade han, — det här är oss
en läxa till ödmjukhet. Jag har börjat se på annat sätt
och med mera överseende på det som kallas uselhet, efter
det att bror Nikolaj blivit vad han är... Du vet ju, vad
han gjort...

— Ack, det är förfärligt, förfärligt! — upprepade Levin.

Efter att ha fått broderns adress av Sergej Ivanovitjs
betjänt, ville Levin strax ge sig av till honom, men efter en
stunds överläggning beslöt han att uppskjuta detta företag
till aftonen. Först måste han för att få ro i själen komma
till ett avgörande i den sak, varför han begett sig till Moskva.
Från sin halvbror for Levin till Oblonskijs ämbetslokal och
när han förhört sig om Stjerbatskijerna, begav han sig till
det ställe, där man sagt honom, att han skulle kunna
träffa Kitty.
</chapter>

<chapter name="IX">
<h2>IX.</h2>

Klockan fyra steg Levin med oroligt klappande hjärta
ur en hyrdroska framför zoologiska trädgården och tog
vägen, som ledde till kälkbackshöjderna och skridskobanan.
Han var säker på att träffa henne där, ty han hade sett
Stjerbatskijernas vagn framför ingången.

Det var en klar, frostkall dag. I infartsvägen stodo i
långa rader landåer, slädar, kuskar och gendarmer. Det
vimlade av herrskapspublik runt om på de välansade
vägarna mellan små i rysk stil uppförda hus med snidade
takbjälkar, och herrarnas blanka hattar glänste i det skarpa
solskenet. Trädgårdens gamla hängbjörkar stodo med hela
sitt grenverk inhöljt i snö liksom svepta i en ny vit
högtidsskrud.

Han vandrade fram på vägen mot skridskobanan och
tänkte för sig själv: »Du får inte vara upprörd, det gäller
att vara lugn. — Vad nu? Vad vill du? Håll dig stilla, du
dåraktiga!» talade han till sitt hjärta. Men ju mera han
ansträngde sig för att komma till lugn, desto värre
stockade sig andedräkten i hans bröst. En bekant, som gick
förbi, gav honom ett tillrop, men Levin märkte icke, vem
det var. Han gick uppåt höjden, där det gnisslade och ven
av kälkar, som drogos upp eller susade ned, medan det
genljöd av muntra röster. Han gick än ett par steg, och så
låg skridskobanan framför honom, och med ens kände han
igen henne mitt bland de skridskoåkande.

Han förstod, att det var henne han såg på den glädje
och den fruktan, som med ens fyllde hans hjärta. Hon
stod inbegripen i ett samtal med en dam vid andra ändan
av skridskobanan. För ett vanligt öga var det ingenting
särskilt varken i hennes dräkt eller i hennes hållning. Men
för Levin var det lika lätt att urskilja henne mitt i denna
samling som att lägga märke till en rosenbuske i en
nässelhög. Allt liksom fick ljus från henne. Hon var ett leende,
som bestrålade allt omkring. »Jag undrar, om jag kan gå
bort till henne ute på isen?» tänkte han. Det ställe, där
hon stod, tycktes honom som någon otillgänglig helgedom,
och det var nära, att han gått sin väg igen, en sådan ängslan
kom det över honom. Han måste göra våld på sig själv
för att inse, att runt henne rörde sig alla möjliga människor
och att ju även han kunde bege sig dit på skridskor. Han
gick ned på banan, men undvek att rikta ögonen rakt på
henne, som om hon hade varit solen, men han såg henne
ändå liksom man har en synförnimmelse av solen utan att
fästa blicken på den.

På isen brukade denna dag i veckan och vid denna
timme folk av en viss sällskapskrets samlas, alla bekanta
med varandra. Bland dem fanns det både riktiga mästare
i skridskoåkning, som briljerade med sin konstfärdighet,
och ovana nybörjare, som togo sina första osäkra steg, både
unga, som roade sig, och gamla, som för sin hälsas skull
behövde rörelse. Alla syntes de i Levins ögon vara så
utomordentligt lyckliga, de rörde sig ju i hennes närhet. Alla
sågos dock i obekymrat lugn kretsa omkring henne, fara
ifatt henne, tala med henne, ja, roa sig och oberoende av
henne njuta av det sköna vädret och den präktiga isen.

Nikolaj Stjerbatskij, en kusin till Kitty, satt på en bänk
med skridskorna i knäet, klädd i kort jacka och åtsittande
benkläder. Då han fick syn på Levin, ropade han:

— Nej, se rikets främste skridskolöpare! Det var länge
se’n! Isen är förträfflig. På med skridskorna!

— Jag har inga skridskor, — svarade Levin, som kände
sig förvånad över denna djärva otvungenhet i hennes
närhet och alltjämt icke för ett ögonblick släppte henne ur
sin uppmärksamhet, dock utan att fästa ögonen på henne.
Då kände han, att solen nalkades. Hon hade gjort en
sväng bort i ett hörn och kom nu åkande emot honom,
något osäkert, liksom ansträngande sig att hålla sina smala,
i höga stövletter insnörda vrister styva. En pojke i rysk
dräkt, som ivrigt svängde med armarna glidande i skarp
lutning, flög förbi henne. Hon åkte icke fullt stadigt,
händerna hade hon dragit ut ur den i en snodd hängande
muffen och balanserade med dem. Vid Levins anblick log hon,
halvt åt honom, halvt åt sin egen osäkra gång. Då hon
gjorde sin rundtur, satte hon fart med en rask knyck av
den spänstiga foten och gled rakt fram till Stjerbatskij och
gripande tag om hans arm nickade hon leende mot Levin.
Hon var vackrare, än han föreställt sig.

Då han tänkte på henne, kunde han få en fullständig
bild av henne, särskilt av det lilla huvudet med de ljusa
lockarna, som satt så käckt på de välformade unga
skuldrorna och vars största tjusning låg i det barnsliga uttrycket
av öppenhjärtighet och godhet. Denna barnafriska
uttrycksfullhet i hennes ansikte i förening med gestaltens
spröda skönhet utgjorde ett särskilt behag hos henne, som
han så väl uppfattade. Vad som alltid såsom någonting
nytt och oväntat fångade uppmärksamheten vid
betraktandet av henne var uttrycket i hennes blida, lugna och
troskyldiga ögon tillika med skiftningen i hennes leende, som
alltid drog Levin hän till en trolsk drömvärld, där han blev
rörd och vek i sinnet på samma sätt som någon sällsynt
gång för länge sedan i den tidigaste barndomen.

— Har ni varit länge här? — frågade hon och räckte
honom handen. — Tack så mycket, — tillade hon, då han
lyfte upp hennes näsduk, som fallit ut ur muffen.

— Jag? Jo, jag är nyss anländ, jag kom i går... i
dag, vill jag säga, — svarade Levin, som i sin upprördhet
icke strax hade fattat hennes fråga. — Jag ville råka er,
— sade han och rodnade med ens förvirrad, erinrande sig,
i vad avsikt han sökt få träffa henne. — Jag visste inte,
att ni kunde åka skridskor och att ni åker så bra.

Hon tittade uppmärksamt på honom, som ville hon söka
efter orsaken till hans bryderi.

— Kan ni berömma mig för det? Här har ni som
eftermäle att ha varit den främste skridskoåkaren, — sade hon
och strök med sin lilla svartbehandskade hand litet snö
från muffen.

— Ja, en gång i tiden var jag en lidelsefull
skridskoåkare, jag ville nå så långt i den konsten som möjligt.

— Allt vad ni företar er tycks ske med lidelsefullhet, —
sade hon med ett leende. — Jag har sådan lust att få se er
åka skridsko. Tag på skridskor, så kan vi åka tillsammans.

»Åka skridsko tillsammans med henne... Kan det vara
möjligt?» tänkte Levin med blicken fästad på henne.

— Jag skall genast spänna på mig, — sade han.

Och han gick bort för att skaffa sig ett par skridskor.

— Det var länge se’n herrn var hos oss, — sade
skridskovaktaren hållande om Levins fot och skruvade fast
klacken. — En sådan mästerlöpare har vi inte haft sedan.
Sitter den bra nu? — frågade han och drog till remmen.

— Utmärkt, utmärkt, spänn på den andra fort, —
svarade Levin med ansträngning tillbakahållande ett leende
av lycksalighet, som ofrivilligt lockades fram på hans ansikte.
»Ja, — tänkte han, — detta är livet, detta är lyckan.
Tillsammans, sade hon ju, vi skall åka skridsko tillsammans.
Skall jag säga henne det nu? Men jag är rädd att säga
henne det, därför att jag nu är lycklig, lycklig, låt vara bara
i hoppet... Men det måste, det måste ju ske en gång!
Eländiga svaghet!»

Levin stod nu på fötterna, tog av ytterrocken och sedan
han gjort ett par starttag på den skrovliga isen invid
skridskopaviljongen, gled han ut på den glatta ytan och åkte
fram på skridskorna utan varje märkbar ansträngning, som
om han genom sin blotta vilja kunde påskynda, sakta och
styra sina rörelser. Han nalkades henne med en känsla av
förlägenhet, men hennes leende uppmuntrade honom åter.

Hon räckte honom handen, och de gledo jämsides framåt
småningom ökande farten. Ju fortare det gick, desto
hårdare tryckte hon hans hand.

— Med er skulle jag snart lära mig ordentligt, jag litar
så på er, jag vet inte varför, — sade hon.

— Och jag känner mig så säker, då ni stöder er på mig,
— sade han, men han blev strax rädd för vad han sagt
och rodnade. Och i själva verket, så fort han uttalat dessa
ord, förlorade med ens hennes ansikte sin förra vänlighet,
det var som om solen gått i moln. Levin kände väl igen
denna skiftning i hennes ansikte, den vittnade om, att
något slags grubbel uppstått hos henne. På den klara pannan
spårades nu en liten rynka.

— Ni är väl inte ledsen för något? Men, förlåt, det
har jag ju ingen rätt att fråga om, — sade han hastigt.

— Å, varför det?... Nej, jag är visst inte ledsen, —
svarade hon käckt och tillade strax därpå: — Har ni inte
träffat m:lle Linon?

— Nej, inte ännu.

— Gå då dit bort till henne, hon tycker så bra om er.

»Vad nu? Har jag misshagat henne? Gud hjälpe mig!»
tänkte Levin och åkte från henne bort till den gamla,
grålockiga fransyskan, som satt på en bänk i närheten. Med
ett leende, som blottade en rad löständer, välkomnade hon
honom som en gammal vän.

— Ja, det växer upp, — sade hon och kastade en blick
bort till Kitty, — och man åldras. »Tiny bear» har redan
blivit stor! — fortsatte fransyskan med ett leende och
påminde honom om, hur han en gång på skämt givit de tre
systrarna namn efter tre björnar i en engelsk saga. —
Minns ni, ni brukade kalla henne så?

Han hade redan glömt bort det, men hon hade nu snart
i tio års tid haft roligt åt detta hans skämt, som hon fäst
sig vid.

— Nå, uppehåll er inte hos mig, fortsätt med
skridskoåkningen. Ja, Kitty har ju börjat gå riktigt bra på
skridsko, inte sant?

Då Levin kom åkande tillbaka till Kitty, var hennes
ansikte icke längre strängt som nyss. Ögonen hade ett
troskyldigt och vänligt uttryck, men det tycktes Levin, som
om i hennes vänlighet låg en skymt av överlagt lugn. Han
blev missmodig. Sedan hon en stund pratat om sin gamla
guvernant och hennes små egenheter, gjorde hon en fråga,
som rörde hans levnadssätt.

— Är det inte ändå tråkigt för er om vintern därute
på landet? — sade hon.

— Nej, det är inte tråkigt, jag är ständigt sysselsatt, —
sade han och kände nu på sig, att hon fick honom att
underordna sig hennes egen lugna samtalston, och han
befarade, att han nog aldrig skulle kunna komma bortifrån den,
alldeles som förhållandet varit i början av vintern.

— Har ni kommit på någon längre tid? — frågade
Kitty.

— Jag vet inte, — svarade han utan att tänka på vad
han sade. Han kom att tänka på, att om han åter gled
in i den lugna, kallt vänskapliga ton, som hon angav,
komme han att än en gång fara sin väg med oförrättat ärende,
och han fattade ett plötsligt beslut att resa trots.

— Vet ni inte?

— Nej, jag vet inte. Det beror på er, — sade han
och blev så strax förfärad över vad han sagt.

Om hon nu icke hade hört hans ord eller icke ville höra,
nog av, hon tycktes snava till, stötte två gånger med den
lilla foten hårt i isen och gled så helt oväntat bort ifrån
honom. Hon åkte i väg till m-lle Linon, sade några ord till
henne och begav sig så bort mot den lilla träpaviljongen
där damerna togo av sig sina skridskor.

»Herre Gud, vad har jag gjort! Herre Gud, hjälp mig,
råd mig!» sade Levin till sig själv som i bön, och utförde
samtidigt, kännande ett häftigt behov efter kraftig rörelse,
en serie konstmässiga snirklar.

Just i detta ögonblick kom en ung man, en av de allra
bästa bland de senare årens löpare, med cigarretten i mun
ut från kafépaviljongen med skridskor på fötterna, tog
sats och flög nedför trappan rakt ut på isen och fortsatte
där sin skridskolöpning utan att ens ändra armställning.

— Jo, det var ett nytt konststycke! — sade Levin och
skyndade med ens i väg för att försöka det.

— Slå inte ihjäl er, det behövs träning! — skrek
Nikolaj Stjerbatskij efter honom.

Levin gick ut på översta trappavsatsen, tog så kraftig
sats han kunde och gled nedåt hållande balansen med
armarna under den ovana rörelsen. På sista trappsteget
snavade han, men gjorde en häftig knyck, så att han nästan
kom att röra vid isen med ena handen och for så vidare
leende och upprätt på sina skridskor.

»Präktig gosse», — tänkte Kitty, som just då kom ut ur
träpaviljongen i sällskap med m-lle Linon, och såg efter
honom med ett vänligt leende som på en beundrad bror. —
»Skulle jag ha förgått mig, gjorde jag kanske orätt? Det var
kanske koketteri. Jag vet ju, att det inte är honom, som jag
älskar. Men det är ändå trevligt att vara med honom, han
är så präktig. Men varför sade han det där?...» tänkte hon.

Då Levin, som blivit kraftigt röd av den häftiga
rörelsen, såg Kitty avlägsna sig och borta vid kanten av banan
möta sin mor, blev han stående stilla och föll ett ögonblick
i tankar. Han tog av sig skridskorna och hann i kapp
mor och dotter vid utgången från trädgården.

— Det gläder oss att se er, — sade furstinnan. — På
torsdagarna har vi som vanligt mottagning.

— Alltså i dag?

— Ja, det skulle vara trevligt, att se er hos oss, — sade
furstinnan i ganska torr ton.

Detta tonfall förargade Kitty, och hon kunde icke
avhålla sig från att söka gottgöra moderns kylighet. Hon
vände på huvudet och sade med ett leende:

— Vi träffas ju!

I samma ögonblick trädde Stepan Arkadjevitj in i
trädgården med segerstolt min och en munter glimt i ögonen,
bärande den eleganta hatten en smula på sned. Men vid
mötet med svärmodern ändrade han uppsyn och besvarade
i nedstämd, skuldmedveten ton hennes fråga om hur det
stod till med Dolly. Efter att ha utbytt några dämpade
ord med svärmodern räckte han Levin handen.

— Nå, skall vi fara? — frågade han. — Jag har tänkt
på dig hela tiden och är mycket glad, att du kommit, —
sade han och gav honom en betydelsefull blick.

— Ja, låt oss fara, — svarade den lycklige Levin, som
inom sig alltjämt hörde ljudet av rösten, som sagt: vi
träffas ju, och såg det leende, som beledsagat orden.

— Till »d’Angleterre» eller till »Eremitage»?

— Det gör detsamma.

— Nå, låt gå då för »d’Angleterre», — sade Stepan
Arkadjevitj, som valde »d’Angleterre» därför, att han där satt
sig mer i skuld än på »Eremitage». Han ansåg det av denna
orsak olämpligt att undvika denna restaurang. — Har du
kusk? Nå, det är bra, jag har skickat bort min vagn.

Under hela vägen tego vännerna. Levin tänkte på vad
ändringen i Kittys ansiktsuttryck kunde betyda. Än sökte
han intala sig, att det i alla fall fanns hopp, än förtvivlade
han och tyckte sig klart inse, att allt var förgäves. Men han
kände sig ändock som en helt annan människa, alldeles olik
den, som han varit innan hon leende sagt: vi träffas ju.
Stepan Arkadjevitj gjorde under samma tid i tankarna upp
middagens matsedel.

— Tycker du om piggvar? — sade han till Levin, då
vagnen stannade.

— Vad? — frågade Levin. — Piggvar? Jo, piggvar är
min älsklingsfisk.
</chapter>
<chapter name="X">
<h2>X.</h2>

Då Levin i Oblonskijs sällskap trädde in på hotellet,
kunde han icke undgå att lägga märke till ett visst uttryck
i dennes min. Det låg som ett dämpat skimmer av
belåtenhet över Stepan Arkadjevitjs ansikte och hela gestalt.
Oblonskij tog av ytterrocken och fortfarande med hatten
sittande en smula på sned på huvudet skred han värdigt
fram i matsalen meddelande befallningar till de frackklädda
tatariska uppassarna, som bugande med vita servetter på
armarna kommit honom till mötes. Utbytande hälsningar
till höger och vänster med bekanta, som här liksom
överallt glatt igenkände honom, gick han fram till byffén, tog
en snaps med fisktilltugg och sade någon lustighet åt en
bakom disken sittande, grällt sminkad fransyska, som till
största delen syntes bestå av tyll, spetsar och krusat hår.
Denna brast ut i ett högljutt skratt. Levin däremot avstod
från brännvinet, därför att misshag väcktes hos honom av
denna fransyska, som tycktes honom bestå av löshår,
poudre de riz och vinaigre de toilette. Han drog sig från
hennes närhet som från en osnygg plats. Hela hans själ
var uppfylld av Kittys bild, och hans ögon lyste av leende
lycka och högstämdhet.

— Här, ers nåd, här kan herrarna sitta ostörda, —
yttrade en inställsam gammal vithårig tatar, vars klotrunda
stofthydda kom frackskörten att vippa brett åt sidorna. —
Var så god, ers nåd, — vände han sig till Levin för att som
ett tecken på vördnad för Stepan Arkadjevitj visa sin
älskvärdhet även mot dennes gäst.

Sedan han blixtsnabbt brett ut en glänsande ny duk
över ett redan dukbelagt runt bord under en
bronskandelaber och skjutit åt sidan tvenne stoppade sammetsstolar,
där herrarna togo plats, blev han med avvaktande min
stående framför Stepan Arkadjevitj med servett och
matsedel i hand.

— Om ers nåd hellre vill ha ett enskilt rum, blir ett
sådant strax ledigt: furst Golitsyn med dam är där. Färska
ostron har kommit in.

— Å, ostron. — Stepan Arkadjevitj funderade.

— Kanske vi skulle ändra vår plan, Levin? — sade han
och lät sitt pekfinger vila på matsedeln. I hans ansikte
stod en allvarlig tvehågsenhet att läsa. — Är ostronen
bra? Tag reda på det.

— Det är ostron från Flensburg, ers nåd, från Ostende
finns det inga.

— Ja, Flensburgsostron kan ju vara bra, men är de
färska?

— De kom in i går.

— Nå, om vi då skulle börja med ostron och så lägga
om hela planen? Vad tycker du?

— Gärna för mig. Jag tycker bäst om kålsoppa och
gryngröt, men det kan man ju inte få här.

— Skall det var gryngröt à la russe? — frågade
tataren och böjde sig över Levin som en barnjungfru över ett
barn.

— Nej, skämt å sido, vad helst du bestämmer dig för,
är det bra. Jag har åkt skridskor och har stor matlust.
Men tro inte, — tillade han, då han märkte ett tecken till
missnöje i Oblonskijs ansikte, — att jag inte förstår att
uppskatta ditt val. Jag kan också finna behag i att äta bra.

— Ja, det skulle bara fattas! Vad man må säga, så
är detta ett av livets behag, — sade Stepan Arkadjevitj. —
Nå, så giv oss, min vän, två dussin, nej, det är för litet,
tre dussin ostron och så grönsakssoppa.

— Printanier, — inföll tataren. Men Stepan
Arkadjevitj ville icke låta honom ha nöjet att få rätterna nämnda
vid franska namn.

— Grönsakssoppan, du vet. Sedan piggvar med tjock
sås och så... rostbiff, men se till att den blir förträfflig.
Sedan kapun, ja, och så inlagd frukt.

Tataren, som erinrade sig Stepan Arkadjevitjs vana att
icke nämna rätterna efter den franska matsedeln,
upprepade icke efter honom var rätt för sig, men kunde sedan icke
neka sig nöjet att högt gå igenom hela beställningen efter
matsedeln: »potage printanier — turbot sauce Beaumarchais
— poularde à l’estragon — macédoine de fruits», och
utbytte så med ett smidigt handgrepp den ena solitt
inbundna prislistan mot den andra, vinlistan, och räckte
den åt Stepan Arkadjevitj.

— Nå, vad skall vi dricka?

— Ja, vad du vill, bara inte för många sorter. Vi kan
ju ta champagne, — sade Levin.

— Vad? Redan i början? Men låt gå. Tycker du om
vita lacket?

— Cachet blanc, — inflickade tataren.

— Nå, giv oss av det märket till ostronen, så får vi se
vad vi tar sedan.

— Skall ske. Och vilket fiskvin behagas?

— Nuits. Nej, det klassiska Chablis blir bättre.

— Skall ske. Skall det vara ost av <i>er</i> sort?

— Nja, parmesan. Eller föredrar du någon annan?

— Nej, ingen ändring för min skull, — sade Levin, som
ej kunde hålla tillbaka ett leende.

Tataren med de utstående frackskörten ilade i väg och
om fem minuter störtade han tillbaka med en butelj i ena
handen och på armen balanserande en bricka med
nyuppbrutna ostron i sina pärlemoskimrande skal.

Stepan Arkadjevitj vek ihop den nypressade servetten
och satte den för bröstet, varpå han i maklig ro grep sig
an med ostronen.

— Inte illa, — sade han i det han med en liten
silvergaffel drog de klibbiga ostronen från deras pärlemohöljen
och smackande slukade dem ett efter ett. — Inte illa, —
upprepade han kastande sina fuktigt glimmande ögon än
på Levin, än på den tatariska uppassaren.

Levin tog även för sig av ostronen, ehuru vitt bröd med
ost i hans smak var bättre. Men han fann ett behag i att
iaktta Oblonskij. Till och med tataren, som dragit korken
ur flaskan och höll på med att hälla det pärlande vinet i
tunna, flata kristallglas, betraktade leende Stepan
Arkadjevitj med en road blick.

— Du tycks inte vara särskilt förtjust i ostron, — sade
Stepan Arkadjevitj och tömde sitt glas, — eller har du då
något bekymmer att bära på?

Han ville se Levin i samma muntra humör som sig själv.
Levin var nu visst icke nedstämd, han kände sig blott
besvärad av omgivningen. Med den stämning han bar inom
sig kunde han icke finna sig tillrätta på detta hotell, på en
plats mitt emellan enskilda rum, där man dinerade i
damsällskap, mitt i spring och oro. Hela denna omgivning av
speglar, bronskandelabrar, gaslågor och tatariska
uppassare var honom förhatlig. Han hyste rädsla för att få
besudlat vad som nu uppfyllde hans sinne.

— Jag? Ja, utan bekymmer är jag inte. Och dessutom
känner jag mig besvärad av det som omger mig här, — sade
han. — Du kan inte tänka dig, hur vilt främmande allting
här verkar på mig, som kommit från stillheten på landet.
Det mesta berör mig lika underligt som naglarna på den där
herrn, jag träffade hos dig.

— Ja, jag märkte, att den arme Grinevitjs naglar väckte
ditt stora intresse, — sade Stepan Arkadjevitj med ett
skratt.

— Jag kan inte med sådant, — sade Levin. — Försök
sätta dig in i min åskådning, en landsbos syn på sakerna. Vi
på landet bemödar oss att sköta händerna så, att man
bekvämt kan arbeta med dem. Därför klipper vi naglarna, och
om det behövs, kavlar vi opp skjortärmarna. Men här finns
det folk, som med flit låter naglarna växa så långt de kan.
Och vid manschetterna häftar de fast på sig riktiga små fat,
så att armrörelserna skall bli så besvärliga som möjligt.

Över Stepan Arkadjevitjs läppar drog ett glatt leende.

— Ser du, det är ett tecken på att grovarbete inte är
behövligt. Det är hjärnan, som arbetar...

— Må vara. Men mig berör det underligt. Liksom det
är mig underligt, att då vi på landet försöker äta oss mätta
så fort som möjligt för att se’n desto förr ta itu med våra
uppgifter, vi här, du och jag, bemödar oss att så länge som
möjligt undvika att bli mätta och därför äter vi nu ostron...

— Medgives, — inföll Stepan Arkadjevitj. — Men däri
ligger just civilisationens ändamål: att göra en njutning av allt.

— Ja, om det är dess ändamål, skulle jag föredra att få
vara vilde.

— Å, det är du i alla fall. Alla Levinar är vildar.
Levin suckade. Han kom att tänka på sin bror Nikolaj
och kände ett styng i samvetet. Hans uppsyn mulnade.
Men så började Oblonskij tala om ett ämne, som drog hans
tankar åt annat håll.

— Nå, kommer du till oss, till Stjerbatskijs menar jag,
i afton? — sade han med en menande blink i ögat, sköt åt
sidan de skrovliga ostronskalen och drog osten till sig.

— Ja, naturligtvis kommer jag, — svarade Levin. —
Fast det tycktes mig, som om furstinnan något motvilligt
bad mig infinna mig.

— Asch, prat. Det är bara hennes sätt... Nå, nu kan
vi få in soppan!... Det är ett manér hos henne, <i>grande dame</i>,
ser du, — sade Stepan Arkadjevitj. — Jag kommer också,
fast först skall jag på en sångafton hos grevinnan Bonina.
Ja, nog är du en vilde i ditt umgänge alltid. Hur skall man
annars förklara, att du ett, tu, tre försvann från Moskva?
Hos Stjerbatskijs frågade man mig ideligen efter dig, som
om jag kunde veta det. Och jag vet bara ett: du gör alltid
det, som ingen annan gör.

— Ja, — sade Levin långsamt med en lätt skälvning i
rösten. — Du har rätt, jag är en vilde. Men min vildenatur
yttrade sig inte däri, att jag for min väg, utan däri, att jag
vänt tillbaka. Nu har jag kommit...

— Ja, du är en lyckans guldgosse! — avbröt honom
Stepan Arkadjevitj och såg Levin in i ögonen.

— Varför det?

<poem>»På brännmärkt länd känns eldig hingst igen,
på ögats glans förälskad ungersven...»</poem>

deklamerade Stepan Arkadjevitj. — Du har din tid framför
dig.

— Kanske din ligger bakom dig?

— Nej, inte precis det, men du äger det kommande och
jag det närvarande, och det närvarande är det si och så med.

— Hur då?

— Jo, uselt nog. Men jag vill inte tala om mig själv,
det är för övrigt ogörligt att lägga fram allt i sitt
sammanhang, — sade Stepan Arkadjevitj. — Nå, varför vände du
då tillbaka till Moskva?... Hallå, nästa rätt, skrek han till
tataren.

— Det kan du nog gissa! — svarade Levin med ögonen,
vari det djupt inne lyste till, fortfarande fästade på Stepan
Arkadjevitj.

— Jag gissar det, men jag kan inte ge mig in på att tala
därom. Redan av den anledningen bör du kunna sluta dig
till, om jag gissat rätt eller inte, — sade Stepan
Arkadjevitj och såg på Levin med ett knappt märkbart leende.

— Nå, vad säger du? — sade Levin med en skälvning
i rösten och kände samtidigt, att alla hans ansiktsmuskler
darrade till. — Hur ser du på saken?

Stepan Arkadjevitj drack långsamt ur sitt glas Chablis
utan att ta blicken från Levin.

— Jag?... — sade Stepan Arkadjevitj — jag skulle
ingenting högre önska än detta. Det vore det bästa, som
kunde ske.

— Men du tar väl inte fel? Du vet, vad vi talar om? —
inföll Levin sugande sig fast med blicken i Oblonskij. —
Tror du, att det är möjligt?

— Jag håller det för möjligt. Varför skulle det vara
omöjligt?

— Nej, tror du verkligen, att det är möjligt? Säg rent
ut, vad du tänker! Men om, om jag nu får nej!... Jag är
nästan övertygad...

— Varför tror du det? — sade Stepan Arkadjevitj
leende åt hans tydliga sinnesrörelse.

— Ja, ibland syns det mig så. Det vore ju förfärligt
både för mig och för henne.

— Å, i varje fall är det ingenting förfärligt däri för en
flicka. Varje ung dam känner sig stolt över att få ett anbud.

— Ja, varje annan kanske, men inte hon.

Stepan Arkadjevitj log, Han kände så väl till denna
känsla hos Levin, han visste, att för honom indelades alla
flickor i världen i två sorter: den ena sorten — det var
alla världens flickor utom henne, och dessa flickor kunde
ha alla möjliga svaga sidor, det var vanliga flickor; den
andra sorten — det var hon, fri från alla svaga sidor,
stående högre än allt mänskligt.

— Stopp, tag då sås! — sade han till Levin hejdande
dennes hand, som höll på att skjuta undan såskoppen.

Levin tog lydigt för sig av såsen, men han lät icke Stepan
Arkadjevitj äta ostört.

— Vänta, — sade han. — Du bör förstå, att detta för
mig är en fråga om liv och död. Jag har aldrig talat om det
här med någon. Med ingen kan jag så som med dig tala om
detta. Du och jag är ju på sätt och vis främmande för
varandra: tycken, åsikter, allt är olika hos oss. Men jag vet,
att du är vänskapligt stämd mot mig, och därför känner jag
också så stark tillgivenhet för dig. Men, för Guds skull, var
fullständigt uppriktig mot mig.

— Jag säger dig, vad jag tänker, — sade Stepan
Arkadjevitj med ett leende. — Men jag skall säga dig något mer:
min hustru är en underlig kvinna... — Stepan
Arkadjevitj gav ifrån sig en suck vid minnet av sitt förhållande till
sin äkta hälft. Efter en stunds tystnad fortsatte han: —
Hon äger förutseendets gåva. Hon kan se tvärs igenom
folk. Men det är inte nog med det, hon vet vad som
kommer att ske, särskilt då det är fråga om giftermål. Hon
förutsade till exempel, att Sjachovskaja skulle få Brenteln till
man. Ingen ville tro det, men så blev det. Och hon är på
din sida.

— Hur då?

— Jo, det är så, att hon inte bara tycker om dig, hon
säger också, att Kitty alldeles säkert kommer att bli din
hustru.

Vid dessa ord upplystes Levins ansikte av ett leende,
ett sådant, som brukar förebåda ett rört sinnes tårar.

— Säger hon det! — utropade Levin. — Jag har alltid
sagt, att din fru är en förtjusande kvinna. Men nog nu om
detta, — sade han och reste sig från stolen.

— Ja, ja, men sitt då.

Men Levin kunde icke sitta. Han gick ett par gånger
med sina fasta steg fram och tillbaka på golvet, knipande
hop ögonen, för att tårarna icke skulle märkas. Då han
behärskat sig, satte han sig ned vid bordet igen.

— Ser du, — sade han, — detta är inte vanlig kärlek.
Jag har varit förälskad förr, men detta är något annat. Det
är inte min egen känsla, det är som någon yttre makt fått
mig i sitt våld. Jag for ju min väg, därför att jag kommit
till den slutsatsen, att det inte kunde bli något av, som vore
det fråga om en lycka otänkbar på jorden. Men jag har
kämpat med mig själv och jag ser nu, att utan detta givs
det inget liv för mig. Avgörandet måste falla...

— Men varför for du då bort?

— Ack, fråga inte om det. Det tränger sig på mig så
många tankar. Det är så mycket, som jag behöver fråga om.
Hör du, du kan inte föreställa dig, vad du gjort för mig
genom det du sagt. Jag är så lycklig, att jag rent av tycks
mig lumpen. Jag glömmer allt annat. Jag har i dag fått
reda på, att min bror Nikolaj... du vet ju... han är här...
och honom hade jag liksom glömt bort. Det tycks mig, som
om han också vore lycklig. Det är som jag vore från mina
sinnen. Men en sak är förfärlig... du har ju gift dig, du
känner denna känsla... det är förfärligt, att vi, män, som
inte längre är unga, som bär på ett förgånget... inte av
kärlek, utan av synd... plötsligt kommer samman med en
varelse, som är ren och oskyldig. Detta är något avskyvärt
och därför måste man känna sig som en ovärdig.

— Nå, men du bär då inte på så mycken synd.

— Ack, i alla fall, — sade Levin, — när jag ser tillbaka
på mitt liv, så känner jag en darrning inom mig och
förbannar och beklagar bittert...

— Ja, vad skall man göra? Världen är nu en gång så, —
sade Stepan Arkadjevitj.

— Den enda trösten ligger i en bön, soin jag alltid
hållit kär: döm mig icke efter min förtjänst, utan efter din
barmhärtighet. På det viset kan även hon förlåta.
</chapter>
<chapter name="XI">
<h2>XI.</h2>

Levin tömde sitt glas, och båda sutto en stund tysta.

— En sak till måste jag dock säga dig. Du känner ju
Vronskij? — frågade Stepan Arkadjevitj.

— Nej, det gör jag inte. Varför frågar du om det?

— Giv oss en flaska till, — vände sig Stepan
Arkadjevitj till den tatariska uppassaren, som kommit för att fylla
i glasen och just nu uppehöll sig bredvid dem i en stund,
då han borde vara borta.

— Du bör ha reda på Vronskij, därför att han är en av
dina medtävlare.

— Vad är Vronskij för en? — sade Levin, och hans
ansiktsuttryck övergick plötsligt från det återsken av
barnslig hänförelse, som nyss förnöjt Oblonskij, till en förtörnad
och missbelåten min.

— Vronskij — det är en av greve Kirill Ivanovitj
Vronskijs söner, en av förgrundsfigurerna bland
Petersburgs »jeunesse dorée». Jag blev bekant med honom under
min tjänstgöring i Tver, då han kom dit vid
rekrytinskrivningarna. Han är oerhört rik, vacker, har utmärkta
förbindelser i stora världen, är flygeladjutant och för övrigt
en präktig pojke i mitt tycke. Jag har sedan
sammanträffat med honom även här i Moskva och kunnat konstatera,
att han har både bildning och begåvning. Det är en man,
som kommer att gå långt.

Levin satt mulen och tyst.

— Ja, ser du, han kom hit strax efter det du rest och,
så vitt jag förstår saken, är han upp över öronen förälskad
i Kitty, och du begriper, att modern...

— Förlåt, jag förstår inte riktigt, — sade Levin och
rynkade bekymrat samman ögonbrynen. Och med ens kom
han att tänka på sin bror Nikolaj och på hur lumpen han
själv var, som kunnat glömma bort honom.

— Vänta litet, — sade Stepan Arkadjevitj och lade
leende sin hand på hans arm. — Jag har bara sagt dig vad
jag vet, och jag upprepar, att chanserna i denna delikata
angelägenhet, så vitt jag kan se, ligger på din sida.

Levin lutade sig tillbaka mot stolkarmen blek i ansiktet.

— Men jag skulle råda dig, att så snabbt som möjligt
få saken avgjord, — fortsatte Oblonskij och sträckte sig
för att fylla i hans glas.

— Nej, tack, jag kan inte dricka mera, — sade Levin
och drog undan glaset. — Jag blir berusad... Nå, hur går
det då för dig? — fortsatte han synbarligen i avsikt att
komma in på ett annat samtalsämne.

— Än ett ord: mitt råd är, att saken ovillkorligen måste
avgöras snabbt. I dag bör du inte säga något, — sade
Stepan Arkadjevitj — men i morgon far du och gör ett
klassiskt frieri, må du ha Guds välsignelse med dig...

— Du har ofta sagt, att du ville komma ut och jaga hos
mig. Kom i vår, — sade Levin.

Nu ångrade han av allt sitt hjärta, att han börjat detta
samtal med Stepan Arkadjevitj. Hans personliga känsla
hade liksom blivit besudlad av talet om denne medtävlare,
officern från Petersburg, och av Stepan Arkadjevitjs
välmenta råd och förslag.

Stepan Arkadjevitj log. Han begrep vad som rörde sig
inom Levin.

— Jag skall nog komma, — sade han. — Ja, bror,
kvinnan det är den axel, varomkring allt vrider sig. För
mig är det illa beställt för tillfället. Och allt för kvinnfolks
skull. Var nu uppriktig mot mig, — fortsatte han och drog
upp en cigarr med vänstra handen, hållande glaset i den
andra, — nu skall du ge mig ett råd.

— I vilken angelägenhet då?

— Jo, det är på det viset: Låt oss anta, du är gift,
du älskar din hustru, men du har låtit förleda dig av en
annan kvinna...

— Förlåt, men jag förstår inte något sådant, det är ju
som... Det är ju på samma sätt, som om jag här, mätt
och nöjd, skulle gå rakt till ett brödstånd och stjäla en
kringla.

Stepan Arkadjevitjs ögon lyste mer än vanligt.

— Varför det? En färsk kringla kan ibland dofta så
skönt, att man inte kan låta bli.

<poem>Himmlisch ist’s, wenn ich bezwungen
Meine irdische Begier;
Aber doch, wenns nicht gelungen,
Hatt’ ich auch recht hübsch Plaisir!</poem>

Stepan Arkadjevitj deklamerade detta med ett leende.
Även Levin kunde ej låta bli att dra på munnen.

— Ja, men skämt åsido, — fortsatte Oblonskij. — Du
bör veta, att denna kvinna är en älsklig, blid, kärleksfull
varelse, en stackars ensamstående, som offrat allt. Nu,
när saken är skedd, skulle man utan vidare överge henne?
Låt gå för att skiljas från henne, för att inte förstöra
familjelivet, — men kan man underlåta att tycka synd om henne,
att hjälpa henne, att mildra hennes öde?

— Ursäkta mig. Men du vet, att för mig består
kvinnorna av två slag... eller rättare: det finns kvinnor, och
det finns... Jag har aldrig sett någon fallen kvinnlig
varelse, som haft något tilldragande, och jag är övertygad
om, att jag aldrig får se det. För mig är sådana som den
där sminkade fransyskan med det krusade håret borta vid
kassadisken en ren styggelse, och alla fallna kvinnor är
likadana.

— Men den i evangeliet?

— Ack, kom inte med det! Kristus hade aldrig sagt
dessa ord, om han vetat, hur man skulle komma att
missbruka dem. Det finns folk, som ur hela evangeliet bara
minns dessa ord. För övrigt, jag säger inte det, som jag
tänker, utan det, som jag känner. Jag har en instinktiv
avsky för fallna kvinnor. Du är rädd för spindlar, och jag
för detta slag av odjur. Du har säkerligen aldrig särskilt
studerat spindlar, för att lära känna deras natur, på samma
sätt är det med mig...

— Ja, det är lätt för dig att tala på det viset. Det
är precis som den där herrn hos Dickens, som med vänstra
handen kastar alla besvärliga frågor ifrån sig bakåt över
högra axeln. Men att förneka fakta är intet svar. Vad
skall man göra, säg mig det, vad skall man göra? Ens
hustru blir gammal, och själv är man full av liv. Man vet
inte ordet av, förrän man känner, att det är omöjligt att
hysa kärlek till hustrun, hur man än högaktar henne. Och
så ett, tu, tre kommer en ny förälskelse, och man är
förlorad! — yttrade Stepan Arkadjevitj med en klang av
sorgsen förtvivlan.

Levin måste le.

— Ja, och man är förlorad, — fortsatte Oblonskij. —
Och vad skall man göra?

— Man skall inte stjäla någon kringla.

Stepan Arkadjevitj brast i skratt.

— Å, din moralist! Men du skall veta, det finns två
kvinnor: den ena håller bara på sin rätt, och denna rätt
är din kärlek, som du inte kan ge henne; den andra offrar
dig allt och fordrar ingenting. Vad skall man göra? Hur
skall man handla? Det är ett upprörande drama.

— Om du önskar min uppriktiga mening i denna sak,
så får jag säga dig, att jag inte tror, att det här föreligger
något drama. Hör, varför! Enligt min mening tjänar
kärleken... — var och en av de båda arterna av kärlek, som
Platon som du minns definierar i »Symposion» — såsom
en probersten för människorna. En del människor förstår
blott den ena, en annan del blott den andra. De, som blott
förstår den icke platoniska kärleken, talar med orätt om ett
drama. Vid en sådan kärlek kan det inte uppstå något
drama. Jag får ödmjukast tacka er för nöjet, farväl — det
är hela dramat. Och vid en platonisk kärlek kan det inte
uppstå något tragiskt drama, därför att allt i en sådan
kärlek är klart och rent...

Men i detta ögonblick kom Levin att tänka på sina
försyndelser och den inre kamp, som han genomlevat. Och
helt oväntat tillade han:

— För övrigt, det är ju möjligt, att du har rätt. Det är ju
mycket möjligt. Jag vet inte, jag kan inte avgöra den saken.

— Ja, ser du, — sade Stepan Arkadjevitj, — du är en
mycket helstöpt man. Det är både din förtjänst och din
brist. Du är själv en hel, en färdig karaktär och vill, att allt
i livet skall bestå av idel hela och färdiga förhållanden, men
det är en orimlighet. Du föraktar t. ex.
ämbetsmannatjänsten, därför att du vill, att medlet ständigt skall motsvara
syftet, men det kan inte vara så. Du vill också, att en
människas verksamhet alltid skall ha ett mål, att kärleken
och det äktenskapliga livet skall vara ett och samma, men
det kan inte alltid vara på det viset. All rikedom, all
skönhet, allt behag i livet består just i omväxlingen av ljus och
skugga.

Levin suckade utan att svara. Han tänkte på sitt och
hörde icke längre på Oblonskij.

Och plötsligt kände de båda, att fast de voro goda
vänner, fast de ätit middag tillsammans och druckit vin, vilket
bort föra dem ännu närmare varandra, så tänkte i alla fall
var och en blott på sitt och hade intet som helst intresse av
den andre. Oblonskij hade redan förr erfarit uppkomsten
av en dylik dissonans i stället för intim samstämmighet efter
en middag och visste, vad man i sådana fall hade att göra.

— Räkningen! — ropade han och gick ut i salen
bredvid, där han strax mötte en officer bland sina bekanta och
med denne började ett samtal om en aktris och hennes
älskare. Och i detta samtal kände Oblonskij genast en
lättnad och befrielse efter resonemanget med Levin, i vars
sällskap han alltid kom att anstränga sina själskrafter alltför
mycket.

Då tataren infann sig med en räkning på tjugosex rubel
och några kopek, vartill kom ett par rubel i drickspengar,
fäste sig Levin ej vid penningutgiften — under andra
omständigheter skulle han med sina lantliga vanor ha förfasats
över en räkning, som gick lös på fjorton rubel för hans
andel —, han betalade och skyndade hem för att kläda om
sig och bege sig till Stjerbatskijs, där hans öde skulle avgöras.
</chapter>

<chapter name="XII">
<h2>XII.</h2>

Unga furstinnan Kitty Stjerbatskaja var aderton år
gammal och var nu med om sin första vintersäsong i stora
världen. Hennes framgångar hade under denna varit större
än vad fallet varit med hennes båda äldre systrar, ja, större
än till och med hennes mor hade väntat. Det var icke nog
med, att nästan alla unga män, som dansade på
Moskvabalerna, voro förälskade i Kitty. Redan första året hade
två allvarliga partier erbjudit sig: Levin och strax efter
hans avresa greve Vronskij.

Levins uppträdande vid början av vintern, hans täta
besök och hans tydliga kärlek till Kitty hade givit
föräldrarna anledning till de första allvarliga överläggningarna
om Kittys framtid och hade framkallat
meningsskiljaktighet mellan fursten och furstinnan. Fursten var på Levins
sida, han sade, att han icke kunde önska sig något bättre
för Kitty. Furstinnan åter invände däremot, med den hos
kvinnor vanliga benägenheten att kringgå en fråga, att
Kitty var alltför ung, att Levin för övrigt på intet sätt
tydligt visat, att han hade ett allvarligare syfte, att Kitty
icke hade något tycke för honom och annat i den vägen.
Men hon sade icke sitt huvudskäl, att hon väntade ett
bättre parti för dottern, att Levin icke var henne
sympatisk, och att hon icke förstod honom. Då Levin plötsligt
for sin väg, gladdes furstinnan och sade triumferande till
sin man: »ser du, jag hade rätt». Då så Vronskij uppträdde,
gladdes hon ytterligare och befästes i sin mening, att Kitty
borde göra icke blott ett gott, utan ett lysande parti.

För modern var det icke tal om någon jämförelse mellan
Vronskij och Levin. Hon tyckte icke om Levins underliga,
kärva omdömen och hans tafatthet i sällskapslivet och
förmodade orsaken därtill ligga i högmod, hon kunde icke heller
känna någon sympati för hans efter hennes begrepp råa
liv på landet bland kreatur och bönder. På det högsta
hade det också misshagat henne, att han, tydligen intagen
i dottern, bortåt två månader i sträck ständigt kommit på
besök hos dem liksom ställde han sig avvaktande och såg sig
för, som om han vore ängslig för att det skulle vara en för
stor ära, om han komme med ett frieri, liksom han icke
begrepe, att om man gjorde täta besök i en familj, där det
fanns en giftasvuxen flicka, man också var skyldig att
förklara sina avsikter. Och så med ens, utan att det kommit
till någon slags förklaring alls, for han sin väg. »Det är bra,
att han är så föga tilldragande, att Kitty inte förälskat sig
i honom», tänkte modern.

Vronskij däremot tillfredsställde alla moderns
önskningar: han var mycket rik, begåvad, av hög börd, hade en
glänsande hovkarriär och en lovande militär bana framför
sig och var en intagande man. Man kunde icke önska sig
något bättre parti.

Vronskij gjorde Kitty öppet sin kur på alla baler,
dansade mest med henne och umgicks också regelbundet i
hemmet. Det var sålunda omöjligt att tvivla på att han hade
allvarliga syften. Men i alla fall gick hennes mor hela
vintern i en förfärlig ovisshet och oro.

Furstinnan Stjerbatskaja hade tretti år tidigare ingått
äktenskap med sin man genom en tants förmedling. Den
blivande fästmannen, om vilken allt redan på förhand var
bekant, kom resande, man fick beskåda honom och han
den unga flickan. Tanten tog reda på vilket intryck man
fått av varandra och meddelade detta i tur och ordning åt
båda parter. Intrycket var det bästa. Så på en bestämd dag
framfördes till föräldrarna hans frieri och han fick deras
samtycke. Allt löpte mycket lätt och enkelt av stapeln.
I varje fall tycktes det så för den blivande furstinnan. Men
hon hade sedan, då det gällt hennes två äldsta döttrar, fått
erfara, hur en sak, som kunde tyckas på intet sätt ovanlig,
visst icke var så lätt och enkel — och den saken var att
få en dotter bortgift. Hur mycken ängslan hade man icke
genomlevat, hur många tankar hade man icke fått bry sin
hjärna med, hur mycket pengar hade man icke fått ge ut,
och hur många slitningar hade det icke varit mellan henne
och hennes man, innan de två äldsta döttrarna, Darja och
Natalja, äntligen blivit bortgifta. Nu, då det var yngsta
dotterns tur, var det samma oro, samma tvivel och därtill
ännu värre slitningar med mannen än föregående gånger.
Den gamle fursten var som alla fäder ytterst ömtålig om
sina döttrars okränkta heder. Han var överdrivet svartsjuk
om sina flickor, särskilt om Kitty, som var hans ögonsten,
och vid upprepade tillfällen gjorde han furstinnan
upprörda förebråelser för att hon i hans ögon komprometterade
dottern. Furstinnan var van vid detta från föregående
tillfällen, men hon kände nu på sig, att mannens ömtålighet
denna gång kunde ha mer grund för sig. Hon såg, att på
sista tiden mycket förändrats i sällskapsvanorna och att
en moders plikter blivit än mer krävande. Hon såg, att
flickor jämnåriga med Kitty bildade vissa föreningar,
besökte offentliga studiekurser, otvunget umgingos med
herrar, åkte ensamma ut i staden, att många av dem hört upp
med att niga och vad som var det viktigaste, att alla voro
fast övertygade om, att det var deras ensak och ej
föräldrarnas angelägenhet att träffa val av blivande man. »Nu
gifter man inte längre bort en ung flicka på samma sätt
som förr», tänkte och talade alla dessa unga damer, ja, till
och med äldre personer. Men på vad sätt man nu för tiden
borde gifta sig, kunde furstinnan ingenstans få reda på. Det
franska bruket, som lät föräldrarna bestämma över barnens
öde, gillades icke mer och klandrades allmänt. Det
engelska bruket, som gav oinskränkt frihet åt den unga
flickan, godtogs icke heller och var oförenligt med det ryska
sällskapslivet. Det gammalryska bruket att låta
giftermålet ombestyras av en förmedlande part var alltför
otympligt, alla gjorde sig lustiga över det och furstinnan själv
fann det löjligt. Men hur man skulle gifta sig eller
bortgiftas, det hade ingen klart för sig. Alla, med vilka
furstinnan kommit i resonemang om denna sak, hade sagt ett och
samma: »Bevars väl, i vår tid måste man börja överge
gamla fördomar. Det är ju de unga, som skall ingå
äktenskap, och inte deras föräldrar. Man får ju överlåta åt
ungdomen att själv ordna för sig.» Men det var lätt för dem att
tala så, som icke själva hade några döttrar. Och furstinnan
insåg alltför väl, att dottern vid ett närmare umgänge med
unga män lätt nog kunde bli förälskad och då förälska sig
kanske i någon, som alls icke ville gifta sig, eller i någon
som icke var värdig att bli hennes man. Och hur mycket
man än sökte intala furstinnan, att i vår tid ungdomen
själv bör få bestämma sitt öde, kunde hon ändock icke
tro därpå, lika litet som hon trodde, att under alla
omständigheter laddade pistoler voro lämpligaste leksaker för
fem års barn. Och därför kände sig nu furstinnan ännu mer
orolig för Kitty än hon gjort för hennes äldre systrar.

Nu gick hon i fruktan för att Vronskij kanske skulle
gå för långt i sin kurtis av dottern. Hon hade märkt, att
dottern redan var intagen i honom, och sökte därför lugna
sig med att han nog som hederlig man icke skulle göra det
hon befarade. Men på samma gång kände hon alltför väl
till, hur lätt det under nuvarande friare umgängesvanor
var att förvrida huvudet på en ung flicka och hur litet
samvete männen i allmänhet gjorde sig av en dylik förseelse.
I förra veckan hade Kitty berättat för modern ett samtal
som hon under en dans haft med Vronskij. Detta samtal
förtog till en del moderns oro, men fullt lugn kunde hon
fortfarande icke känna sig. Vronskij hade berättat för
Kitty, hur han och hans bror blivit vanda att i allt
underordna sig sin mor, så att de aldrig företogo sig något
viktigare steg utan att rådgöra med henne. »Och nu inväntar
jag som en särskilt lycklig omständighet min mors ankomst
från Petersburg», sade han.

Kitty hade berättat detta utan att vid dessa ord fästa
någon särskild vikt, men modern förstod dem på ett annat
sätt. Hon visste, att man just i dagarna väntade gamla
grevinnans ankomst och att hon förvisso skulle glädja sig
åt sonens val. Det syntes henne egendomligt, att sonen av
fruktan för att misshaga modern dröjde med sitt frieri,
men hon längtade så efter denna förlovning och än mer efter
att bli kvitt all sin oro, att hon trodde, att så var fallet.
Oaktat furstinnan för tillfället med smärtsam medkänsla
tagit del av sin äldsta dotter Dollys olycka och visste, att
hon ämnade skilja sig från sin man, upptog dock oron för
den yngsta dotterns öde, vilket nu stod inför sitt avgörande,
huvudparten av hennes känslor. Och i dag hade hon i och
med Levins plötsliga återkomst fått anledning till förökad
oro. Hon var rädd för att dottern, som en tid, så hade det
tyckts henne, haft en viss böjelse för Levin, av överdriven
hederskänsla skulle ge Vronskij ett avslag. Och över huvud
taget hyste hon farhågor för att Levins ankomst skulle
tillkrångla och fördröja en sak, som redan var så nära sitt slut.

— Jaså, han är här, har han nyss anlänt? — yttrade
furstinnan om Levin, då de kommit hem.

— I dag, mamma.

— Jag vill säga dig en sak... — började furstinnan, och
på det allvarliga och upprörda uttrycket i hennes ansikte
gissade Kitty genast vad det skulle bli tal om.

— Mamma, — sade hon, plötsligt rodnande och häftigt
vändande sig mot henne, — för all del var snäll och tala
inte om detta. Jag vet, jag vet allt, du vill säga.

Hon hyste samma åstundan som modern, men hon
kände sig kränkt av de motiv, som lågo bakom moderns
önskan.

— Jag ville bara säga, att om man också redan gett
vissa förhoppningar åt en...

— Mamma, snälla mamma, för Guds skull tala inte.
Det är så rysligt att tala om detta.

— Jag skall låta bli, — sade modern, seende tårar i sin
dotters ögon. — Men en sak, mitt barn: du har lovat mig,
att du inte skall ha några hemligheter för mig. Det
kommer du väl aldrig att ha?

— Aldrig, mamma, aldrig, — svarade Kitty och såg
sin mor rodnande rakt i ansiktet. — Men jag har ingenting
att säga nu. Om... om jag också ville, så vet jag inte, hur
jag skulle...

»Nej, en osanning kan hon inte säga med dessa ögon»,
tänkte modern och log åt dotterns visade upprördhet.
Furstinnan log, då hon tänkte på, att det som försiggick i
dotterns sinne, för det stackars barnet syntes så stort och
betydelsefullt.
</chapter>

<chapter name="XIII">
<h2>XIII.</h2>

Från middagen till början av kvällen bar Kitty på en
känsla motsvarande den en ung man erfar före sitt första
deltagande i ett fältslag. Hennes hjärta slog häftigt, och
hon förmådde icke samla sina tankar på något.

Hon kände, att denna afton, då de båda männen för
första gången skulle sammanträffa, måste komma att bli
avgörande för hennes öde. Och i sin inbillning framkallade
hon ständigt deras gestalter, än var och en för sig, än båda
tillsammans. Då hon tänkte på det förflutna, dröjde hon
med välbehag, med en stämning av ömhet vid minnena från
samvaron med Levin. Barndomsminnena och erinringar
av Levins vänskap med hennes döde bror göto ett säreget
poetiskt skimmer över hennes förhållande till honom. Hans
kärlek till henne, om vilken hon var djupt övertygad,
uppskattade hon och gladde sig åt. Det var henne lätt och
ljust att tänka på Levin. Men i hennes tanke på Vronskij
blandade sig in något störande, trots att denne var en
i högstra grad belevad och lugn man. Det var som om det
fanns något falskt, icke hos honom — han var alltid i sitt
sätt okonstlad och intagande — utan hos henne själv.
Tillsammans med Levin däremot hade hon alltid känt sig fullt
naturlig och klar över sig själv. Tänkte hon åter på
framtiden, syntes denna henne, då hon tänkte sig den vid
Vronskijs sida, som en hägrande lycka av lockande glans, en
framtid i förbund med Levin däremot föreföll henne som
höljd i ett ovisst dunkel.

Då hon gått upp på sitt rum för att kläda sig till
aftonen och sett sig i spegeln, märkte hon med glädje, att hon
hade en av sina lyckliga dagar, och kände sig tillfullo
behärska alla sina krafter, och detta behövde hon för det som
förestod. Hon kände en inre stillhet inom sig och en lätt
förnimmelse av sina rörelsers fria gratie.

Klockan halv åtta, så fort hon kommit ned i förmaket,
hörde hon betjänten anmäla: »Konstantin Dmitritj Levin.»
Furstinnan befann sig ännu på sitt rum och ej heller fursten
hade kommit. »Det går som jag tänkt», flög det genom
huvudet på Kitty, och allt hennes blod strömmade åt
hjärtat. Hon blev förskräckt över sin blekhet, då hon i
detsamma såg sig i spegeln.

Nu visste hon, att han helt säkert infunnit sig tidigare
för att finna henne ensam och framställa sitt frieri. Och
just då framstod med ens för henne hela saken för första
gången från en ny sida. Nu först begrep hon, att frågan icke
bara rörde sig om henne själv — med vem hon skulle bli
lycklig och vem hon skulle ge sin kärlek åt — utan att hon
i nästa minut skulle bli tvungen att såra känslorna hos en
människa, som var henne kär. Och såra grymt. Varför?
För det att han, den hjärtegode, tyckte om henne, var
förälskad i henne. Men vad var att göra? Det var ju
oundvikligt, nödvändigt.

»Herre Gud, är jag då tvungen att själv säga honom
det? — tänkte hon. — Skall jag då säga honom, att jag
inte tycker om honom. Det vore osant. Vad skall jag
säga honom? Skall jag säga honom, att jag älskar en annan?
Nej, det kan jag inte. Jag går min väg...»

Hon var redan nära dörren, då hon hörde hans steg.
»Nej, det är inte ärligt. Vad har jag att vara rädd för?
Jag har ju inte gjort något ont. Vad som skall ske, det
sker! Jag skall säga honom sanningen. Med honom kan
det inte vara svårt att vara uppriktig. Där är han!» sade
hon till sig själv varseblivande hans kraftiga, men skygga
gestalt och seende hans glänsande ögon riktade på sig.
Hon såg honom rakt in i ansiktet liksom bedjande honom
skona henne och räckte honom handen.

— Jag kommer inte riktigt på klockslaget, det är visst
litet för tidigt, — sade han med en blick på den tomma
salongen. Då han såg, att hans beräkning gått i uppfyllelse,
att ingen skulle störa honom i hans uppsåt att tala ut,
mörknade hans ansikte.

— Å, visst inte, — sade Kitty och satte sig ned vid ett
bord.

— Jag ville bara träffa er ensam, — började han utan
att sätta sig och utan att se på henne för att ej tappa modet.

— Mamma kommer strax. Hon var så trött i går.
I går...

Hon talade utan att själv veta, vad hennes läppar sade,
alltjämt hållande sin bönfallande och blida blick fäst på
honom.

Han såg på henne, hon rodnade och tystnade.

— Jag sade er, att jag inte visste, om jag kommit för
någon längre tid... att det beror på er.

Hon böjde huvudet allt djupare och djupare och visste
icke själv, vad hon komme att svara på de ord, som nu
skulle följa.

— Att det beror på er, — upprepade han. — Jag ville
säga... jag skulle säga... Jag har kommit... för att...
Bliv min hustru! — framstötte han utan att rätt veta vad
han sade. Men märkande, att just det svåraste var sagt,
hejdade han sig och såg på henne.

Hon andades lugnt utan att se upp. Hon erfor en
hänförande känsla. Hennes inre var fyllt av lycka. Hon hade
aldrig väntat, att hans kärleksförklaring skulle göra ett så
starkt intryck på henne. Men detta varade blott ett
ögonblick. Hon erinrade sig Vronskij. Hon lyfte mot Levin
sina ljusa, troskyldiga ögon och seende hans förtvivlade
ansikte, svarade hon hastigt:

— Det kan inte ske... förlåt mig.

Hur nära hon för en minut tillbaka var honom, hur
betydelsefull för hans liv! Och hur främmande och fjärran
var hon honom icke nu!

— Det kunde väl inte bli annorlunda, — sade han utan
att se på henne. Han bugade sig och ville gå.
</chapter>

<chapter name="XIV">
<h2>XIV.</h2>

Men just i detta ögonblick inträdde furstinnan. Hennes
ansikte antog ett uttryck av förfäran, då hon fick se de
båda unga på tu man hand och båda med förstörd uppsyn.
Levin bugade sig för henne utan att säga något. Kitty
stod tyst med sänkta ögon. »Gud vare lov, hon har givit
honom en korg», tänkte modern, och hennes ansikte sken
upp i det vanliga förbindliga leende, varmed hon om
torsdagarna brukade möta sina gäster. Hon satte sig och
började ställa frågor till Levin om hans liv på landet. Han
slog sig ned för att invänta ankomsten av nya gäster för
att sedan oförmärkt kunna försvinna.

Fem minuter senare inträdde en väninna till Kitty,
grevinna Nordstone, gift sedan ett år tillbaka.

Det var en mager, gulblek kvinna av ett sjukligt och
nervöst utseende, med svarta glänsande ögon. Hon var
varmt fäst vid Kitty, och som ofta är fallet vid gifta damers
vänskap med ännu ogifta tog sig hennes tillgivenhet för
väninnan uttryck i en åstundan att få denna bortgift enligt
vad hon ansåg för idealet av lycka. Hennes önskan var att
få henne gift med Vronskij. Levin, som hon i början av
vintern ofta hade träffat hos Stjerbatskijs, hade alltid
misshagat henne. Det var hennes ständiga favoritnöje att så
ofta de sammanträffade smått göra narr av honom.

— Det roar mig, då han från sin storhets höjd ser ner
på mig eller då han plötsligt avbryter sitt djupsinniga
samtal med mig, därför att jag är dum, eller då han visar sig
nedlåtande mot mig. Ja, just hans nedlåtenhet fägnar mig.
Jag är glad, att han inte kan tåla mig, — brukade hon säga
om Levin.

Och hon hade rätt, ty Levin kunde verkligen icke tåla
henne och föraktade henne just för det, som hon ville yvas
över och försökte räkna sig till förtjänst, — för hennes
nervers överspändhet och hennes överförfinings förakt och
oförstående för allt kraftigt och livsdugligt.

Mellan grevinnan Nordstone och Levin hade det för
övrigt inom umgängeslivet alls ej så ovanliga tillståndet
uppstått, att två personer, som i det yttre bevarade ett
vänskapligt uppträdande, i själ och hjärta till den grad hyste
ett ömsesidigt förakt, att de icke kunde ta varandra på
allvar, ja, icke ens längre kunde bli förolämpade av varandras
ord.

Grevinnan Nordstone störtade sig genast över Levin.

— Å! Konstantin Dmitritj! Har ni då kommit
tillbaka till vårt lastbara Babylon, — sade hon, räckande
honom sin lilla gulbleka hand, genast erinrande sig ett
yttrande av honom från början av vintern, att Moskva var ett
Babylon. — Nå, har Babylon bättrat sig eller har ni låtit
fördärva er? — tillade hon med ett försmädligt leende och
såg bort mot Kitty.

— Det smickrar mig, att mina ord blivit lagda på
minnet, — svarade Levin, som hunnit sansa sig, och nu sin
vana trogen med ens gled in i ett på en gång skämtsamt och
retfullt ordskifte med grevinnan Nordstone. — De har
sannolikt haft god verkan på er.

— Ack, ja då, jag antecknar alla era tänkvärdheter.
Nå, Kitty, har du i dag åter varit och åkt skridsko?...

Och hon gick över till ett samtal med Kitty.

Hur olämpligt Levin än tyckte, det var att bryta upp
just nu, var det honom ändock lättare att företa sig detta,
än att stanna kvar och under hela aftonen se Kitty, som
blott sällan såg bort mot honom, tydligt undvikande hans
blick. Han ville just resa sig, men furstinnan, som lagt
märke till hans tystlåtenhet, vände sig till honom:

— Hur länge stannar ni i Moskva? Ni är ju upptagen
av landstingsarbetet och blir väl därför blott en kort tid
kvar här.

— Nej, jag har inte mer med landstinget att göra,
nådig furstinna, — sade han. — För övrigt har jag kommit
blott på ett par dagar.

— Vad kan det vara för särskilt med honom i dag, —
tänkte grevinnan Nordstone, som lagt märke till Levins
hårda, allvarliga ansiktsuttryck, — att han inte ger sig in
på sina vanliga utläggningar. Men jag skall nog locka
honom in på dem. Det är ett sant nöje att driva gäck med
honom i Kittys närvaro, det får jag inte försaka.

— Konstantin Dmitritj, — vände hon sig till honom, —
var snäll och förklara för mig en sak, ni som så väl känner
till allt. På vårt gods i Kaluga-guvernementet har vårt
bondfolk, karlar och kvinnor, supit opp allt vad de ägde
och kan nu ingenting betala oss. Hur förklarar ni det?
Ni som alltid prisar bönderna så.

I samma stund kom en ny dam in i rummet, och Levin
reste sig.

— Förlåt, grevinnan, men jag förstår mig inte alls på
den saken och kan inte säga något, — sade han och
stirrade på en i damens följe inträdande officer.

»Det måste vara Vronskij», tänkte Levin och för att
förvissa sig därom såg han på Kitty. Hon lät blicken snabbt
glida från Vronskij till Levin. På en enda glimt i hennes
ofrivilligt upptindrande ögon förstod han, att det var just
denne man, hon älskade. Han begrep det så tydligt, som om
hon sagt det med ord. Men vad för man var denne?

Nu — om så var lägligt eller olägligt — måste Levin
stanna kvar: han var tvungen att ta reda på hurudan den
man var, som hon gett sin kärlek.

Det finns personer, som då de sammanträffa med den,
som på något område är deras lyckligare medtävlare,
genast äro redo att se bort från allt, som kan vara gott hos
denne, och blott söka iakttaga det dåliga. Men det finns
också sådana, som först och främst hos en gynnad rival
söka efter de egenskaper, varigenom han besegrat dem, som
med en beklämmande känsla om hjärtat uteslutande söka
uppspåra det goda. Levin tillhörde detta slags människor.
Och han hade icke heller någon svårighet att se det goda och
tilldragande hos Vronskij. Det föll genast i ögonen.
Vronskij var en kraftigt byggd mörklagd man av medellängd
med ett vackert välformat ansikte, präglat av lugn och
fasthet. Allt i hans utseende och dräkt, från det kortklippta
mörka håret och det nyrakade underansiktet till den
välsittande splitter nya uniformen, var på en gång enkelt och
stilfullt. Sedan han låtit den inträdande damen komma
före sig, gick Vronskij fram först till furstinnan och
därefter till Kitty.

Då han nalkades henne, lyste hans vackra ögon till med
en särskilt öm glans, och vördnadsfullt bugande sig för
henne med ett knappt märkbart, lyckligt och lätt
triumferande leende — så tyckte Levin — räckte han henne sin
icke stora, men breda hand.

Då han hälsat på alla bekanta och utbytt några ord
med dem, satte han sig utan att lägga märke till Levin, som
dock oavvänt betraktat honom.

— Får jag lov att presentera, — sade furstinnan med
en gest mot Levin: — Konstantin Dmitrijevitj Levin. Greve
Alexej Kirillovitj Vronskij.

Vronskij steg upp och med en vänlig blick på Levin
tryckte han dennes hand.

— Jag skulle någon gång i vintras ha råkat er på en
middag, — sade han med sitt trygga och öppna leende, —
men helt oväntat avreste ni till landet.

— Konstantin Dmitritj föraktar och avskyr staden och
oss stadsbor, — sade grevinnan Nordstone.

— Mina ord måtte öva en kraftig verkan på grevinnan,
eftersom de inpräntar sig så i minnet, — sade Levin, men
erinrande sig, att han nyss sagt detsamma, rodnade han
plötsligt.

Vronskij såg på Levin och grevinnan Nordstone med ett
småleende.

— Bor ni jämt på landet? — frågade han. — Jag
tycker, att det borde vara tråkigt där om vintern.

— Det är inte enformigt, om man har sysselsättning,
och för övrigt behöver man inte ha tråkigt, om man är
ensam, — svarade Levin i tvärhuggen ton.

— Jag finner stort behag i landet, — sade Vronskij
som märkt Levins tvära ton, men låtsade som om han icke
fäst sig därvid.

— Jag hoppas dock, att greven inte skulle finna sig i
att alltid bo på landet, — sade grevinnan Nordstone.

— Jag vet inte, jag har aldrig prövat lantlivet någon
längre tid i sträck. Men jag har haft en egendomlig känsla,
— fortsatte han. — Jag har ingenstans längtat så till
landet, till den ryska landsbygden med dess bönder i bastskor,
som då jag en vinter bodde med min mor i Nizza. I sig
själv är för övrigt, som ni vet, Nizza ett tråkigt ställe. Och
i Neapel, Sorrento har man det hänförande blott en kort
tid. Och just där tränger sig allra starkast minnet av
Ryssland, av den ryska landsbygden, på en. Det är...

Han talade än vändande sig till Kitty, än till Levin
och lät sin lugna, vänliga blick glida från den ena till den
andra. Han sade tydligen blott vad som för tillfället föll
honom in.

Märkande, att grevinnan Nordstone ville säga något
hejdade han sig mitt i talet och började uppmärksamt höra
på henne.

Samtalet stannade icke av för ett ögonblick, och gamla
furstinnan behövde icke dra fram med sina stående
samtalsreserver, klassisk och real bildning och frågan om
allmän värnplikt. Grevinnan Nordstone fick icke heller
tillfälle att pika Levin.

Levin hade lust att deltaga i det gemensamma samtalet,
men kunde icke komma sig för därmed, varje minut sade
han till sig själv: »gå nu», men han blev ändock kvar liksom
i väntan på något.

Samtalet kom in på borddans och andar, och grevinnan
Nordstone, som trodde på spiritismen, började berätta om
en del under, som hon varit med om.

— Ack, snälla grevinnan, tag mig med någon gång till
andarna, för Guds skull, gör det! Jag har aldrig lyckats få
se något övernaturligt, fast jag sökt överallt, — sade
Vronskij med ett småleende.

— Ja, nästa lördag kan det gå för sig, — svarade
grevinnan Nordstone. — Nå, men ni, Konstantin Dmitritj,
tror ni? — frågade hon vänd till Levin.

— Varför frågar ni mig? Ni vet nog, vad svar jag har
att ge.

— Ja, men jag skulle vilja höra ert uttalande.

— Min mening är den, — svarade Levin, —att dessa
dansande bord bevisar, att vår så kallade bildade
samhällsklass inte står på något högre plan än bönderna. De tror
på onda ögon, häxeri och förvändning av synen, men vi...

— Vad, tror ni då inte?

— Jag kan inte tro på det, grevinnan.

— Men om jag själv har sett?

— Bondkvinnor påstår också, att de med egna ögon
sett tomtar.

— Tror ni då, att jag säger det, som är osant? Och
hon log ett misslynt leende.

— Nej, visst inte, Masja! Konstantin Dmitritj säger
bara, att han inte kan tro, — sade Kitty, rodnande å Levins
vägnar. Levin, som förstod, att så var fallet, blev
ytterligare uppbragt och skulle just svara något, då Vronskij med
sitt öppna, godmodiga småleende grep räddande in i
samtalet, som hotade att ta en obehaglig vändning.

— Vill ni inte medge, att det kan finnas en möjlighet?
— frågade han. — Varför inte? Vi medger, att
elektriciteten existerar, fast vi inte närmare känner den. Varför
skulle det inte kunna vara en ny kraft, hittills okänd för
oss, som...

— Då elektriciteten upptäcktes, — inföll hastigt Levin,
— så rörde det sig blott om upptäckten av en företeelse,
och det var okänt, vad denna härrörde av och vad den
kunde åstadkomma. Det gick århundraden, innan man
tänkte på att praktiskt använda den. Men spiritisterna
har gjort början med att bord skriver åt dem och att andar
kommer till dem, och först sedan har de börjat tala om att
detta är en okänd kraft.

Vronskij hörde efter belevad sällskapsvana
uppmärksamt på Levin och syntes intresserad av vad denne sade.

— Ja, men spiritisterna säger nu: vi vet inte, vad detta
är för kraft, men denna kraft finnes, och det är under dessa
givna villkor, som den är verksam. Det får tillkomma de
lärde att upptäcka, vari denna kraft består. Nej, jag kan
inte inse, varför detta inte skulle kunna vara en ny kraft,
om den...

— Jo, därför, — avbröt honom åter Levin, — att i
fråga om elektriciteten visar sig varje gång en viss företeelse,
då ni gnider harts mot ylle, men i det här fallet sker det inte
varje gång någonting, det är sålunda tydligen inte någon
naturföreteelse.

Vronskij brydde sig icke om att komma med nya
invändningar. Troligen kände han på sig, att samtalet höll
på att anta en för ett aftonsamkväm alltför allvarlig
karaktär. För att få en ändring i konversationen vände han sig
muntert leende till damerna:

— Låt oss genast göra ett experiment, grevinnan, —
började han. Men Levin ville slutföra sin tankegång.

— Jag anser, — fortsatte han, — att detta
spiritisternas försök att förklara sina under medelst någon sorts ny
kraft är ytterst förfelat. De talar om en andlig kraft och
vill bevisa den genom materiella experiment.

Alla väntade på att han skulle sluta att tala, och han
kände detta.

— Men jag tror, att ni skulle kunna bli ett utmärkt
medium, — sade grevinnan Nordstone, — ni har något
inspirerat hos er.

Levin öppnade munnen för att svara något, men bara
rodnade och teg.

— Skall vi inte genast försöka med en borddans, — sade
Vronskij. — Furstinnan tillåter väl?

Vronskij steg upp och sökte med ögonen efter något
mindre bord.

Kitty reste sig från sin plats vid ett litet bord och gående
förbi Levin kom hon att med sin blick möta hans. Det
gjorde henne av hjärtat ont om honom, hon kände ett
sådant medlidande med hans olycka, som hon själv
förorsakat. »Om det är möjligt att förlåta mig, så förlåt mig, —
tycktes hennes blick säga, — jag är så lycklig.»

»Allt är mig förhatligt, både ni och jag själv», svarade
hans blick. Han grep efter sin hatt. Men än var det honom
ej av ödet förunnat att få ge sig av. Just som de andra höllo
på med att ta plats runt bordet och Levin stod i begrepp
att gå, inträdde gamle fursten och sedan han hälsat på
damerna vände han sig till Levin.

— Å, ser man på! — började han glatt. — Har du nyss
kommit? Jag visste inte, att du var i stan. Det gläder mig
att se er.

Fursten sade ibland ’du’, ibland ’ni’ till Levin. Han
omfamnade Levin och under sitt samtal med denne lade
han icke märke till Vronskij, som stigit upp och lugnt
väntade på att fursten skulle vända sig till honom.

Kitty anade, att efter det som hänt måste hennes fars
älskvärdhet kännas svår för Levin. Hon såg också, hur
kallt fadern till sist besvarade Vronskijs hälsning och hur
denne med ett uttryck av godmodig förvåning såg på
hennes far, tydligen utan framgång bemödande sig att fatta,
hur och varför han kunde vara ovänligt stämd just mot
honom, och hon rodnade häftigt.

— Fursten får vara god och låta oss få hand om
Konstantin Dmitritj, — sade grevinnan Nordstone. — Vi skall
anställa ett experiment.

— Vad för experiment? Ställa till med borddans? Nej
ursäkta mig, mina damer och herrar, då är det i mitt tycke
mycket trevligare att »gömma ringen», sade fursten med en
blick på Vronskij, förmodande att det var han, som
kommit upp med förslaget om borddans. — I leken med att
gömma ringen är det åtminstone någon mening.

Med ett uttryck av lätt förvåning riktade Vronskij sin
stadiga blick mot fursten, log nästan omärkligt och började
ett samtal med grevinnan Nordstone om kommande
veckas stora bal.

— Jag hoppas, att ni kommer, — vände han sig till
Kitty.

Så fort gamle fursten vänt sig från honom, gick Levin
oförmärkt ut, och det sista intryck, han tog med sig från
denna afton, var åsynen av det leende lyckliga ansikte,
med vilket Kitty svarade på Vronskijs fråga om balen.
</chapter>

<chapter name="XV">
<h2>XV.</h2>

Då aftonmottagningen var slut, berättade Kitty för sin
mor om det samtal, hon haft med Levin, och trots det
medlidande, hon kände för denne, gladde henne ändock
medvetandet om att hon för första gången mottagit ett frieri.
Hon hyste intet tvivel om, att hon handlat som hon bort
göra. Men då hon lagt sig till sängs, låg hon länge vaken
utan att kunna somna. Det var ett intryck, som
oupphörligt förföljde henne. Hon såg framför sig Levins ansikte
med bekymrat hopdragna ögonbryn och en dyster blick i
de goda ögonen, så som han stått, då han under sitt samtal
med hennes far iakttog henne och Vronskij. Och hon greps
av ett sådant medlidande med honom, att tårarna trängde
sig fram i hennes ögon. Men strax därefter kom hon att
tänka på den, som hos henne undanträngt Levin. Hon
erinrade sig Vronskijs manliga, fasta ansiktsdrag, det ädla
lugnet i hans uppträdande och hans ständigt framtindrande
välvilja mot alla. Hon tänkte på att den hon älskade hyste
kärlek till henne, och hon blev åter glad och lätt om
hjärtat och sjönk med ett leende av lycka ned mot kudden.
»Det gör mig ont, det är synd om honom. Men vad kan jag
göra? Jag rår inte för det», sade hon till sig själv. Men en
inre röst sade henne något annat. Hon visste icke rätt själv,
vad hon ångrade, om det var det, att hon lockat Levins
kärlek till sig eller det, att hon visat den bort ifrån sig. Men
hennes lycka var förgiftad av tvivel. »Gud vare mig nådig,
Gud vare mig nådig», upprepade hennes läppar, tills hon
somnade.

Vid samma tid försiggick i nedre våningen i lilla
herrummet en av föräldrarnas ofta återkommande tvister om
deras kära dotters framtid.

— Jaså! Vad för något? — skrek fursten fäktande med
armarna och svepte sin gråverksbrämade nattrock om
sig. — Finns det då ingen känsla för värdighet och
stolthet! Vår dotter blir utskämd, fördärvad av detta eländiga,
dåraktiga sätt att söka få en förbindelse till stånd!

— Hav då förbarmande, för Guds skull, vad har jag
då gjort? — utbrast furstinnan med gråten i halsen.

Lycklig och nöjd efter sitt samtal med dottern hade
hon kommit in till fursten för att som hon brukade säga
honom god natt. Fast hon icke hade för avsikt att nämna
för honom något om Levins frieri och Kittys avslag, gjorde
hon i alla fall för sin man en antydan därom, att det tycktes
henne, som om saken med Vronskij nu vore i det närmaste
klar och snart, så fort hans mor anlänt, skulle bli slutgiltigt
ordnad. Och med detsamma, så fort hon sagt detta, greps
fursten av ursinne och for högljutt ut mot henne i en rad
obehärskade uttryck.

— Vad ni gjort? Jo, för det första, så har ni gjort
inviter till frieri, hela Moskva kommer att prata därom, och
det med rätta. Om det skall vara en mottagningsafton hos
oss, så bed då hit alla utan åtskillnad och kalla inte hit
bara ett par utvalda ungherrar, som ni håller för
äktenskapskandidater. Bjud gärna för mig hit alla unga
Moskva-sprättar och hyr pianist och ställ till dans, men dra inte
hit friare. Det äcklar mig att se, och flickstackarn får sitt
huvud förvridet. Levin är en tusen gånger bättre karl än
denne snobb från Petersburg. De är gjorda på maskin, alla
efter samma snitt, allt är samma smörja. Om han så vore
prins av blodet, vore han ändå inte vad som anstår min
dotter.

— Men vad har jag då gjort?

— Jo, det här..., röt fursten vredgat.

— Ja, jag vet nog, att om jag skulle lyda dig, — avbröt
furstinnan, — så skulle vår dotter aldrig bli gift. Om det
är det du vill, så kan vi ju lika gärna ge oss av till landet.

— Ja, det kunde vara bättre.

— Men förivra dig då inte. Har jag då på minsta sätt
lagt mig ut för någon, sökt dra hit någon? Ingalunda. Det
är en ung, hygglig man, som har blivit förälskad, och det
tycks som om Kitty...

— Ja, det tycks, det tycks. Men tänk om det nu i själva
verket blir hon som förälskar sig, och han inte tänker mer
på att gifta sig än jag? Asch, har jag sett på maken. »Å,
spiritismen! Å, Nizza! Å, på balen...» — Vid varje ord
gjorde fursten som för att härma sin hustru en nigning. —
Det här är just sättet att få Katenjka olycklig, att sätta
griller i huvudet på henne.

— Varför tror du det?

— Jag tror inte alls, jag vet. Om fruntimmer inte har
ögon i huvudet, så kan vi karlar ha det. Jag ser å ena sidan
en man, som har allvarliga syften, och det är Levin, å den
andra en vindböjtel, en frasmakare, en, som bara tänker på
att roa sig.

— Ja, nu har du fått en fix idé...

— Nå, du får väl se, om det också blir för sent som nu
med Dasjenjka.

— Ack, låt det vara, det båtar inte att tala, — hejdade
honom furstinnan, erinrande sig den stackars Dolly.

— Gärna för mig. God natt!

Efter att ha gjort korstecknet och kysst varandra
skildes de båda makarna åt, bägge inom sig kännande, att var
och en alltjämt höll på sin mening.

Furstinnan hade till en början hyst den fasta
övertygelsen, att denna dag hade avgjort Kittys öde och att det icke
kunde vara några som helst tvivel om Vronskijs syften,
men nu hade vad mannen sagt stört hennes ro. Inkommen
på sitt rum upprepade hon för sig själv i ängslan inför
framtidens ovisshet alldeles som Kitty: »Gud vare mig nådig,
Gud vare mig nådig!»
</chapter>

<chapter name="XVI">
<h2>XVI.</h2>

Vronskij hade aldrig lärt känna ett verkligt familjeliv.
Hans mor hade i sin ungdom varit en glänsande stjärna i
stora världen, som under och särskilt efter sitt äktenskap
haft en hel del allmänt kända romaner. Sin far mindes han
nästan icke alls och sin uppfostran hade han fått i
pagekåren.

Då han tidigt som en ung officer med lysande
framtidsutsikter kom från krigsskolan, råkade han strax in i de
rika huvudstadsofficerarnas krets. Fast han umgicks i
Petersburgs fina värld, hade han emellertid inom denna ej
haft några erotiska intressen.

Först i Moskva hade han efter det lysande, men tomma
livet i Petersburg erfarit tjusningen i att nalkas en älsklig
och oskyldig flicka av fin familj, som fattat kärlek till
honom. Det föll honom aldrig in, att det kunde vara något
klandervärt i hans förhållande till Kitty. På balerna
dansade han företrädesvis med henne och rätt ofta kom han på
besök i hennes hem. Han talade med henne om sådant
som man brukar tala om i det vanliga sällskapslivet:
allahanda tomma fraser, varigenom han dock ofrivilligt kom att
leda hennes tanke i en viss riktning. Oaktat han icke hade
sagt henne något, som han icke i allas närvaro skulle kunna
säga henne, kände han dock, att hon allt mer och mer
kom i beroende av honom. Ju tydligare han märkte detta,
desto angenämare var det honom, desto ömmare blevo hans
känslor för henne. Han visste icke, att hans handlingssätt
mot Kitty hade ett visst namn, att det var förledande av
unga flickor utan äktenskapssyfte och att detta slags
förledande var ett vanligt tilltag, en klandervärd sport bland
unga män i hans lysande samhällsställning. Det tycktes
honom som om han var den förste, som upptäckt denna
förströelse och han njöt av sin upptäckt.

Om han hade kunnat höra, vad hennes föräldrar denna
kväll hade sagt till varandra, om han blivit invigd i
familjens sätt att se och fått veta, att Kitty komme att störtas i
olycka, om han icke gifte sig med henne, skulle han ha
blivit högeligen förvånad och icke velat sätta tro därtill.
Han kunde icke förstå, att det, som beredde honom ett
sådant stort och utsökt nöje och icke minst även henne,
kunde vara något fördömligt. Och ännu mindre kunde
han förmå sig att tro, att han hade någon skyldighet att
gifta sig.

Äktenskapet hade aldrig hägrat för honom såsom
någon framtidsmöjlighet. Till familjelivet saknade han icke
blott varje dragning, utan han såg därpå, särskilt på den
gifte mannen, som på något från hans ungkarlssynpunkt
högst främmande, halvt fientligt och framför allt löjligt.
Men ehuru Vronskij icke alls hade någon misstanke om
vad föräldrarna sinsemellan hade talat, kände han dock,
då han denna afton lämnade Stjerbatskijs, att det andliga
band, som uppstått mellan honom och Kitty, nu hade blivit
så starkt, att man måste företaga något. Men vad som
kunde eller borde göras, hade han icke klart för sig.

»Ja, det är däri tjuskraften ligger», — tänkte han på
vägen från Stjerbatskijs, som alltid därifrån medförande en
angenäm känsla av renhet och friskhet, delvis orsakad
därav att han på hela aftonen icke rökt, och nu särskilt
bärande en känsla av behag uppväckt av hennes kärlek till
honom, — »just däri består det, att varken hon eller jag
har sagt något, men vi har ändock på blickarnas och
tonfallens språk förstått varandra så väl, att hon i dag
tydligare än någonsin sagt mig, att hon älskar. Och hur ljuvt,
enkelt och troskyldigt. Jag känner mig själv bättre, renare.
Jag känner, att jag har ett hjärta och att det hos mig
finns något gott. Ack, dessa ljuva, kärleksfulla ögon! — —
Nå, och så? Låt gå! Hon och jag har det bra som det är.»
— Och han började överlägga om var han lämpligen kunde
avsluta sin afton.

Han tänkte på de olika ställen, dit han kunde bege sig.
»Till klubben? Ett parti bésigue, champagne med Ignatov?
Nej. Château des fleurs, där träffar jag Oblonskij —
kupletter och cancan. Nej, det har jag fått nog av. Jag tycker
ju om Stjerbatskijs just därför, att jag själv blir bättre där.
Nej, jag far hem.» Han begav sig till Dussaux’ hotell och
gick direkt upp på sitt rum, beställde dit sin kvällsvard,
klädde så av sig, och så fort han lagt huvudet på kudden,
somnade han in i en tung sömn.
</chapter>

<chapter name="XVII">
<h2>XVII.</h2>

Följande dag klockan 11 på förmiddagen for Vronskij
till Petersburgsbanans station för att möta sin mor. Den
förste person, han vid uppgången till stora trappan
träffade samman med, var Oblonskij, som väntade sin syster
med tåget.

— Å! ser man på! — ropade Oblonskij. — Vem skall
du möta?

— Gumman mor, — svarade Vronskij, och log likt alla
andra åt att han råkat möta Oblonskij. Han tryckte dennes
hand, och båda begåvo sig i varandras sällskap uppför
trappan. — Hon skall i dag komma hit från Petersburg.

— Och jag, som satt och väntade på dig till klockan två.
Vart tog du vägen, sedan du varit hos Stjerbatskijs?

— Hem till mig, — svarade Vronskij. — Jag måste
bekänna, att jag kände det så angenämt efter min kväll
hos Stjerbatskijs, att jag inte fick lust att sedan fara någon
annanstans.

<poem>— På brännmärkt länd känns eldig hingst igen,
på ögats glans förälskad ungersven! —</poem>

deklamerade Stepan Arkadjevitj för honom precis som en
dag tidigare för Levin.

Vronskij log med en uppsyn, som icke protesterade mot
det sagda, men bytte genast om samtalsämne.

— Nå, vem skall du möta? — frågade han.

— Jag? Jo, jag skall ta emot en stilig dam, — sade
Oblonskij.

— Å, är det på det viset!

— <i>Honni soit qui mal y pense!</i> Det är min syster Anna.

— Ack, fru Karenina! — sade Vronskij.

— Du känner henne säkert?

— Ja, jag tror det. Nej, vänta, jag minns verkligen
inte riktigt, om vi är bekanta, — svarade Vronskij
tankspritt, som vid namnet Karenina fick en svag föreställning
om någonting stelt och tråkigt.

— Men Alexander Alexandrovitj, min bekante svåger,
känner du nog. Hela världen känner ju honom.

— Ja, det vill säga, jag känner honom till namnet och
till utseendet. Jag vet, att han är en förståndig och lärd
man, något gudlig... Du förstår, att det inte är i min...
<i>not in my line</i>, — sade Vronskij.

— Ja, han är en mycket framstående man, en smula
väl konservativ, men präktig karl för övrigt, — inföll
Stepan Arkadjevitj, — en präktig karl.

— Ja, desto bättre för honom, — sade Vronskij med
ett småleende. — Jaså, du är här, — vände han sig i
detsamma till en reslig gammal lakej, hans mors betjänt, som
stod vid vestibuldörren — kom med in.

Vronskij hade på sista tiden, förutom den välvilja han
likt alla andra hyste för den angenäme Stepan Arkadjevitj,
känt en särskilt dragning till honom därigenom att han
halvt omedvetet i sin tanke förband honom med Kitty.

— Nå, skall vi på söndagen ställa till supé för divan? —
sade han till honom och tog honom leende under armen.

— Naturligtvis. Jag skall skicka ut subskriptionslista.
Nå, blev du i går bekant med min vän Levin? — frågade
Stepan Arkadjevitj.

— Ja visst. Men han gick snart.

— Det är en präktig pojke, — fortsatte Oblonskij. —
Inte sant?

— Jag vet inte, — svarade Vronskij, — varför alla
Moskvabor, naturligtvis undantar jag dem, jag talar med,
— inflickade han skämtsamt — har någonting burdust i
sitt sätt. De blir häftiga och uppbragta, håller aldrig
tillbaka sina känslor.

— Du har rätt, det är så... — sade Stepan
Arkadjevitj med ett godmodigt leende.

— Kommer tåget snart? — vände sig Vronskij till en
järnvägstjänsteman.

— Det har lämnat sista stationen på linjen hit, —
svarade denne.

Tågets annalkande förebådades alltmer av tilltagande
rörelse på stationen, av brådskande bärare, ankommande
gendarmer och stationsbefäl och ökad tillströmning av
mötande. Genom vinterdimman framskymtade
stationskarlar i halvpälsar och mjuka filtstövlar gående av och an
över skenorna. En vissling från en ångpipa hördes, och man
kunde förnimma rörelsen av något tungt, som nalkades.

— Nej, — sade Stepan Arkadjevitj, som hade stor lust
att för Vronskij omtala Levins planer på Kitty. — Nej,
du har inte tillbörligt uppskattat min vän Levin. Han är
en mycket nervös person och kan ibland vara obehaglig,
det är sant, men andra gånger åter kan han vara mycket
intagande. Det är en sådan hederlig, uppriktig karaktär,
ett hjärta av guld. Men i går var det särskilda
omständigheter, — fortsatte Stepan Arkadjevitj med ett menande
smålöje, fullständigt glömsk av den uppriktiga medkänsla,
som han dagen förut haft för sin vän, och åter kännande
detsamma, men nu i fråga om Vronskij. — Ja, det fanns en
orsak, som kunde ha gjort, att han antingen var ovanligt
lycklig eller ovanligt olycklig.

Vronskij stannade och frågade rakt på sak:

— Vad då? Friade han kanske i går till din svägerska?

— Det är möjligt, — sade Stepan Arkadjevitj. — Jag
hade i går en aning om att något i den vägen stod före. Ja,
om han begav sig tidigt av och var vid dåligt humör, så är
det nog så... Han har länge varit förälskad, och det gör
mig ont om honom.

— Jaså! För övrigt tror jag, att hon kan räkna på ett
bättre parti, — sade Vronskij, och sträckande på sig
började han åter promenera. — Jag känner honom ju för
övrigt inte, — tillade han. — Ja, det är ett svårt dilemma!
Av den orsaken föredrar mången att blott ha umgänge med
damer av demimonden. Har man otur där, visar det blott
att det är ens pengar, som inte räcker, men i ett sådant här
fall sätts ens personliga värde på ett viktprov. Men se, där
kommer ju tåget.

Långt borta ljöd en signalvissling, och efter någon
minut darrade plattformen till, och frustande ut moln av
ånga, som i den starka frosten sjönko ned mot marken,
gled lokomotivet in med sakta och taktfasta kolvslag, styrt
av en tätt påpälsad, rimfrostöverhöljd förare, som spanande
böjde sig framåt. Efter tendern följde så med saktare fart,
bringande plattformen i allt starkare skakning,
bagagevagnen, där en tjutande hund var inhyst, och slutligen,
häftigt ryckande till och så tvärstannande,
passagerarevagnarna.

En spänstig konduktör sprang av tåget, mitt i hoppet
blåsande i sin signalpipa, och efter honom började otåliga
passagerare den ene efter den andre att stiga ned från tåget:
en gardesofficer med stram hållning, barskt seende sig
omkring, en beskäftig, belåtet leende köpman med handväska,
en bonde med en säck på ryggen.

Stående vid Oblonskijs sida betraktade Vronskij
järnvägsvagnarna och de avstigande passagerarna, alldeles
glömsk av att han skulle möta sin mor. Vad han nyss fått
höra om Kitty upplivade och gladde honom. Han spände
ofrivilligt bröstkorgen, och hans ögon lyste. Han kände sig
som segrare.

— Grevinnan Vronskaja är i denna kupé, — sade den
spänstige konduktören, som kommit fram till Vronskij.

Konduktörens ord väckte honom ur glömskan och förde
hans tanke till modern och det förestående
sammanträffandet med henne. I själ och hjärta fanns hos honom ingen
vördnadskänsla för modern och utan att göra reda för sig
att så var förhållandet hyste han icke heller någon egentlig
kärlek för henne, ehuru han i överensstämmelse med
åskådningen inom den sällskapskrets, där han levat och blivit
uppfostrad, icke kunde föreställa sig något annat
förhållande till en mor än ett underdånigt och aktningsfullt
uppträdande, och detta yttre uppträdande var underdånigare
och aktningsfullare i samma mån som han i sitt inre hyste
en svagare vördnad och kärlek.
</chapter>

<chapter name="XVIII">
<h2>XVIII.</h2>

Vronskij steg efter konduktören upp i vagnen och vid
ingången till en kupé stannade han för att lämna plats åt
en utträdande dam.

Med en gentlemans invanda taktkänsla kunde Vronskij
vid en första blick på denna dams yttre bestämma, att hon
tillhörde den högre societeten. Han bad om ursäkt och ville
gå in i vagnen, men kände i detsamma ett behov att än en
gång kasta en blick på henne — icke därför, att hennes
ansikte var mycket vackert, och icke heller därför, att i hennes
gestalt spårades stilfullhet och lugn gratie, utan därför, att i
uttrycket i hennes behagfulla ansikte, just då hon gick förbi
honom, låg något särskilt älskvärt och intagande. Då han
såg sig om, vände även hon på huvudet. Hennes glänsande
ögon, som voro grå, men föreföllo mörka beroende på täta
ögonfransar, stannade med ett uttryck av vänlig
uppmärksamhet på hans ansikte, alldeles som om hon bemödade sig
att igenkänna honom, och gledo så över till den
förbiströmmande folkskaran, som sökte hon där efter någon. Vid
detta utbyte av blickar hann Vronskij lägga märke till
en tillbakahållen livlighet, som lekte i hennes anletsdrag,
än glimtande till i hennes glänsande ögon, än knappt
märkbart ryckande kring hennes mörkröda läppar. Det var
som om ett överskott av något så fyllde hennes varelse
att detta ofrivilligt fick ett uttryck än i hennes blick, än i
hennes leende. När hon avsiktligt dämpade glansen i sina
ögon, lyste samma uttryck i stället fram i ett ofrivilligt
leende.

Vronskij gick in i vagnen. Hans mor, en kruslockig,
mager gumma med svarta ögon, såg plirande på sonen med
ett lätt leende på sina tunna läppar. Hon reste sig från
soffan, lämnade kammarjungfrun sin resväska och sträckte
sin lilla skrumpna hand mot sonen. Han tryckte en kyss
därpå, och då han vid en rörelse av henne åter höjde
huvudet, kysste hon honom på kinden.

— Fick du telegrammet? Du är frisk. Gud ske lov.

— Har resan gått bra? — sade han och satte sig ned
bredvid henne, ofrivilligt lyssnande till en kvinnoröst
utanför. Han visste, att den tillhörde damen, som han mött,
då han steg in.

— Jag är i alla fall inte ense med er, — sade damrösten.

— En Petersburgssynpunkt, min nådiga.

— Nej, inte någon Petersburgssynpunkt utan en rent
kvinnlig synpunkt, — svarade hon.

— Får jag kyssa er hand.

— Adjö, Ivan Petrovitj. Men se efter, om inte min
bror är här, ser ni honom, så skicka honom till mig, — sade
damen, nu alldeles utanför fönstret, och strax därpå trädde
hon in i kupén.

— Har ni inte funnit er bror? — sade Vronskaja vänd
till damen.

Nu föll det Vronskij in, att det måste vara Karenina.

— Er bror är här, — sade han och reste sig. — Förlåt
mig, som inte strax kände igen er, men vår bekantskap har
varit så flyktig, — sade Vronskij med en bugning, — helt
säkert kommer ni inte ihåg mig.

— Nej, — sade hon, — men jag hade bort känna igen
er därför att jag och er mor nästan hela vägen har talat
om er, — sade hon, slutligen tillåtande sin påträngande
livfullhet att helt ta sig uttryck i ett leende. — Men min bror
ser man fortfarande inte till.

— Kalla på honom, Aljosja, — sade gamla grevinnan.

Vronskij gick ut på plattformen och ropade:

— Oblonskij! här!

Men fru Karenina brydde sig icke om att i vagnen
invänta sin bror. Så fort hon fått syn på honom, steg hon med
raska steg ut på perrongen. Då hon mötte honom, grep
hon med sin vänstra arm om broderns hals med en rörelse,
vars raskhet och mjuka grace fängslade Vronskijs blick,
drog honom snabbt till sig och kysste honom. Vronskij
såg på henne utan att ett ögonblick lämna henne ur sikte
och log utan att själv veta varför. Men i detsamma kom
han att tänka på att modern väntade på honom och steg
åter in i vagnen.

— Hon är söt, inte sant? — sade grevinnan om
Karenina. — Hennes man lagade så, att hon fick fara med mig,
och jag är mycket glad däråt. Hela vägen har vi
samspråkat. Nå, och du, man säger... <i>vous filez le parfait amour.
Tant mieux, mon cher, tant mieux.</i>

— Jag vet inte, vad mamma anspelar på, — svarade
sonen kallt. — Nå, kan vi gå nu?

Karenina kom nu åter in i vagnen för att ta farväl av
grevinnan.

— Nu har grevinnan fått tag i sin son och jag i min
bror, — sade hon muntert. — Och alla mina historier var
slut, jag hade inte något mer att berätta.

— Å nej, — sade grevinnan och grep henne om
handen, — i sådant sällskap skulle jag kunna resa runt världen
utan att ha tråkigt. Det finnes behagliga kvinnor, i vars
sällskap det är angenämt både att tala och att tiga. Oroa
er bara inte för er son, det är omöjligt att inte någon gång
skiljas.

Karenina stod orörlig med ovanligt reslig hållning, och
i hennes ögon glimtade ett leende.

— Anna Arkadjevna har en gosse, — vände grevinnan
sig förklarande till sin son, — åtta år gammal visst, och
hon har ännu aldrig varit borta från honom, och nu pinas
hon ideligen, för att hon övergett honom.

— Ja, grevinnan och jag har hela tiden talat med
varandra, jag om min son och hon om sin, — sade Karenina,
och åter lyste ett intagande leende upp hennes ansikte och
hon såg på Vronskij.

— Det senare fann ni helt säkert tråkigt, — sade han
liksom viljande uppta ett kokett bollkastande. Men hon
ville synbarligen icke fortsätta samtalet i denna ton och
vände sig i stället till gamla grevinnan:

— Hjärtligt tack för sällskapet. Tiden gick så fort,
att innan jag visste ordet av, var vi framme. Jag hoppas,
att grevinnan och jag snart träffas igen.

— Adjö, söta vän, — svarade grevinnan. — Får jag
kyssa ert kära ansikte. Tillåt en gammal gumma att säga
er rent ut, att hon blivit förtjust i er.

Hur konventionell än denna fras torde varit, satte
synbarligen Karenina tro till den och blev glad över
yttrandet. Hon rodnade, lutade sig ned och vände kinden mot
grevinnans mun, rätade så hastigt på sig och räckte därpå
med ett leende skymtande i ögat handen till Vronskij. Han
tryckte den lilla framräckta handen och gladde sig därvid
som åt något nytt och okänt åt den energiska tryckning,
varmed hon kraftigt och djärvt grep om hans hand. Hon
steg ut ur vagnen med en rask och elastisk gång, som på ett
egendomligt lätt sätt bar upp hennes ganska fylliga gestalt.

— Mycket söt, — sade gamla grevinnan.

Detsamma tänkte också hennes son. Han följde med
blicken den gratiösa gestalten, och ett leende dröjde kvar i
hans ansikte. Genom fönstret såg han, hur hon gick fram
till sin bror, stack armen under hans och livligt började tala
om något med honom, tydligen om någon sak, som alls icke
hade något samband med Vronskij och därför hos denne
framkallade en känsla av förargelse.

— Nå, är mamma alldeles frisk? — yttrade han vänd
till modern.

— Utmärkt, allt är bra. Alexandre är mycket älsklig,
och Marie har blivit så vacker. Hon är mycket intressant.

Och åter började hon att tala om det, som framför allt
annat intresserade henne: om hennes sonsons dop, för
vilket hon hade farit till Petersburg, och om kejsarens
sällsporda bevågenhet mot hennes äldste son.

— Se där är Lavrentij, — sade Vronskij med en blick
ut genom fönstret, — nu kan vi gå, om mamma vill.

Den gamle hovmästaren, som medföljt grevinnan på
resan, kom in i vagnen och meddelade, att allt var färdigt,
och grevinnan reste sig.

— Låt oss gå, nu är det inte så mycket folk, — sade
Vronskij.

Tjänsteflickan tog resväskan och en liten knähund,
hovmästarn och bäraren de övriga sakerna. Vronskij tog sin
mor under armen. Men just som de skulle gå ut ur vagnen,
rusade en hop människor med förskräckta ansikten förbi.
Även stationsinspektoren i sin iögonenfallande röda mössa
kom springande. Någonting ovanligt hade tydligen skett.
Folk, som lämnat tåget, sprang tillbaka.

»Vad? Vad? Var då? Han kastade sig framför! han
blev överkörd!...» kunde man höra någon yttra bland de
förbiskyndande.

Stepan Arkadjevitj och hans syster, även de med
förskrämda ansikten, vände arm i arm tillbaka och stannade
undvikande folkträngseln framför vagnen.

Damerna gingo in i vagnen, och Vronskij och Stepan
Arkadjevitj begåvo sig bort till folkhopen för att ta
närmare reda på olycksfallet.

En stationskarl, vare sig han varit full eller på grund av
den starka frosten haft huvudet alltför mycket inlindat,
hade icke hört signalen från ett backande tåg och blivit
överkörd.

Redan innan Vronskij och Oblonskij vänt tillbaka, hade
damerna av hovmästaren fått reda på detta.

Oblonskij och Vronskij hade båda sett det stympade
liket. Oblonskij led synbarligen. Hans panna var
bekymmersamt rynkad och han tycktes vara gråtfärdig.

Vronskij teg, och hans vackra ansikte var allvarligt,
men fullständigt lugnt.

— Ack, om ni sett det, — sade Stepan Arkadjevitj. —
Och hans hustru är här... Det var förfärligt att se
henne... Hon kastade sig över hans kropp. Man säger, att
han var enda stödet för en stor familj. Det är förfärligt.

— Skulle man inte kunna göra något för henne? —
viskade Karenina med en skälvning i rösten.

Vronskij såg på henne och gick strax därpå ut ur vagnen.

— Jag kommer strax, mamma, — sade han vändande
sig om i dörren.

Då han efter några minuter kom tillbaka, var Stepan
Arkadjevitj redan inbegripen i ett samtal med grevinnan
om en sångerska, och grevinnan blickade otåligt mot dörren
i väntan på sin son.

— Låt oss gå nu, — sade Vronskij, då han kom.

De gingo tillsammans mot utgången. Vronskij med sin
mor gick före. Efter dem gingo fru Karenina och hennes
bror. Vid utgången kom stationsinspektoren, som skyndat
efter dem, fram till Vronskij.

— Ni har lämnat tvåhundra rubel till en av
stationsbefälet. Var god och säg, för vem de är avsedda?

— För änkan, — sade Vronskij och ryckte på axlarna.
— Jag förstår inte, varför man behöver fråga därom.

— Å, har du gett pengar! — ropade Oblonskij bakom
honom och tryckande sin systers arm sade han: — Mycket
vackert, mycket vackert av honom! En präktig pojke, inte
sant? Adjö, grevinnan.

Han och hans syster stannade efter, sökande dennas
tjänsteflicka.

Då de kommo ut, hade Vronskijs vagn redan farit. De
utströmmande människorna talade fortfarande om det som
hänt.

— Ja, det var en förfärlig död, — sade en herre, som
gick förbi. — De säger, att han blev kluven i två stycken.

— Jag tror tvärtom, att det var en mycket lätt död,
en ögonblicklig, — inföll en annan.

— Att man aldrig lär sig att vara försiktig, — sade en
tredje.

Karenina satte sig i droskan, och Stepan Arkadjevitj
lade förvånad märke till, att hennes läppar darrade och att
hon med möda höll tårarna tillbaka.

— Vad är det med dig, Anna? — frågade han, då de
kört ett stycke.

— Ett dåligt förebud, — sade hon.

— Å strunt, — sade Stepan Arkadjevitj. — Du har
kommit hit, och det är huvudsaken. Du kan inte tänka dig,
hur jag satt mitt hopp till dig.

— Är du gammal bekant med Vronskij? — frågade hon.

— Ja. Du vet kanske, att vi räknar med att han skall
gifta sig med Kitty.

— Jaså? — sade Anna sakta. — Nå, nu kan vi tala om
dig, — tillade hon med en skakning på huvudet, som om
hon ville frigöra sig från någon efterhängsen tanke. — Låt
oss nu tala om dina angelägenheter. Jag fick ditt brev och
har nu kommit.

— Ja, hela mitt hopp vilar på dig, — sade Stepan
Arkadjevitj.

— Nå, berätta mig nu allt.

Och Stepan Arkadjevitj började berätta.

Då de kommit fram till huset, där Oblonskij bodde, lät
han systern stiga ur, tryckte med en suck hennes hand och
for till sitt ämbetsverk.
</chapter>

<chapter name="XIX">
<h2>XIX.</h2>

Då Anna trädde in, satt Dolly i lilla förmaket med en
ljuslockig, knubbig pojke, som redan tydligt liknade sin
far, och förhörde honom i fransk innanläsning. Medan han
läste, höll pojken fast i handen en av sina jackknappar, som
var lös, och vred den runt ansträngande sig att få den av.
Modern drog gång på gång undan den lilla handen, men
den högg åter tag i knappen. Modern ryckte slutligen av
knappen och stoppade den i hans ficka.

— Håll händerna stilla, Grisja, — sade hon och grep
sig åter an med sin täckvirkning, ett för länge sedan
påbörjat arbete, som hon alltid brukade ta upp i sina dystra
stunder. Hon började hastigt virka därpå, nervöst räknande
maskorna. Fast hon i går meddelat mannen, att hon icke
hade att befatta sig med om hans syster kom eller ej, hade
hon i alla fall förberett sig på svägerskans ankomst och med
otålighet väntat på henne.

Dolly var nedbruten av sin olycka, helt fylld av dess
bitterhet. Men hon erinrade sig dock, att hennes svägerska
Anna, som var gift med en av Petersburgs främste män,
var en grande dame. Tack vare detta gjorde hon ej, vad
hon hotat mannen med, utan tog hänsyn till att svägerskan
skulle komma. »Ja, för resten är ju Anna inte skuld till
något, — tänkte Dolly. — Jag har aldrig hört annat än
gott om henne och personligen har jag av henne ej erfarit
annat än älskvärdhet och prov på vänskap.» Det var
visserligen sant, att då hon tänkte på sina intryck från
Karenins i Petersburg, hon tyckte sig minnas, att deras hem icke
hade behagat henne, det var något konstlat i makarnas
samliv. »Men varför skulle jag inte ta emot henne? Bara
hon inte ämnar komma hit för att söka trösta mig! —
tänkte Dolly. — Alla trösteord och förmaningar och tal om
kristlig fördragsamhet — allt detta har jag tusentals
gånger tänkt igenom, det hjälper inte.»

Alla dessa dagar hade Dolly varit ensam med barnen
och hon hade icke velat tala med någon om sin olycka. Men
med denna sorg i själen kunde hon icke heller börja ett
samtal med någon om likgiltiga ting. Hon visste, att hon på ett
eller annat sätt skulle komma att för Anna säga allt, och
än gladde henne tanken på hur hon skulle uttrycka sig, än
plågade henne tvånget att behöva blotta sin förnedring
inför Anna, hennes mans syster, och av henne få åhöra
övertänkta förmaningar och trösteord.

Hon satt och väntade på henne seende på klockan minut
efter minut, men just det ögonblick, då hennes svägerska
kom, var hon frånvarande i tankarna, så att hon ej lade
märke till ringningen på ytterdörren.

Vid fraset av en klänning och ljudet av steg vid tröskeln
såg hon upp, och i hennes förpinade ansikte kom ett uttryck
snarare av förvåning, än av glädje. Hon reste sig och
välkomnade sin svägerska med en omfamning.

— Vad, är du redan här? — sade hon och kysste henne.

— Dolly, vad det gläder mig att få råka dig.

— Det gläder mig också, — sade Dolly med ett svagt
leende och ansträngde sig att av Annas ansiktsuttryck sluta
sig till, om hon hade fått reda på saken. »Hon vet det nog»,
tänkte hon märkande ett skimmer av medlidsamt
deltagande i Annas ansikte. — Kom, så skall jag föra dig till ditt
rum, — fortsatte hon önskande uppskjuta tiden för den
förestående uppgörelsen så mycket som möjligt.

— Är detta Grisja? Herre Gud, vad han har vuxit!
— sade Anna och gav gossen en kyss utan att ta sina ögon
från Dolly och tillade rodnande: — Nej, låt oss stanna här
så länge.

Hon tog av sig mantiljen och med en skakning på
huvudet lösgjorde hon sitt svarta, böljande hår från hatten, i
vilken lockar snärjt sig fast.

— Å, du riktigt strålar av lycka och hälsa! — sade Dolly
nästan med en ton av avund i rösten.

— Jag?... — sade Anna. — Nej, se Tanja,
jämnåringen till min Serjozja, — tillade hon vändande sig till den
framspringande flickan. Hon tog henne upp i sin famn och
kysste henne. — En förtjusande flicka! Alldeles förtjusande.
Visa mig alla barnen.

Hon hade reda på dem alla och kunde icke blott nämna
dem vid namn, utan mindes också år och månad för deras
födelse, kände till alla barnens lynnesdrag och mindes vad
de hade haft för sjukdomar. Och det fägnade Dolly att höra
detta.

— Nå, låt oss gå till barnkammarn, — sade hon. —
Vas’ja sover nu, det är synd.

Sedan de besett barnen, satte de sig ned ensamma vid
kaffet i förmaket. Anna grep ett tag i brickan och sköt den
så ifrån sig.

— Dolly, — sade hon, — han har sagt mig det.

Dolly såg kallt på Anna. Hon väntade att nu få höra
konstlat medlidsamma fraser, men Anna sade henne icke
något sådant.

— Dolly, kära! — sade hon, — jag vill varken tala för
honom hos dig eller söka trösta dig. Det går inte. Men,
käraste du, det gör mig ont, outsägligt ont om dig.

Mellan Annas täta ögonfransar lyste plötsligt tårar.
Hon satte sig närmare intill sin svägerska och grep med sin
energiska lilla hand om hennes. Dolly drog sig ej från henne
men hennes ansikte bibehöll dock sitt stela uttryck. Hon
sade:

— Tröst finnes inte för mig. Allt är förbi efter det som
skett, allt är förstört!

Men då hon fått sagt detta, veknade med ens uttrycket
i hennes ansikte. Anna lyfte upp Dollys tunna, magra
hand, kysste den och sade:

— Men, Dolly, vad är då att göra, vad kan vi göra?
Vad är det bästa, man kan företa sig i detta förfärliga
läge? — Det är vad vi måste tänka på.

— Allt är slut, — sade Dolly. — Och värst av allt är,
att som du förstår jag inte kan överge honom: jag har ju
barnen, jag är bunden. Men leva med honom kan jag
inte. Det är mig en plåga att se honom.

— Dolly, kära du, han har talat med mig, men jag vill
höra saken av dig, säg mig allt.

Dolly såg bedjande på henne. I Annas ansikte kunde
hon spåra ett oskrymtat deltagande och uppriktig
kärleksfullhet.

— Jag skall, — sade hon plötsligt. — Men jag skall
säga dig allt från första början. Du vet, hur jag blev gift.
Med den uppfostran jag fått av mamma, var jag inte bara
oskyldig, jag var dum. Jag visste ingenting. Man säger,
jag vet det, att männen brukar berätta sitt forna liv för sina
hustrur, men Stiva... — hon rättade sig: — Stepan
Arkadjevitj sade mig ingenting. Du tror mig nog inte, men jag
har tills nu trott, att jag var den enda kvinna, som han
varit nära. Så levde jag i åtta år. Du skall veta, att jag
inte blott var utan alla misstankar, utan ansåg en otrohet
otänkbar. Och så med ens får jag, invaggad i sådana
föreställningar, reda på allt detta fasansfulla, detta
avskyvärda... Tänk dig, att vara orubbligt övertygad om sin
lycka, och så med ens... — fortsatte Dolly, hållande
tillbaka en snyftning — få ett brev, ett brev från honom till
hans älskarinna, till vår guvernant. Nej, det är för rysligt!
— Hon drog hastigt upp sin näsduk och dolde ansiktet i
den. — Jag kan finna en tillfällig förförelse begriplig, —
fortsatte hon efter en stunds tystnad, — men att överlagt,
listigt bedra mig... och med vem?... Att fortsätta att
vara min man och ha en förbindelse med henne... det är
förfärligt! Du kan inte förstå...

— O, jag förstår! Jag förstår, kära Dolly, jag förstår,
— inföll Anna tryckande hennes hand.

— Och tror du, att han inser allt det fasansfulla i min
ställning? — fortsatte Dolly. — Visst inte! Han är nöjd
och lycklig.

— O, nej! — avbröt Anna häftigt. — Han är förbi, han
är tillintetgjord av ånger.

— Är han mäktig ånger? — avbröt Dolly och såg sin
svägerska oavvänt in i ögonen.

— Ja, jag känner honom. Jag har inte kunnat se på
honom utan att erfara djupt medlidande. Vi känner honom
båda. Han är god, men han är stolt, och nu är han så
förödmjukad. Det som mest rörde mig... (och här kom Anna
in på det, som mest av allt kunde beveka Dolly) det är två
saker som plågar honom: det ena är känslan av skam vid
tanken på barnen, det andra är det, att han, som älskar
dig... ja, ja, som älskar dig över allt i världen, — hejdade
hon Dolly som här ville göra en invändning — har tillfogat
dig ett sådant ont, förkrossat dig. »Nej, nej, hon förlåter
inte», sade han ständigt.

Dolly stirrade tankfullt framför sig lyssnande till
svägerskans ord.

— Ja, jag förstår, att hans ställning är förfärlig: den
skyldige måste ha det värre än den oskyldige, — sade hon,
— om han känner med sig, att all olycka beror på hans
skuld. Men hur kan jag förlåta honom, hur skall jag åter
kunna vara hans hustru efter detta? Att leva med honom
måste nu för mig bli en plåga, just därför, att jag älskar
min forna kärlek till honom...

En snyftning avbröt hennes ord.

Men åter började hon, liksom varje föregående gång
då hon hållit på att vekna, att tala om det som mest
upprörde henne.

— Hon är ju ung, hon är ju vacker, — fortsatte hon. —
Du förstår väl, Anna, att ungdom och skönhet berövats
mig... av vem? Av honom och hans barn. Jag har nött
ut mig i hans tjänst, och nu behagar honom naturligtvis en
tom, men ungdomlig varelse mera. De har helt säkert
sinsemellan talat om mig eller, vad som är värre, de har med
avsikt förbigått mig med tystnad. Du förstår.

Åter kom det en hatfull glimt i hennes ögon.

— Och efter detta skulle han åter börja tala till mig...
Vad, kan jag komma att tro på honom? Aldrig. Nej, allt
är slut, allt som var en tröst, en lön för min möda, mina
plågor... Tro mig, jag undervisade nyss Grisja: förr var
det en glädje, nu är det en plåga. Varför mödar jag mig,
sliter ut mig. Varför har jag barn? Det förfärliga är, att
det plötsligt i min själ skett en omkastning, i stället för
kärlek, känslor av ömhet känner jag för honom blott ondska,
ja, ondska. Jag kunde döda honom och...

— Kära Dolly, jag förstår det, men tortera dig då inte.
Du är så kränkt, så uppretad, att det är mycket, som du
inte ser fullt riktigt på.

Dolly flämtade ut, båda tego en minut.

— Vad är att göra, tänk efter, Anna, hjälp mig. Jag
har övertänkt allt och ser ingen utväg.

Anna kunde icke finna någon ny tanke, men hennes
hjärta svarade på varje ord, varje skiftning i hennes
svägerskas ansikte.

— Jag kan säga en sak, — började Anna: — jag är hans
syster och känner hans karaktär, denna förmåga att glömma
allt, allt (hon gjorde en rörelse med handen framför pannan),
denna förmåga av att helt ge sig hän, men därför också av
att helt ångra. Han kan nu inte tro, inte förstå, att han
gjort, vad han gjort.

— Nej, han förstår, han förstår! — avbröt Dolly. —
Men jag... du glömmer bort mig... är det lättare för
mig?

— Vänta. Då han talade om det för mig, förstod jag
ännu inte, jag erkänner det, allt det förfärliga i din
ställning. Jag såg blott honom och tänkte blott på att hans
familj hotades av förskingring, och tyckte synd om honom.
Men sedan jag talat med dig, ser jag som kvinna något
annat, jag ser dina lidanden, och jag kan inte säga dig, hur
ont det gör mig. Men Dolly, käraste, jag förstår tillfullo
dina lidanden, det är blott en sak jag inte känner till: jag
vet inte... jag vet inte, hur mycket kärlek till honom det
finns kvar hos dig. Det vet du själv, — om det finns så
mycket, att du skulle kunna förlåta. Om det finns, så
förlåt!

— Nej, — började Dolly. Men Anna avbröt henne
och kysste än en gång hennes hand.

— Jag känner världen bättre än du, — sade hon. —
Jag känner, hur män sådana som Stiva ser på denna sak.
Du säger, att han med henne skulle ha talat om dig. Det
kan aldrig ha skett. Sådana män kan begå en otrohet,
men i sitt hem, i sin hustru ser de något heligt. Hur det är,
dessa kvinnor föraktas dock av dem och deras känslor för
familjen får de inte störa. De förstår att dra en viss
oöverskridbar gräns mellan sitt familjeliv och dem. Jag begriper
inte hur, men det är så.

— Ja, men han har kysst henne...

— Dolly, hör mig, kära du. Jag såg Stiva på den tid
då han nyss blivit förälskad i dig. Jag minns denna tid, när
han brukade komma till mig och gråta, då han talade om
dig, och vilken poesi och höghet du var för honom, och jag
vet, att ju mer han levat med dig, desto högre har du
kommit att stå för honom. Vi måste ju le åt honom, för att han
alltid brukade inflicka: »Dolly är en underbar kvinna.» Du
har för honom alltid varit och förblivit något gudomligt,
men denna förförelse rör inte hans själ...

— Men om denna förförelse upprepas?

— Det är omöjligt, så syns det mig...

— Ja, men skulle du ha förlåtit?

— Jag vet inte, jag kan inte avgöra... Jo, jag kan, —
sade Anna efter att ha tänkt sig för, och sedan hon i sitt
inre överlagt, tillade hon: Jo, jag kan, jag kan. Ja, jag
skulle ha förlåtit. Jag skulle inte mer ha varit den samma,
men jag skulle ha förlåtit och ha förlåtit så, som om det
aldrig varit, som om det alls inte varit något...

— Nå, det förstås, — avbröt Dolly häftigt, som om
Anna sagt det som hon själv mången gång tänkt, — eljes
vore det ju ingen förlåtelse. Om man skall förlåta, så skall
det vara helt, helt och hållet. Men låt oss gå nu, jag skall
följa dig till ditt rum, — sade hon och steg upp. Då de
gingo slog hon armen om Anna. — Kära du, vad jag är glad,
att du kom. Det har blivit mig lättare, mycket lättare.
</chapter>

<chapter name="XX">
<h2>XX.</h2>

Hela denna dag tillbragte Anna hemma, det vill säga
hos Oblonskijs, och mottog ingen. Det var nämligen så, att
åtskilliga av hennes bekanta, som fått höra om hennes
ankomst, kommo för att träffa henne samma dag. Anna
tillbragte hela förmiddagen med Dolly och barnen. Till
brodern sände hon blott några rader och bad honom
ovillkorligen komma hem till middagen. »Kom, Gud är nådig»,
skrev hon.

Oblonskij kom och åt middag hemma. Alla deltogo i
samtalet och hans hustru kallade honom ’du’, vilket hon
förut icke gjort. I förhållandet mellan man och hustru
var det ännu något främmande, men det var icke längre
tal om skilsmässa, och Stepan Arkadjevitj såg en
möjlighet till förståelse och försoning.

Strax efter middagen kom Kitty. Hon kände Anna
Arkadjevna, men endast obetydligt, och hon for till systern
icke utan en viss ängslan för hur denna dam ur Petersburgs
stora värld, som alla hade så mycket lovord för, skulle
bemöta henne. Hon kunde emellertid strax själv märka, att
hon behagade Anna Arkadjevna. Anna intogs synbarligen
av hennes skönhet och ungdom, och innan Kitty visste
ordet av, kände hon sig icke blott stående under hennes
inflytande, utan kände sig hänförd av henne på det sätt
som unga flickor så lätt hänföras av damer, som äro något
äldre än dem och redan gifta. Anna påminde icke mycket
om en mogen världsdam och mor till en åttaårig gosse.
Hon kunde snarare förefalla att vara en några och tjugo
års flicka genom sin smidiga gestalt, hyns friskhet och
ansiktets livlighet, som än framträdde i ett leende, än i en
glimt av blicken, hade det icke varit ett än allvarligt, än
svårmodigt uttryck i hennes ögon, som på en gång verkade
underligt och tilldragande på Kitty. Hon kände, att Anna
var alltigenom naturlig och fri från all förkonstling, men att
det hos henne fanns en för Kitty främmande, högre värld
av ett rikt och poetiskt innehåll.

Efter middagen, när Dolly dragit sig tillbaka till sitt
rum, steg Anna hastigt upp och gick bort till sin bror, som
just skulle tända en cigarr.

— Stiva, — sade hon med en vänlig glimt i ögat, gjorde
korstecknet över honom och pekade mot dörren, — gå,
och må Gud bistå dig.

Han förstod henne, kastade från sig cigarren och
försvann bakom dörren.

Då Stepan Arkadjevitj gått, vände hon tillbaka till
soffan, där hon suttit omgiven av barnen. Vare sig det nu
var därför, att barnen märkt, att mamma tyckte om denna
tant, eller det kom sig därav, att de själva kände sig
särskilt dragna till henne, hade de, först de båda äldsta och
sedan efter dessas exempel de båda yngre, redan före
middagen klängt sig fast vid den nya tanten och ville icke lämna
henne. Det hade bland barnen uppstått en slags lek,
bestående däri, att de kappades om att få sitta närmast intill
tanten, röra vid henne, hålla i hennes hand, kyssa henne,
leka med hennes fingerring eller åtminstone få ta tag i
garneringen på hennes klänning.

— Nå, nå, låt oss sitta som vi satt förut, — sade Anna
Arkadjevna, återtagande sin plats.

Och åter stack Grisja sitt huvud under hennes arm och
lutade det mot hennes klänningsliv strålande av stolthet
och lycka.

— Så, när är nu balen? — vände hon sig till Kitty.

— I nästa vecka, och det blir en förtjusande bal. En
av de baler, där man alltid vet, att det blir roligt.

— Å, finns det sådana, där det alltid är roligt? — sade
Anna med en mild ironi i rösten.

— Ja, det är underligt, men det finns sådana. Hos
Bobristjevs är det alltid roligt, hos Nikitins också, men hos
Mezjkovs är det alltid tråkigt. Har ni inte märkt, att det
brukar vara så?

— Nej, kära barn, för mig finns det inte längre sådana
baler, där det är roligt, — sade Anna, och Kitty såg i
hennes ögon en skymt av den värld, som än ej var öppen för
henne. — För mig finns det sådana, där det är mindre
besvärligt och tråkigt än på andra...

— Kan det vara tråkigt för <i>er</i> på en bal?

— Ja, varför skulle det inte kunna vara tråkigt för
<i>mig</i> på en bal? — frågade Anna.

Kitty märkte, att Anna visste, vilket svar, som skulle följa.

— Därför, att ni alltid överträffar alla andra.

Anna ägde förmåga att rodna. Hon rodnade och sade:

— Först och främst är det inte så, men om det också
vore så, vad är det för glädje för mig?

— Kommer ni på denna bal? — frågade Kitty.

— Jag tror, att det inte går att låta bli. Så tag den,
— sade hon till Tanja, som drog i en ring, som satt litet
löst på hennes vita, mot spetsen fint avsmalnande finger.

— Jag skulle vara mycket glad, om ni komme. Jag
skulle så gärna vilja se er på en bal.

— Ja, blir det nödvändigt att komma dit, skall det i
alla fall glädja mig att tänka på, att jag gör er ett nöje...
Grisja, var snäll och ryck inte så där, håret är rufsigt nog
ändå, — sade hon läggande tillrätta en hårslinga, som
Grisja lekt med.

— Jag tänker mig er på balen klädd i lila.

— Varför just i lila? — frågade Anna leende. — Nå,
gå nu, barn, gå. Hör ni? Miss Hull kallar på er, ni skall
dricka te, — sade hon i det hon gjorde sig fri från barnen
och skickade ut dem i matsalen.

— Ja, jag vet, varför ni vill ha mig till denna bal. Ni
väntar er mycket av denna bal och ni vill, att alla skall vara
där, att alla skall ta del i ert nöje.

— Hur vet ni det?

— Å, vilken härlig ålder ni lever i, — fortsatte Anna.
— Jag minns hur det var, jag känner till denna ljusblå
dimma, som påminner om den på bergen i Schweiz. Denna
dimma, som lägger sig över allt i den saliga tid, då
barndomen just tagit slut, och från dessa lyckliga, vida nejder
går vägen allt trängre och trängre, och det är glatt, men
samtidigt också kusligt att gå in i detta pass bland bergen,
fast det tyckes vara både ljust och fagert... Vem har inte
gått fram genom det?

Kitty log och teg. »Men hur har hon gått fram genom
det? Jag skulle vilja veta hela hennes roman», tänkte Kitty,
som erinrade sig Alexej Alexandrovitjs, hennes mans,
opoetiska yttre.

— Jag känner till det en smula. Stiva har talat om det
för mig, och jag gratulerar er, han behagar mig mycket,
fortsatte Anna, — jag träffade Vronskij på
järnvägsstationen.

— Å, var han där? — frågade Kitty rodnande. — Vad
sade Stiva till er?

— Stiva skvallrade om allt för mig. Och jag skulle vara
mycket glad... Jag hade i går ressällskap med Vronskijs
mor, — fortsatte hon, — och modern talade ständigt om
honom, — det är hennes älskling. Jag vet, att mödrar brukar
vara partiska, men...

— Vad berättade hans mor?

— Å, det var mycket! Och jag vet, att han är hennes
käraste barn, men i alla fall var det klart, att han är en
ridderlig natur... Så, till exempel, berättade hon, att han
velat avstå hela sin förmögenhet till sin bror, att han som
barn gjort något ovanligt, att han räddat en drunknande
kvinna. Med ett ord, det är en hjälte, — sade Anna med ett
leende och erinrade sig, att han på stationen hade skänkt
bort tvåhundra rubel.

Men hon berättade icke om dessa tvåhundra rubel. Av
någon anledning var det obehagligt för henne att tala därom.
Hon kände på sig, att det här var något, som hade med
henne själv att göra, något som icke bort vara.

— Hon bad mig mycket, att jag skulle söka upp henne,
— fortsatte Anna, — och det skall bli roligt att hälsa på
gumman, jag ämnar besöka henne i morgon. Men, Gud
vare lov, Stiva stannar länge inne hos Dolly, — tillade Anna
bytande samtalsämne och reste på sig, liksom missnöjd med
något, föreföll det Kitty.

— Nej, först jag! Nej, jag! — skreko barnen, som
druckit sitt te och nu kommo utspringande till tant Anna.

— Alla på en gång! — sade Anna och sprang leende emot
dem och slog armarna om hela klungan av sprattlande och
i förtjusning skrikande barnungar.
</chapter>

<chapter name="XXI">
<h2>XXI.</h2>

Då de stora skulle inta sitt te, kom Dolly ut ur sitt rum.
Stepan Arkadjevitj kom däremot icke. Han hade tydligen
genom den bakre dörren lämnat hustruns rum.

— Jag är rädd för att det blir kallt för dig däruppe, —
sade Dolly vändande sig till Anna, — jag skulle vilja låta
dig flytta ner hit, så finge vi det närmare till varandra.

— Å, ha inga bekymmer för mig, — svarade Anna, och
såg på Dollys ansikte, bemödande sig att lista ut, om det
kommit till en försoning eller icke.

— Det blir bra ljust för dig här, — sade svägerskan.

— Jag får säga dig, att jag alltid och överallt sover som
ett murmeldjur.

— Vad är det frågan om? — inföll Stepan Arkadjevitj,
som kommit ned från sitt arbetsrum, vänd till hustrun.

På hans röst förstodo strax både Kitty och Anna, att
en försoning kommit till stånd.

— Jag vill låta Anna flytta hit ner, men då måste
gardinerna ändras. Det kan ingen annan göra, det måste jag
själv, — svarade Dolly vänd till sin man.

»Gud vete, om de försonats riktigt», tänkte Anna,
hörande den kalla och stillsamma tonen i Dollys röst.

— Ack, låt det vara, Dolly, varför sådant besvär, —
sade mannen. — Tillåter du, skall jag göra allt...

»Ja, de måtte ha försonats», tänkte Anna.

— Jag känner till, hur du gör allt, — svarade Dolly:
— du säger till Matvej att göra det som är omöjligt att göra,
men själv ger du dig i väg, och han krånglar till allt, — och
det vanliga försmädliga småleendet krusade Dollys
mungipor, då hon sade detta.

»Fullständig försoning, fullständig, — tänkte Anna, —
Gud vare lov!» och förnöjd över att hon orsakat detta gick
hon bort till Dolly och kysste henne.

— Visst inte, varför har du ett sådant förakt för mig
och Matvej? — sade Stepan Arkadjevitj, vänd till sin
hustru, med ett knappt märkbart smålöje.

Hela aftonen var Dolly som vanligt smått försmädlig
mot sin man, och Stepan Arkadjevitj visade sig nöjd och
gladlynt, fast ej så, att man kunde tro, att han efter att
ha fått förlåtelse glömt bort sin skuld.

Vid halvtiotiden avbröts det muntra och angenäma
familjeumgänget vid Oblonskijs tebord av en till synes rent
alldaglig händelse, men denna enkla händelse tycktes dock
alla av någon anledning egendomlig. Då man satt och
talade om gemensamma bekanta i Petersburg, reste sig Anna
plötsligt upp.

— Jag har henne i mitt album, — sade hon, — och
samtidigt kan jag också visa min Serjozja, — tillade hon med ett
stolt moderligt leende.

Något efter nio, den tid, då hon vanligen brukade ta
god natt av sin son och ofta själv lägga honom, kom det
över henne en känsla av svårmod, att hon var så långt ifrån
honom, och vad man än talade om, vände hon ständigt i
tankarna tillbaka till sin lockige Serjozja. Hon greps av
lust att se på hans fotografi och att få tala om honom.
Begagnande första förevändning steg hon upp och begav sig
med sin lätta, säkra gång bort för att hämta albumet.
Trappan upp till hennes rum utgick från en avsats i den stora
uppeldade vestibultrappan.

Då hon var på väg ut ur förmaket, hördes en ringning på
tamburklockan.

— Vem kan det vara? — sade Dolly.

— För att hämta mig är det för tidigt än och för att
söka någon annan är det bra sent, — anmärkte Kitty.

— Det är säkert några papper till mig, — sade Stepan
Arkadjevitj. Då Anna gick förbi stora trappan, kom en
tjänare springande upp för att anmäla den besökande och
denne själv stod bredvid trapplampan. Anna, som kastade
en blick dit ned, kände genast igen Vronskij, och en
egendomlig känsla av tillfredsställelse och ängslan på en och
samma gång skälvde plötsligt till i hennes hjärta. Han stod
ännu iförd ytterrock och höll på att ta fram något ur en av
dess fickor. I samma stund som hon kom i jämbredd med
mitteltrappan, lyfte han ögonen och fick se henne, och i
hans ansiktsuttryck kom det något skamset och förskrämt.
Lätt böjande på huvudet gick hon förbi och bakom sig
hörde hon Stepan Arkadjevitjs högljudda stämma, som
bad gästen stiga på, och Vronskijs dämpade, mjuka och
lugna röst, som svarade honom.

Då Anna vände tillbaka med albumet var Vronskij
redan borta, och Stepan Arkadjevitj stod just och berättade,
att han kommit för att ta reda på tiden för en middag, som
de dagen därpå skulle ge för en till staden anländ
celebritet. — Han ville på inga villkor stiga in. Han är för
egendomlig, — tillade Stepan Arkadjevitj.

Kitty rodnade. Hon tänkte, att bara hon begrep,
varför han kommit och varför han icke ville stiga in. »Han
har varit hemma hos oss, — tänkte hon, — och då han
inte fann mig där, trodde han, att jag var här; men han steg
inte in, därför att det var sent och Anna är här.»

Alla sågo en stund på varandra utan att säga något och
började så bese Annas album.

Det fanns ingenting som helst ovanligt eller egendomligt
däri, att en herre kom för att söka en vän klockan halv
tio på kvällen för att närmare ta reda på en planerad
middag och att han icke brydde sig om att stiga in, men det
tycktes ändå egendomligt för alla. Och mest egendomligt
och obehagligt tycktes det Anna.
</chapter>

<chapter name="XXII">
<h2>XXII.</h2>

Balen hade just börjat, då Kitty i sin mors sällskap
trädde uppför den ljusstrålande, stora, blomprydda
trappan, där betjänter i rött livré och med vitpudrat hår stodo.
Ut från balsalen trängde det om surret i en bikupa
påminnande regelbundna ljudet av glidande fotsteg, och medan
de båda damerna på en trappavsats mellan två lagerträd
framför en spegel ordnade sina dräkter och hårklädslar,
hördes inifrån salen de första jämna och försiktiga
stråkdragen från orkestern, som spelade upp första valsen. En
för dem okänd gammal herre i ämbetsmannauniform, som
vid en annan spegel kammat sina grå polisonger, höll på att
stöta samman med dem i trappan och vek åt sidan kastande
en intresserad blick på Kitty. En slätrakad ung man med
djupt urringad väst, en herre av den snobbtyp, som furst
Stjerbatskij föraktade, hälsade på dem och ilade förbi
ordnande under gången sin vita halsduk, vände sig så plötsligt
om och kom fram och bjöd upp Kitty till en kadrilj. Första
kadriljen var redan upptagen för Vronskijs räkning, och den
unge mannen fick därför ta andra kadriljen. En officer,
som stod i dörren och knäppte sin handske, vek artigt åt
sidan för dem och strök sina mustascher tydligen intagen av
Kittys skära fägring.

Oaktat toaletten, hårklädseln och alla andra
förberedelser för balen kostat Kitty stor möda och omtanke, skred
hon nu i den med skär slöja överdragna, veckrika tylldräkten
så fritt och otvunget fram, som om alla dessa rosetter,
spetsar och övriga toalettdetaljer icke kostat henne och hennes
anhöriga en minuts besvär, som om hon hade fötts i detta
tyll, dessa spetsar och denna höga frisyr, i vilken en ros
och två gröna blad voro instuckna.

Då modern just vid ingången till salen ville ordna ett
band, som Kitty bar om livet, drog sig dottern undan: hon
kände på sig, att allt som hon bar borde vara som det var
och att man icke behövde ändra på något.

Kitty hade en av sina lyckodagar. Klänningen satt icke
någonstädes för trångt, på intet håll hade någon spets
glidit loss, rosetterna hade icke blivit skrynklade eller lossnat
och de skära högklackade skorna tryckte ej fötterna. De
täta blonda hårklungorna sutto säkert och naturligt på det
lilla huvudet och ingen av knapparna på de långa
handskarna, som tydligt läto armarnas rundning framträda, hade
sprungit upp. Det svarta sammetsbandet med medaljongen
smög sig lent om hennes hals. Detta sammetsband var
något särskilt förtjusande. Då Kitty därhemma i spegeln hade
betraktat sin hals, hade hon liksom hört detta sammetsband
tala till sig. Om allt annat kunde det kanske finnas ett
tvivel, blott icke om att detta band var något alldeles
förtjusande. Kitty hade även här på balen, då hon såg sig i
spegeln, lett ett lyckligt leende vid anblicken av detta
sammetsband. Kring sina bara skuldror och armar kände
Kitty en sval fläkt som av marmor och njöt särskilt av
denna förnimmelse. Ögonen strålade, och de röda läpparna
formade sig ofrivilligt till ett leende i känslan av sin
tjuskraft. Hon hade knappt hunnit träda in i salen, där en hop
i tyll, band, spetsar och blommor smyckade damer väntade
på kavaljerer, förrän hon redan var uppbjuden till valsen.
Och den, som bjöd upp henne, var balens främste kavaljer,
den berömde festarrangören och ceremonimästaren
Jegorusjka Korsunskij, en gift, vacker och ståtlig man. Han
hade just lämnat grevinnan Bonina, med vilken han dansat
första valsturen, och överfarande sitt rike med en blick fick
han syn på den inträdande Kitty och skyndade fram till
henne med den för balanförare så karakteristiska lediga
gången. Han bugade sig och sträckte, utan att med ord
inbjuda henne, fram sin arm för att lägga den om
hennes liv. Kitty såg sig om för att finna någon, som hon kunde
räcka sin solfjäder, och med ett leende mottog värdinnan
den.

— Det var bra, att ni kommit hit i tid, — sade han
och lade armen om hennes midja, — det har blivit en sådan
mani att komma försent.

Hon böjde sig fram och lade vänstra handen på hans
skuldra, och hennes små fötter i de skära små skorna
började snabbt, lätt och taktfast att vid musikens toner röra
sig över det glatta parkettgolvet.

— Det är en sann vila att valsa med er, — sade han till
henne, då han tog sina första ännu långsamma danssteg. —
Vilken förtjusande lätthet, <i>precision</i>, — sade han.
Detsamma brukade han säga till nästan alla nära bekanta
damer.

Hon log åt hans beröm och över hans skuldra fortsatte
hon att betrakta balsalen. Hon var icke längre den unga
nybörjerskan, för vilken på en bal alla ansikten smälta hop
i ett och samma magiska intryck, hon var icke heller en
dam, som varit med om ett otal baler och som redan kände
alla ansikten till leda, hon befann sig på vägen mellan dessa
ytterligheter, — hon var hänförd, men samtidigt hade hon
sig själv så mycket i sin makt, att hon kunde iaktta sin
omgivning. Hon såg, att blomman av aristokratien hade
grupperat sig i salens vänstra hörn. Där befann sig
Korsunskijs fru, den vackra Lydie, urringad till otrolig grad,
där syntes värdinnan, där sken hjässan på den skallige
Krivin, som alltid höll sig framme bland gräddan av
societeten. Dit bort blickade blyga ynglingar, som ej vågade gå
fram till denna del av sällskapet. Där uppfångade hennes
öga också Stiva och strax därpå fick hon syn på Annas
vackra huvud och smidiga gestalt, klädd i svart sammet.
Också <i>han</i> var där. Kitty hade icke sett honom sedan den
kvällen, då hon avböjde Levins frieri. Med sina skarpsynta
ögon kände hon strax igen honom och märkte också, att
han såg på henne.

— Vad, skall vi dansa ännu ett varv? Ni är väl inte
trött? — sade Korsunskij, lätt flämtande.

— Nej, tack.

— Vart får jag föra er?

— Fru Karenina är här, tycks det... för mig till henne.

— Som ni behagar.

Och Korsunskij valsade med avmätta steg hän mot
skaran i vänstra hörnet av salen, under utropet »pardon,
mesdames, pardon, pardon, mesdames» kryssande genom
att hav av spetsar, tyll och band utan att kollidera ens med
en plym och stannade med en skarp sväng, så att hans dams
smäckra ben i genombrutna strumpor blevo synliga och
släpet svängde ut och gled i solfjäderform över Krivins
knän. Korsunskij bugade sig, rätade på det
skjortvecksklädda bröstet och räckte henne handen för att ledsaga
henne fram till Anna Arkadjevna. Kitty drog rodnande
sitt släp från Krivins knän och såg sig smått yr omkring
med blicken sökande Anna. Anna var icke klädd i lila
såsom Kitty ovillkorligen tänkt sig det, utan i en svart, djupt
urringad sammetsdräkt, som blottade hennes runda, om
snidat elfenben erinrande skuldror, bröstet och de fylliga
armarna med de små välformade händerna. Hela dräkten
var besatt med venetiansk guipure. På hennes huvud
syntes i det rika svarta håret, som helt och hållet var
hennes eget, en liten girland av styvmorsvioler och en
likadan girland var fäst vid hennes svarta skärp mellan vita
spetsar. Hennes hårklädsel var ytterst enkel. Det enda
iögonfallande voro de självsvåldigt ringlande krusiga
lockarna, som alltid uppstodo vid tinningarna och i nacken.
Om den runda, kraftiga halsen bar hon ett pärlband.

Kitty hade varje dag sett Anna, var helt intagen i henne
och hade ovillkorligen föreställt sig henne i lila. Men nu,
då hon såg henne i svart, insåg hon, att hon förut icke till
fullo förstått hela hennes tjuskraft. Hon såg nu i henne
någonting alldeles nytt och oväntat. Nu begrep hon, att Anna
icke kunde komma klädd i lila och att hennes tjusning just
bestod däri, att hon själv städse framträdde på bekostnad
av sin dräkt, att dräkten aldrig kunde vara det mest
iögonfallande hos henne. Den svarta, spetsprydda klänningen
lade man icke märke till. Den verkade blott som en ram,
och vad som framträdde var blott hon själv, enkel, naturlig,
hänförande, glad och livfull.

Hon stod med sin vanliga raka hållning, och då Kitty
nalkades var hon just inbegripen i ett samtal med värden
och stod med huvudet lätt böjt mot honom.

— Nej, jag gör mig inte av med stenen, — svarade hon
på något han sagt till henne, — fast jag förstår inte
varför, — fortsatte hon med en ryckning på skuldrorna och
strax därpå vände hon sig med ett älskligt beskyddande
småleende mot Kitty. Med ett snabbt kvinnligt ögonkast
överfor hon hennes toalett och gjorde en knappt märkbar,
men för Kitty begriplig rörelse med huvudet, som antydde
gillande. — Ni kommer ju dansande in i salen, — yttrade hon.

— Ja, det här är en av mina bästa medhjälparinnor, —
sade Korsunskij med en bugning för Anna, som han ännu icke
hade träffat. — Furstinnan hjälper till att göra balen glad
och förtjusande. Anna Arkadjevna, en vals, — sade han
med en ny bugning.

— Å, är ni bekanta? — frågade värden.

— Ja, med vem är inte jag bekant. Mig och min fru
känner ju alla, — svarade Korsunskij.

I detsamma inträdde Vronskij.

— Nå ja, i fall man här inte kan få låta bli att
dansa, så låt oss då, — sade Anna och lade hastigt armen
på Korsunskijs axel undvikande att lägga märke till
Vronskijs hälsning.

»Varför är hon missnöjd med honom?» tänkte Kitty,
som märkte, att Anna med avsikt underlät att besvara
Vronskijs hälsning. Vronskij gick fram till Kitty och
påminde henne om att de skulle dansa första kadriljen med
varandra och uttryckte sin ledsnad över att han någon tid
icke fått träffa henne. Kitty lyssnade på vad han sade,
intresserat betraktande Anna, som svävade bort i valsen.
Hon väntade på att Vronskij skulle invitera henne till en
valstur, men han underlät att göra detta och hon tittade
förvånat på honom. Han rodnade och skyndade sig att
bjuda upp henne, men så fort han hunnit lägga armen om
hennes smäckra midja och tagit det första danssteget,
upphörde plötsligt musiken. Kitty såg på hans ansikte, som
var så nära inpå henne, och denna blick full av kärlek, som
hon då fäste på honom och som han lämnade obesvarad,
erinrade hon sig sedan år därefter med en känsla av
smärtfylld skam.

— Pardon, pardon! Vals, vals! — ropade Korsunskij
från andra sidan av salen, och gripande första unga dam inom
räckhåll började han dansa.
</chapter>

<chapter name="XXIII">
<h2>XXIII.</h2>

Vronskij och Kitty dansade ett par varv. Efter valsen
gick Kitty bort till sin mor och hade knappt hunnit att
utbyta ett par ord med grevinnan Nordstone, då Vronskij
redan kom för att hämta henne till första kadriljen. Under
denna kadrilj rörde sig deras samtal om intet av betydelse,
de pratade blott då och då än om makarna Korsunskij,
som han på ett mycket roande sätt skildrade som två
älskvärda barn på fyrtio år, än om den under bildning
varande stadsteatern. Blott en enda gång snuddade samtalet
vid något, som djupare angick henne, nämligen då Vronskij
frågade om Levin, om han var på balen, och tillfogade att
han behagat honom. Men Kitty hade icke väntat sig mycket
av kadriljen. Med bävan i hjärtat väntade hon på
masurkan. Hon hade en känsla av att under masurkan skulle allt
avgöras. Att han medan de dansade kadrilj icke bjöd upp
henne till masurkan, oroade henne icke. Hon var övertygad
om att hon skulle komma att dansa masurkan med honom
denna gång som på föregående baler och hon hade givit
fem stycken avslag åt andra, förebärande, att hon var
upptagen. Hela balen ända till sista kadriljen hade för Kitty
varit en enda trolsk symfoni av ljud, rörelser och glada
färger. Blott då hon kände sig trött och behövde hämta
sig, hade hon icke dansat. Men då hon dansade sista
kadriljen med en tråkig ung man, som det varit omöjligt att visa
från sig, kom hon genom en slump att bli vis-à-vis med
Vronskij och Anna. Hon hade icke sedan hon kom dit åter
träffat samman med Anna, och nu fick hon för andra
gången plötsligt syn på henne och iakttog hos henne ett nytt och
oväntat uttryck. Hon lade hos Anna märke till det för
henne själv så välkända uttrycket av den livaktighet, som
väckes av framgången. Hon såg, att Anna var yr av en
eggande hänryckning. Hon kände väl till denna känsla
och visste, vilket uttryck den tar sig, och hon såg detta
hos Anna, — hon såg en skälvande, fladdrande glans i
ögonen, ett leende av lyckokänsla ofrivilligt darrande i
läpparna och lade märke till hennes rörelsers säkra och lätta
gratie.

»Vem?» — frågade hon sig. — »är det alla eller någon viss?»
Och utan att bry sig om att hjälpa sin ungdomlige kavaljer
i ett samtal, vars tråd han tappat bort och icke åter förstod
att ta upp, började hon uppmärksamt iakttaga, medan hon
i det yttre fogade sig efter Korsunskijs muntert högljudda
kommandorop, som än drevo alla att kasta sig i stor rond,
än i chaîne. Hon iakttog, och hennes hjärta
sammansnördes allt hårdare och hårdare. »Nej, det är inte mängdens
beundran, som berusat henne, det är en hänryckning som
kommer från en enda. Och denne ende — är det då han?»
Varje gång, han talade till Anna, glimmade ett
glädjeskimmer till i hennes ögon och ett leende av lycka darrade kring
hennes röda läppar. Hon gjorde liksom våld på sig själv
för att icke visa dessa tecken på glädje, men de
uppenbarade sig av sig själva i hennes ansikte. »Nå, men han?»
Kitty såg på honom och greps av fasa. Detsamma, som
Kitty så klart kunde läsa i Annas ansikte, märkte hon också
hos honom. Vart hade hans behärskade, stela sätt tagit
vägen, var var då det sorglöst lugna uttrycket i hans
ansikte? Nej, nu böjde han var gång han vände sig till henne
på huvudet, som ville han falla ned inför henne och i hans
blick vilade ett uttryck av undergivenhet och ängslan.
»Jag vill inte såra någons känslor» — tycktes hans blick
gång på gång säga, — »jag vill endast rädda mig, och jag
vet inte hur.» Hans ansikte hade ett uttryck, som hon aldrig
förr sett.

De talade om gemensamma bekanta, de förde ett till
det yttre rent obetydligt samtal, men en känsla sade Kitty
att varje ord de yttrade hade att bestämma om deras och
hennes öde. Och det egendomliga var, att fast de i själva
verket blott talade med varandra om att Ivan Ivanovitj
var bra löjlig med sin ständiga franska, att Jeletskaja borde
kunnat få en bättre fästman, i alla fall dessa ord för dem
hade en viss betydelse och att de lika väl som Kitty kände
detta. Hela balen, hela världen skymdes i Kittys själ av
ett töcken. Endast den stränga sällskapliga uppfostran
man givit henne höll henne uppe och fick henne att göra
vad som fordrades av henne, att dansa, att svara på frågor,
att tala, ja, till och med att le. Men strax innan masurkan
skulle begynna och man redan börjat ställa undan stolar
och några av de i balen deltagande paren drogo sig ut i stora
salen från de mindre salongsrummen, kom en känsla av
förtvivlan och fasa över Kitty. Hon hade sagt nej till fem
kavaljerer — och nu skulle hon icke komma att dansa
masurka. Det fanns icke ens ett hopp om att någon skulle
bjuda upp henne just därför, att hennes framgång i
societeten varit alltför stor och det nu icke kunde falla någon
in, att hon icke redan var uppbjuden. Hon måste söka upp
sin mor och säga henne, att hon blivit sjuk och sedan fara
hem, men därtill hade hon icke kraft. Hon kände sig
tillintetgjord.

Hon gick in i ett litet förmak och sjönk ned på en stol.
Den luftigt lätta kjolen lyfte sig som ett moln mot hennes
smäckra liv, hennes vänstra arm sjönk vanmäktig ned i
vecken av den skära tunikan, tunn och flickaktigt vek, i
högra handen höll hos solfjädern och med häftiga korta
rörelser fläktade hon svalka mot sitt upphettade ansikte.
Hon liknade en fjäril, som klängt sig fast vid ett grässtrå
och i nästa ögonblick fladdrande skulle slå ut sina
regnbågsglittrande vingar, men hennes hjärta hopsnördes av en
hemsk förtvivlan.

»Kanske jag ändå tar fel, kanske det inte alls är så»?
Och vad hon nyss sett stod åter framför henne.

— Kitty, vad är detta? — sade grevinnan Nordstone,
som med ljudlösa steg gått fram över golvmattan till henne.
— Jag förstår inte detta.

Kittys underläpp darrade till, hon reste sig hastigt.

— Kitty, dansar du inte masurkan?

— Nej, nej, — sade Kitty med av gråt skälvande röst.

— Jag såg honom bjuda upp henne till masurkan, —
sade grevinnan, vetande att Kitty förstod vilka hon
menade med han och hon. — Hon sade: skall ni då inte dansa
med furstinnan Stjerbatskaja?

— Ack, för mig kan det vara detsamma! — svarade
Kitty.

Ingen utom hon själv förstod den belägenhet, vari hon
kommit. Ingen visste, att hon nyss visat från sig en man,
som hon kanske älskade, och hon hade gjort detta, därför
att hon litade på en annan.

Grevinnan Nordstone sökte rätt på Korsunskij, som
hon dansat masurka med, och bad honom bjuda upp Kitty.

Kitty dansade främst bland paren och till all lycka
behövde hon icke tala med sin kavaljer, emedan Korsunskij
hela tiden var upptagen av sitt dirigentskap. Vronskij och
Anna befunno sig rakt framför henne. Hon kunde med sin
skarpa blick tydligt se dem på avstånd och hon såg dem
också på nära håll, då paren möttes, och ju mer hon
betraktade dem, desto tydligare begrep hon, att hennes olycka var
avgjord. Hon märkte, att de kände sig som på tu man
hand i den människofyllda salen. I Vronskijs ansikte, vars
drag eljes alltid voro så fasta och oberörda, såg hon
alltjämt detta underliga uttryck av bortkommenhet och
undergivenhet, som påminde om uppsynen hos en klok hund, som
känner sig skyldig.

Log Anna, visade sig ett leende på hans läppar; blev
hon tyst och eftertänksam, antog hans ansikte att
allvarsamt uttryck. En övernaturlig makt drog ständigt Kittys
blick hän till Annas ansikte. Hon var hänförande skön i
sin enkla svarta dräkt, sköna voro hennes fylliga
armbandsprydda armar, skön var hennes fasta hals med det enkla
pärlbandssmycket, skönt var hennes rika mörka hår, skön
var den gratiösa rörelsen hos hennes lemmar, skönt var
hennes vackra ansikte i sin livfullhet, men i all denna
skönhet var det något obarmhärtigt och skräckinjagande.

Kitty måste beundra henne ännu mer än förut och
samtidigt kände hon inom sig smärtan växa allt större och
större. Hon kände det, som om hon skulle kvävas, och denna
känsla återspeglades av hennes ansikte. Vronskij fick syn
på henne, då de snuddade förbi varandra i masurkan, och
höll nästan på att icke känna igen henne, så förändrad hade
hon blivit.

— En förtjusande bal! — ropade han till henne för att
säga något.

— Ja, — svarade hon.

Mitt under masurkan vid en invecklad tur, som uttänkts
av Korsunskij, trädde Anna ut i den krets som bildades av
de dansande åtföljd av tvenne kavaljerer och kallade till sig
Kitty och ytterligare en dam. Kitty gick fram till henne
med ett förskrämt uttryck i blicken. Anna betraktade
henne med lätt plirande ögon och tryckte leende hennes
hand. Men då hon märkte, att Kitty blott med ett uttryck
av förtvivlan och undran svarade på hennes leende, vände
hon sig från henne och började muntert samtala med den
andra damen.

»Ja, det finns något underligt, demoniskt och
hänförande hos henne», tänkte Kitty.

Anna ville icke stanna för att supera, men värden bad
henne enträget.

— Inga invändningar, Anna Arkadjevna, — sade
Korsunskij och lät sin frackärm beröra hennes nakna arm. —
Vilken idé för kotiljongen jag funnit på! <i>Un bijou!</i>

Och han rörde sig ett litet stycke vidare bemödande sig
att locka henne med sig. Värden log gillande.

— Nej, jag stannar inte, — svarade Anna leende, men
trots leendet förstodo både Korsunskij och värden på det
bestämda tonfallet i hennes svar, att hon icke komme att
stanna. — Nej, jag har nu redan i Moskva dansat mer på
er bal än jag gjort under hela vintern i Petersburg, — sade
Anna med en blick på Vronskij, som stod bredvid henne. —
Jag måste vila mig före resan.

— Far ni verkligen i morgon? — frågade Vronskij.

— Ja, jag har tänkt det, — svarade Anna liksom
förvånad över djärvheten i hans fråga. Men en skälvande
glimt från hennes ögon brände honom, då hon sade detta.

Anna Arkadjevna stannade icke kvar till supén.
</chapter>

<chapter name="XXIV">
<h2>XXIV.</h2>

»Ja, det finns något motbjudande, något frånstötande
hos mig, — tänkte Levin, då han lämnat Stjerbatskijs och
till fots begav sig till sin bror. — Jag duger inte i andra
människors ögon. Jag är högmodig, säger man. Nej,
högmodet saknas även det hos mig. Om det fanns högmod hos
mig, hade jag inte låtit mig komma i en sådan här
belägenhet.» Och han såg framför sig Vronskij, lycklig, godlynt,
lugn och förståndig. Helt visst hade denne aldrig varit
ställd inför något sådant som han själv denna afton. »Ja,
hon måste ju föredraga honom. Så måste det vara, och jag
har intet skäl att klaga. Felet är mitt eget. Vad ägde jag
för rätt att tro, att hon skulle önska förena sitt liv med mitt?
Vem är jag? En man, som inte duger till något, som ingen
frågar efter.» Och han kom att tänka på sin bror Nikolaj,
och vid denna erinring fick han en känsla av tröst. »Har
han inte rätt i att allt i världen är ont och uselt? Vår dom
över bror Nikolaj har knappast varit rättvis. Naturligtvis
är han så som Prokofij sett honom, berusad och i trasig päls
en eländig människa, men jag känner honom från en annan
sida. Jag känner hans inre människa och jag vet, att vi
andra har stora likheter med honom. Och i stället för att
söka upp honom for jag och åt middag och begav mig så
hit.» Levin gick fram till en lyktstolpe och läste broderns
adress, som han hade antecknad på ett papper i sin
plånbok, och ropade så an en kusk. Under den långa vägen till
sin brors bostad satt Levin och genomgick i minnet allt han
visste om broderns livsöden. Han tänkte på hur brodern
trots kamraternas hån hela sin universitetstid och första
året efter denna levat som en munk, strängt följt alla
religionens föreskrifter, besökt gudstjänsterna och iakttagit
fastan, hållit sig fjärran från alla nöjen och särskilt
undvikit kvinnor. Och så med ens, då livsvirveln grep honom,
hade han slagit sig i slang med det värsta slödder och
börjat det mest tygellösa liv i utsvävningar. Levin kom att
tänka på den sorgliga historien med gossen, som Nikolaj
tagit med sig från landet för att ge honom uppfostran
och som han i ett raserianfall så illa misshandlat, att han
blev rättsligt åtalad för att ha tillfogat honom framtida
men. Han erinrade sig broderns mellanhavande med en
falskspelare, som han förlorat pengar till och givit en växel
på beloppet och sedan stämt inför rätta för att bevisa, att
han blivit bedragen. (Det rörde sig om de pengar, som
Sergej Ivanovitj utbetalat.) Han tänkte på att brodern en
natt för våldsamt uppträdande fått sova hos polisen, och
han tänkte på den skamliga process brodern inlett mot
Sergej Ivanovitj, därför att han fått för sig att denne icke
betalat honom hans andel i arvet efter modern, och
slutligen på hans sista tilltag att fara bort för att ta tjänst i ett
av de västra guvernementen, där han kom i delo med
rättvisan, därför att han misshandlat en byfogde... Allt detta
var gement, men för Levin framstod det icke så uselt, som
det måste tyckas dem, som icke kände Nikolaj, icke kände
hans livs historia, icke kände hans hjärta.

Levin tänkte på att under den tid, då Nikolaj hade sin
fromhetsperiod, då han helt ville gå upp i munkliv, fasta
och kyrkobesök, då han i religionen sökte efter hjälp att
tygla sin lidelsefulla natur, hade ingen brytt sig om att ge
honom ett stöd, utan alla, även Levin själv, hade drivit
gäck med honom. De hade retat honom, kallat honom Noa
och munken; och då det bar utför med honom, hade ingen
hjälpt honom, utan alla hade med fasa och avsky vänt
sig från honom.

En känsla sade Levin, att hans bror Nikolaj i själ och
hjärta, i sin varelses innersta djup, trots allt nedrigt i sitt
liv, icke var mer skuldbelastad än de som föraktade honom.
Han rådde icke för att han blivit född med en våldsam
karaktär parad med ett i vissa avseenden inskränkt
förstånd. Han hade dock alltid velat vara god. »Jag skall
säga honom allt, jag skall få honom att säga mig allt och
jag skall visa honom, att jag håller av honom och därför
förstår honom», överenskom Levin med sig själv, då han vid
elvatiden körde fram till det hotell, som adressen gav
anvisning på.

— En trappa upp, N:o 12 och 13, — svarade portieren
på Levins förfrågan.

— Är han inne?

— Ja, han torde vara hemma.

Dörren till N:o 12 stod halvöppen. I ljusstrimman
därifrån trängde det ut en tät rök av svag och billig tobak och
ljudet av en för Levin okänd röst hördes. Men Levin förstod
strax, att brodern var där, han hörde hans hostningar.

Då han stod vid dörren, sade den ökända rösten:

— Allt beror på hur förståndigt och insiktsfullt saken
bedrives.

Konstantin Levin tittade in genom dörren och såg, att
den som talade var en ung man med en väldig massa hår på
huvudet, klädd i en grov veckad livrock. En ung koppärrig
kvinna i en urringad ylleklänning utan ärmar satt på
soffan. Brodern kunde han icke se. Hjärtat snörptes samman
på Konstantin vid tanken på att hans bror levde mitt bland
sådana människor. Ingen hörde honom och medan
Konstantin tog av sig sina galoscher hörde han på vad herrn i
livrocken sade. Han talade om något planerat företag.

— Ja, må fan ta dem, de privilegierade klasserna, —
hostade broderns röst. — Masja, skaffa oss lite kvällsmat och
giv oss vad som är kvar av vinet, annars går vi.

Kvinnan reste sig och gick utanför en avbalkning i
rummet och fick syn på Konstantin.

— Det är en herre där, Nikaloj Dmitritj, — sade hon.

— Vad behagas — ljöd vresigt Nikolaj Levins röst.

— Det är jag, — svarade Konstantin Levin och steg
fram i ljuset.

— Vilken <i>jag?</i> — inföll Nikolaj i ännu vresigare ton.
Det hördes, hur han brådskande steg upp och stötte mot
något, och så varseblev Levin framför sig i dörren broderns
välbekanta gestalt, som emellertid genom sitt förvildade
och sjukliga utseende gjorde honom bestört. Nikolaj stod
där lång, mager och kutryggig med stora förskrämda ögon

Han var ännu magrare än för tre år sedan, då
Konstantin Levin sist sett honom. Han bar en bonjour med korta
skört, och hans långa lemmar syntes väldigare än vanligt.
Håret hade glesnat, men samma stubbiga mustascher täckte
läpparna och det var samma naiva ögon, som underligt
stirrade mot den inträdande.

— Å, Kost’ja! — utbrast han plötsligt, kännande igen
sin bror, och det kom en glad glimt i hans ögon. Men i
samma sekund såg han sig om mot den unge mannen inne
i rummet och med huvud och hals gjorde han en spasmodisk
rörelse som om halslinningen tryckte honom, och ett helt
annat uttryck — ett vilt, lidande och brutalt — lade sig
över hans avtärda ansikte.

— Jag har skrivit både till er och till Sergej Ivanovitj,
att jag är främmande för er, att jag inte vill ha någon
bekantskap med er. Vad vill du, vad är det ni vill?

Han var icke alls sådan som Konstantin nyss föreställt
sig honom. Det värsta och dåligaste i hans karaktär, det
som gjorde allt umgänge med honom så vanskligt, hade
Konstantin Levin glömt, då han tänkt på honom, och
först nu, då han fått se hans ansikte, särskilt den
spasmodiska vridningen på huvudet, erinrade han sig det.

— Jag har inte alls något ärende till dig, — svarade
han i försagd ton. — Jag har bara kommit för att besöka
dig.

Broderns skygga väsen blidkade synbarligen Nikolaj.
Det ryckte till i hans läppar.

— Jaså, säger du det? — sade han. — Nå, stig in, tag plats.
Vill du äta kväll med oss? Masja, bär hit tre portioner. Nej,
vänta. Vet du, vem detta är? — sade han vänd till brodern
och pekade på herrn i livrocken: — det är herr Kritskij, min
vän från Kiev, en ovanlig man. Polisen förföljer honom,
därför att han inte är en skurk.

Efter gammal vana såg han sig om på alla i rummet.
Då han märkte, att kvinnan, som stod vid dörren, just skulle
till att gå, skrek han till henne: »Stanna, sa’ jag.» Och
på samma svårbegripliga, tillkrånglade sätt, som
Konstantin så väl kände till, började han därefter, sedan han
kastat en blick runt omkring sig, att berätta Kritskijs historia.
Hur denne blivit relegerad från universitet, därför att han
grundat söndagsskolor och en hjälpförening för fattiga
studenter, och hur han sedan blivit folkskolelärare, hur han
även blivit bortkörd från folkskolan och sedan blivit dömd
för någon förseelse.

— Är ni från Kievs universitet? — sade Konstantin
Levin till Kritskij för att avbryta en obehaglig tystnad, som
inträtt.

— Ja, jag har tillhört Kievs universitet, — svarade
Kritskij vresigt med en rynkning på ögonbrynen.

— Och denna kvinna, — avbröt Nikolaj Levin med en
gest bort mot henne, — är min väninna för livet, Marja
Nikolajevna. Jag har tagit henne från ett näste, —
yttrade han med en ryckning i halsmusklerna. — Men jag
älskar och högaktar henne och alla, som vill ha bekantskap
med mig, — tillade han med höjd röst och mörk uppsyn, —
ber jag hysa aktning för henne och hålla av henne. Hon är
detsamma som min hustru, alldeles detsamma. Så nu vet
du, vem du har att göra med. Och om du tycker, att du
förnedrar dig, så Guds fred med dig, där har du dörrn.

Och åter gled hans blick med ett frågande uttryck över
sällskapet.

— Jag förstår inte, varför jag skulle förnedra mig.

— Nå, Masja, säg till om kvällsmat: tre portioner,
snaps och vin... Nej, vänta... Nej, det gör detsamma...
Gå du.
</chapter>

<chapter name="XXV">
<h2>XXV.</h2>

— Ja, du ser... — fortsatte Nikolaj Levin, rynkande
pannan av tankeansträngning och med en ryckning i
ansiktsmusklerna.

Han hade synbarligen svårt att avgöra, vad han skulle
säga eller göra.

— Ser du där... — han visade på ett hörn av rummet,
där några med rep ombundna järnstänger lågo. — Ser du
det där? Det är begynnelsen till ett nytt företag, som vi
förbereder. Det är fråga om en produktionssammanslutning
av arbetare...

Konstantin hörde knappt på. Han såg på broderns
sjukliga, lungsiktiga ansikte, och han erfor ett allt större och
större medlidande med denne. Han hade svårt för att lyssna
till vad brodern pratade om sitt arbetsprojekt. Han insåg,
att detta kooperativa arbetsföretag blott var ett nödankare
utkastat för att undgå självförakt. Nikolaj Levin fortsatte
att tala:

— Du vet, att kapitalet förtrycker arbetaren. Hos oss
bär arbetarna, bondestammen, hela mödans tyngd och är
försatt i ett sådant läge, att hur de än mödar sig, kan de
inte komma bort från sitt slaveri som mänskliga djur. Hela
vinstöverskottet av arbetsförtjänsten, varigenom de skulle
kunna förbättra sin ställning, få tillfälle till vila och
möjlighet att förskaffa sig bildning, — hela överskottet av
inkomsten bestjäl kapitalisterna dem på. Och samhället är
så inrättat, att ju mer de arbetar, ju mer kommer köpmän
och jordägare att rikta sig, och arbetarna förblir träldjur.
Men denna ordning måste ändras, — slutade han och såg
med en spörjande blick på brodern.

— Ja, naturligtvis, — sade Konstantin, som satt och
stirrade på en rodnad, som uppstigit på broderns utstående
kindknotor.

— Och nu skall vi ordna ett kooperativt
smidesarbetarelag, där hela produktionen, vinsten och
produktionsmedlen, allt skall vara gemensamt.

— Var skall detta arbetslag vara? — frågade
Konstantin Levin.

— I byn Vozdrema i Kazanska guvernementet.

— Men varför just i en by? I byarna, tycker jag, finns
det så mycket annat att göra. Varför skulle smederna
just vara i en by?

— Jo, därför, att bönderna fortfarande är samma
slavar som förut, och att det inte är dig och Sergej Ivanovitj
till behag, att man vill föra dem ut ur detta slaveri, — sade
Nikolaj Levin, retad av broderns invändning.

Konstantin Levin suckade och lät blicken glida över det
mörka och smutsiga rummet. Denna suck uppretade
tydligen Nikolaj ytterligare.

— Ja, jag känner dina och Sergej Ivanovitjs
aristokratåsikter. Jag vet, att han använder alla sina andliga krafter
för att rättfärdiga det bestående onda.

— Nej, men varför talar du om Sergej Ivanovitj? —
frågade Levin med ett leende.

— Sergej Ivanovitj? Jo, därför, skall du veta, — skrek
Nikolaj Levin till, så fort brodern nämnt Sergej Ivanovitjs
namn, — jo därför... Ja, vad tjänar det till att tala? Bara
en fråga... Varför har du kommit till mig? Du hyser
förakt för det här, skönt, gå i Guds namn, gå! — skrek han
och reste sig från stolen, — gå, gå!

— Jag hyser inget som helst förakt, — sade
Konstantin Levin i skygg ton. — Jag bestrider inte ens dina åsikter.

I detsamma återvände Marja Nikolajevna. Nikolaj
Levin kastade en vredgad blick på henne. Hon gick
skyndsamt fram till honom och viskade något.

— Jag är inte frisk, jag har blivit så retlig, — sade
Nikolaj Levin med en tung suck, sedan han något lugnat sig, —
och så talar du till mig om Sergej Ivanovitj och hans artikel.
Det är en sådan strunt, ett sådant sladder, ett sådant
självbedrägeri. Vad kan en människa skriva om rättvisa, som
alls inte känner rättvisan? Har ni läst hans artikel? —
vände han sig till Kritskij och satte sig åter ned vid bordet
skjutande undan en hög av kringströdda cigarretter för att
röja plats på dess ena hälft.

— Jag har inte läst den, — sade Kritskij i vresig ton,
tydligen ville han icke ta någon del i samtalet.

— Varför? — vände sig Nikolaj Levin förargad mot
Kritskij.

— Jo, därför att jag anser det onödigt att förlora tid på
den saken.

— Nå, men var god och säg mig, hur kan ni veta, att
det vore förlorad tid? För många är denna artikel
otillgänglig, med andra ord, den rör sig på ett för högt plan.

— Men med mig är det tvärtom, jag genomskådar hans
tankegång och vet varför den är svag.

En allmän tystnad inträdde. Kritskij reste sig dröjande
och grep tag i sin mössa.

— Vill ni inte äta kväll med oss? Nå, farväl då! Kom i
morgon med smeden.

Så fort Kritskij kommit ut ur rummet, log Nikolaj
Levin med en blink i ögat.

— Han är också ett kräk, — utbrast han. — Jag ser
ju...

Men i detsamma kallade Kritskij på honom från dörren.

— Vad vill du? — sade han och gick ut i korridorn till
honom. Levin, som lämnades ensam med Marja
Nikolajevna, vände sig till henne:

— Har ni länge varit bekant med min bror? — sade han.

— Ja, snart i två år. Hans hälsa har blivit allt sämre.
Han dricker mycket, — tillade hon.

— Vad dricker han?

— Brännvin, och det är skadligt för honom.

— Jaså, han dricker mycket? — viskade Levin.

— Ja, — sade hon med en skygg blick mot dörren, där
Nikolaj Levin åter visade sig.

— Vad har ni pratat om? — sade han, med missbelåten
min, medan hans förskrämda ögon irrade från den ene till
den andre. — Om vad?

— Om ingenting alls, — svarade Konstantin förvirrad.

— Ja, om du inte vill säga mig det, så låt bli. Men
du skall inte bry dig om att tala med henne. Hon är en
flicka av folket och du är en herreman, — sade han med
en ryckning i halsmusklerna. — Jag ser, att du förstått allt
och att du hyser medömkan med din brors misstag, —
tillade han med höjd röst.

— Nikolaj Dmitritj, Nikolaj Dmitritj! — viskade Marja
Nikolajevna och lutade sig fram mot honom.

— Nå, det är bra. Men hur går det med kvällsmaten?
Nå, där kommer han då, — tillade han märkande en kypare,
som kom in med en bricka. — Ställ det här, — befallde han
i vresig ton och grep strax brännvinskaraffen, hällde i ett
spetsglas och tömde det begärligt. — Drick du med, om du
vill! — vände han sig till brodern i en ton, som vittnade om
att han strax blivit i gladare humör. — Låt oss lämna
Sergej Ivanovitj. Det gläder mig i alla fall att råka dig. Vad
du än må säga, vi är ändå inte främmande för varandra.
Nå, så drick och berätta vad du har för dig? — fortsatte han
ivrigt mumsande på en brödskiva och slog i ett andra
glas. — Hur har du det?

— Jag bor ensam ute på landet som förut och sysslar
med lantbruk, — svarade Konstantin, som med förfäran
lade märke till den lidelsefulla lystnaden i broderns sätt att
dricka och äta, och bemödade sig att låtsa om intet.

— Varför gifter du dig inte?

— Det har jag inte kommit mig för med, — svarade
Konstantin och rodnade.

— Varför det? Med mig är det ute. Jag har fördärvat
mitt liv. Jag har sagt det och säger det än, att om man
hade givit mig min arvslott, då jag behövde den, hade hela
mitt liv varit annorlunda.

Konstantin skyndade att föra samtalet in på annat.

— Jag undrar, om du vet, att din Vanjusjka har plats
på kontoret hos mig i Pokrovskoje, — sade han.

Det ryckte till i Nikolajs hals och han satt en stund i
tankar.

— Ja, tala om för mig vad du gör i Pokrovskoje? Står
huset och björkarna kvar som förut? Och lever Filipp,
trädgårdsmästarn, än? Vad jag väl kommer ihåg bersån och
soffan där!... Se till, att du inte ändrar något i huset, utan
gift dig med första och ordna så allt blir som det var förr.
Då kommer jag på besök till dig, om du får eu hygglig fru.

— Kom och besök mig nu, — sade Levin. — Vi skulle
kunna ordna det bra för oss.

— Jag skulle komma till dig, om jag bara visste, att jag
inte skulle råka Sergej Ivanovitj.

Du träffar honom inte. Jag bor där alldeles
oberoende av honom.

— Ja, men hur du än tycker, så måste du välja mellan
honom och mig, — sade han och såg skyggt in i broderns
ögon.

Denna skygghet hos honom rörde Konstantin.

— Om du vill höra min uppriktiga mening i denna sak,
så kan jag säga dig, att i din och Sergej Ivanovitjs strid har
jag varken tagit hans eller ditt parti. Ni har båda orätt. Du
mera i yttre avseende, och han i inre.

— Å, har du begripit det? — utropade Nikolaj glatt.

— Och om du vill veta det, så skattar jag högre
vänskapen med dig, därför...

— Varför, varför?

Konstantin kunde icke säga, att han höll honom kär,
därför att han var olycklig och hade behov av vänskap.
Men Nikolaj förstod, att han just ämnat säga detta, hans
uppsyn mörknade och han grep sig åter an med brännvinet.

— Nog, Nikolaj Dmitritj! — sade Marja Nikolajevna
och sträckte sin nakna, fylliga arm mot karaffen.

— Låt bli! Lägg dig inte i det här! Annars slår jag!
— skrek han.

Marja Nikolajevna log ett milt och godlynt leende, som
blidkade Nikolaj, och tog så brännvinet.

— Och du tror, att hon ingenting begriper? — sade
Nikolaj. — Hon förstår det här bättre än någon av oss.
Inte sant, det finns någonting gott, någonting rart hos
henne?

— Har ni aldrig förut varit i Moskva? — frågade henne
Konstantin för att säga något.

— Säg inte <i>ni</i> till henne. Det skrämmer henne. Ingen
har sagt ni till henne mer än domaren, då hon stod åtalad
för att hon ville lämna lastens näste. Ingen annan har sagt
ni till henne. Herre Gud, vilka vanvettigheter det finns i
världen! — skrek han plötsligt till. — Dessa nya
inrättningar, dessa fredsdomare, dessa landsting — vilket oting!

Och han började berätta om de konflikter han haft med
de nya statsinrättningarna.

Konstantin Levin hörde på, och förnekandet av alla
samhällsinrättningars ändamålsenlighet, som även han hyste
och ofta uttalat, misshagade honom nu, då han hörde det
ur broderns mun.

— I en annan värld kommer vi att förstå allt detta, —
sade han på skämt.

— I en annan värld? Asch, jag tål inte höra om en
annan värld! Jag tål inte, — sade han med sina förskrämda,
skygga ögon fästade på broderns ansikte. — Och ändå tycks
det, att det skulle vara skönt att få gå bort från all uselhet,
både andras och ens egen. Men jag är rädd för döden, jag
är förfärligt rädd för döden. — Han darrade häftigt till. —
Nå, så drick då något! Vill du ha champagne? Eller skall
vi fara någonstans? Låt oss fara till zigenare! Du vet, att
jag alltid tyckt mycket om zigenare och ryska folkvisor.

Han började bli osäker på målet och hoppade från det
ena samtalsämnet till det andra. Med Masjas hjälp
övertalade Konstantin honom att icke fara ut och alldeles
berusad fördes han i säng av dem.

Masja lovade, att i händelse av hjälpbehov skriva till
Konstantin och att söka övertala Nikolaj Levin att bosätta
sig hos sin bror.
</chapter>

<chapter name="XXVI">
<h2>XXVI.</h2>

Följande morgon lämnade Levin Moskva och anlände
hem vid kvällstiden. På tåget samtalade han med sitt
ressällskap om politik och om nyanlagda järnvägar, och
liksom i Moskva var han i sitt inre tyngd av ett virrvarr av
begrepp, av en otillfredsställelse med sig själv och en
skamkänsla inför något obestämt. Men när han steg av vid sin
station och i det svaga ljuset från det upplysta tåget fick
syn på sin enögde kusk Ignat, som med rockkragen högt
uppslagen satt och väntade på honom i hans mjukt
stoppade släde förspänd med de välkända hästarna i seldon med
tofsar och blanka ringar, och Ignat, medan reseffekterna
stuvades in, berättade honom vad nytt som hänt där ute
på landet, om att en arbetsförmedlare kommit och att kon
Pava kalvat, fick han en känsla av att tankereda började
inställa sig hos honom och att hans förnimmelse av
skamsenhet och inre otillfredsställelse började vika. Så kände han
det vid första anblicken av Ignat och hästarna. Men då
han dragit på sig fårskinnspälsen och väl insvept tagit plats
i släden, som så gled framåt, medan han tänkte på
förestående lantbruksbestyr, och fäste blicken på sidohästen,
en gång i tiden hans ridhäst, nu ett rätt så utslitet, men
ändock livligt djur, började han att i ett helt nytt ljus se
vad som hänt honom. Han kände sig som sig själv och ville
icke vara någon annan. Han ville blott nu söka bli bättre
än han varit förr. Först och främst beslöt han, att från och
med denna dag icke längre hoppas på någon sällspord
lycka, något som han väntat sig av ett äktenskap, och på
grund därav icke försumma nuet för en oviss framtid. För
det andra skulle han aldrig mer låta den förhatliga sinnliga
lidelsen få makt med sig, denna lidelse, vars minnen så
plågat honom då han beredde sig till sitt frieri. Och
tänkande på sin broder Nikolaj, fattade han det beslutet, att
han aldrig skulle glömma bort honom, att han skulle hålla
ett vaksamt öga på honom och aldrig förlora honom ur
sikte och vara redo till hjälp, om det skulle gå honom illa.
Och så skulle nog snart ske, det hade han en känsla av.
Även broderns tal om kommunismen, som vid deras
samtal icke hade gjort något starkare intryck på honom,
förorsakade honom nu grubbel. Han höll en omgestaltning
av de ekonomiska samhällsvillkoren för en utopi. Men han
hade alltid förnummit det orättvisa i sitt överflöd jämfört
med folkets fattigdom, och han fattade det beslutet, att
ehuru han hittills strängt arbetat och icke levat överdådigt,
han nu, för att känna sig helt som en jämlike, skulle arbeta
ännu strängare och icke tillåta sig någon lyx. Och detta
tycktes honom så lätt utförbart, att han tillbragte hela
vägen under de angenämaste fantasier. Med en livande känsla
av förhoppning om ett nytt, bättre liv kom han vid
niotiden fram till sitt hem.

Över snön på gårdsplanen strömmade ljus ut från det
rum, där Agafja Michajlovna bodde, hans gamla
barnjungfru, som nu i egenskap av hushållerska vistades i hans hus.
Hon hade icke ännu gått till sängs. Kuzma, som hon väckt,
skyndade sömnig och barfota ut på förstutrappan.
Rapphönshunden Laska kom också utrusande och hade så när
slagit ikull Kuzma. Gnällande strök hon sig mot sin
husbondes knän och reste sig för att lägga frambenen på hans
bröst, men vågade ej.

— Det var fort tillbaka, lille far, — sade Agafja
Michajlovna.

— Det blev långtråkigt, Agafja Michajlovna. Borta
är bra, men hemma bäst, — svarade han och gick förbi
henne in i sitt arbetsrum. Rummet upplystes sakta av ett
inburet ljus. De välkända enskildheterna framträdde
inför honom: hjorthornen, bokhyllorna, kakelugnen med sin
ventil, som för länge sedan bort bli lagad, soffan, som han
ärvt efter sin far, det stora bordet med en uppslagen bok
på och vid sidan av den en trasig askkopp och ett
skrivhäfte med hans handstil. Då han såg allt detta, kom det
för en minut ett tvivel över honom om möjligheten att
åstadkomma detta nya liv, som han fantiserat om under
slädfärden. Det var som om alla lämningar av hans forna
liv grepo fast honom och sade till honom »nej, du kan inte
komma bort från oss och kommer inte att bli en annan,
utan du förblir den du var — med tvivel, med evig
otillfredsställelse med dig själv, med fåfänga försök till
bättring och ständiga fall och med evig väntan på en lycka, som
icke blivit dig beskärd och för dig är otänkbar».

Detta sade hans saker. Men en annan röst i hans inre
sade, att man icke skall underordna sig det förgångna och
att man av sig själv kan göra allt. Och lyssnande till denna
röst gick han bort till ett hörn, där han hade sina tunga
gymnastikvikter stående, och började företa rörelser med
dem för att komma i käckare humör. Utanför dörren
hördes knarr av steg. Han ställde snabbt ned vikterna.

Hans rättare kom in och anmälde, att allt Gud ske lov
stod bra till, men att bovetet i den nya torkrian blivit
brandskadat undertill. Denna underrättelse förargade Levin.
Den nya torkrian var uppförd och delvis uttänkt av Levin.
Rättaren hade alltid varit emot denna ria och det var
med dold triumf, som han kungjorde, att bovetet tagit
skada. Men Levin var fast övertygad om att hade det blivit
brandskadat, så var det uteslutande därför, att icke alla
försiktighetsmått, varom han väl hundra gånger givit
tillsägelse, hade blivit iakttagna. Han blev uppbragt och
kom med förebråelser mot rättaren. Men så var det en
viktig och glädjande nyhet: Pava, hans bästa, mycket
dyrbara, på en utställning inköpta ko, hade kalvat.

— Kuzma, ge mig pälsen. Och säg till om en lykta,
jag skall gå och titta efter, — sade han till rättarn.

Ladugården för raskorna låg alldeles intill
herrgårdsbyggnaden. Gående över gårdsplanen förbi snödrivan vid
syrénhäcken kom han fram till ladugården. Då den
nedisade dörren öppnats, slog en doft av ljum gödselånga emot
honom, och korna, förbryllade av det ovana ljuset från
lyktan, rörde sig oroligt på den friska, prasslande halmen.
Han skymtade den glatta, svartfläckiga ryggen på en
frisisk ko. Berkut, tjuren, låg där med sin näsring och ville
resa på sig, men kom av sig och fnyste blott ett par gånger,
då man gick förbi honom. Ladugårdens rödbruna skönhet,
den väldiga Pava, stod med bakdelen mot de inträdande
och skymde med sin kropp undan den lilla kalven, som
hon stod och slickade.

Levin gick in i kätten, beskådade Pava och lyfte den
rödfläckiga kalven upp på hans långa, rankiga ben. Den
oroade Pava började böla, men lugnade sig, då Levin sköt
kalven intill henne och började tungt flåsande att slicka
honom med sin sträva tunga. Sökande juvret stack kalven
nosen under moderns ljumske och viftade med den lilla
svansstumpen.

— Lys hit, Fjodor, hit med lyktan, — sade Levin
besiktigande kalven. — Lik modern, fast färgen påminner
om fadern. Mycket bra. Den är lång, fyllig och välformad
i ljumskarna. Vasilij Fjodorovitj, är den inte bra? — vände
han sig till rättaren, i sin glädje över kalven helt försonad
med honom beträffande bovetet.

— Skulle den kunna vara dålig med sånt påbrå? Och så
har Semjon, arbetsförmedlarn, kommit hit, det var en dag
efter det ni rest. Det blir att göra upp med honom,
Konstantin Dmitritj, — sade rättaren. — Och om maskinen har
jag redan gett er besked.

Genom detta inpass leddes Levin med ens in på alla
detaljer i sitt hushållsbestyr, som var stort och invecklat,
och från ladugården begav han sig direkt till kontoret. Och
sedan han talat med rättaren och Semjon, vände han åter
till herrgården och gick upp i förmaket, som låg i andra
våningen.
</chapter>

<chapter name="XXVII">
<h2>XXVII.</h2>

Det var ett stort, gammaldags hus, och ehuru Levin var
ensam hade han hela huset för egen räkning och höll det
uppeldat. Han visste, att detta var oförståndigt och insåg,
att det var orätt och stred mot hans nya planer, men detta
hus var en hel värld för Levin. Det var den värld, i vilken
hans far och mor levat och dött. De hade levat det liv, som
för Levin tycktes vara idealet av tillvaro och som han själv
drömde om att få förnya med sin egen hustru, sin egen familj.

Levin erinrade sig knappt sin mor. Den föreställning,
han hade om henne, var för honom något heligt och
sin blivande hustru tänkte han sig i fantasien som en
andra uppenbarelse av det hänförande, heliga kvinnoideal,
som varit förkroppsligat i hans mor.

Det var honom icke blott omöjligt att kunna tänka sig
kärlek till en kvinna utan äktenskap, utan det var rent av
så, att han främst föreställde sig familjen och först i andra
planet den kvinna, som skulle skänka honom denna familj.
Därför voro hans begrepp om giftermål alldeles olika
flertalets bland hans bekanta, för vilka äktenskapet var ett
bland många andra allmänmänskliga ting. För Levin var
detta det centrala i livet, av vilket det helas lycka var
avhängig. Och nu var han tvungen att avstå från allt detta.

När han kommit in i det lilla förmaket, där han alltid
brukade inta sitt te, och satt sig ned i en länstol med en bok
i handen och Agafja Michajlovna kommit in med teet och
med sitt vanliga: »jag sätter mig, far lille» tagit plats i en
stol vid fönstret, kände han, att han icke — hur underligt
det än var — hade blivit kvitt sina fantasier och att han
icke kunde leva utan dem. Han läste boken, funderade på
vad han läste, gjorde ett avbrott i tankarna för att höra på
Agafja Michajlovna, som oförtrutet pratade, och under allt
detta gledo om varandra förbi hans inbillning syner, som
hänförde sig till lantliv och framtida familjelycka. Han
kände, att djupt i hans själ något höll på att komma till
stadga och ro.

Han lyssnade till Agafja Michajlovna, som talade om
Prochor, som glömt sin Gud och nu för de pengar, som Levin
gett honom att köpa en häst för, oavbrutet söp och som
hade slagit sin hustru halvdöd. Han satt och lyssnade och
läste i boken och sökte hålla samman den tankegång, som
läsningen uppväckte. Det var Tyndalls bok om värmet.
Han tänkte på de anmärkningar han gjort mot Tyndall
för dennes självbelåtenhet över sin experimentskicklighet
och för hans brist på filosofisk åskådning. Och så plötsligt
kom den glada tanken på honom: »om två år kommer jag
att i min kreatursuppsättning ha två frisiska kor och Pava
själv kan än vara i livet och Berkut kan ha fått tolv unga
döttrar...» Han grep sig åter an med boken. »Nå, gott,
elektricitet och värme är ett och detsamma. Men är det
möjligt att för att avgöra den frågan sätta den ena
storheten i stället för den andra? Nej. Nå, hur? Den
gemensamma förbindelsen mellan alla naturens krafter förnimmes
i alla fall instinktivt... Det blir förträffligt, då Pavas
dotter blir en stor rödbrokig ko... Förträffligt! Att gå ut
med hustru och gäster och möta hela kreaturshjorden...
Min hustru kommer att säga: jag och Kost’ja pysslar om
denna kalv som vore det ett barn. — Hur kan det intressera
er så? — säger min gäst. — Allt som intresserar honom,
intresserar mig, — säger hon. Men vem är denna hon?» Och
så kom han att tänka på vad som hänt i Moskva... »Nå
vad är att göra? Jag rår inte för det. Men nu skall allt gå
efter en ny plan. Det är struntprat, att livet inte tillstäder
det, att det förgångna inte tillstäder. Det gäller att sträva
efter att leva bättre, mycket bättre...» Han lyfte en
smula på huvudet och föll i tankar. Gamla Laska, som
ännu inte helt hämtat sig efter glädjen över hans hemkomst
och varit ute och sprungit ett slag utomhus för att få
skälla litet, vände tillbaka viftande med svansen. Förande en
fläkt av frisk nattluft med sig kom hon fram till honom
och stack huvudet under hans arm, ängsligt gnällande för
att bli smekt.

— Den kan inte tala, — sade Agafja Michajlovna. —
Men hunden förstår, att husbonden kommit tillbaka och att
han är ledsen.

— Varför ledsen?

— Å, skulle jag inte se, far lille? Jag har känt många
herrar, jag. Se’n jag var liten har jag vuxit upp bland
herrskap. Det gör ingenting, far lille. Bara man har hälsan och
rent samvete.

Levin stirrade på henne, förundrad över, hur hon
kommit på hans tankar.

— Skall jag kanske gå efter litet mer te? — sade hon,
tog en kopp och gick.

Lаska höll alltjämt huvudet under hans arm. Han
strök henne över ryggen, och hon kröp ihop vid hans fötter
vilande huvudet på en framsträckt tass. Till tecken på att
allt nu var hyggligt och bra igen öppnade hon munnen en
smula och smackade ett slag och sedan hon lagt sina
fuktiga läppar i en bekvämare ställning om sina gamla tänder,
tystnade hon av i belåten ro. Levin iakttog uppmärksamt
hennes sista rörelse.

— Så får väl jag med göra! — sade han för sig själv. —
Jag med. Det är bra.
</chapter>

<chapter name="XXVIII">
<h2>XXVIII.</h2>

Efter balen sände Anna Arkadjevna tidigt följande
morgon sin man ett telegram om att hon samma dag skulle fara
från Moskva.

— Nej, jag måste, jag måste resa, — sade hon till sin
svägerska i en ton, som om hon hade kommit att tänka på
en massa saker, som hon icke kunde lämna redogörelse för,
— nej det är bäst att fara nu.

Stepan Arkadjevitj åt icke middag hemma, men han
hade lovat att komma klockan sju för att följa sin syster
till stationen.

Kitty kom inte heller till middagen utan sände en
biljett och meddelade, att hon hade huvudvärk. Dolly och
Anna fingo äta ensamma med barnen och den engelska
sällskapsdamen. Om det nu var därför, att barnen voro
obeständiga av sig, eller att de instinktivt kände, att Anna
denna dag icke alls var sådan, som den, då de blevo så
förälskade i henne, att hon icke längre var intresserad av dem,
de hade upphört med sin lek med henne, deras efterhängsna
kärlek till henne var över och de brydde sig icke alls om
att hon skulle resa. Anna hade hela förmiddagen varit
upptagen av förberedelserna för resan. Hon skrev
avskedsbiljetter till sina Moskvavänner, antecknade sina utgifter och
packade sina saker. Dolly tyckte sig märka, att hennes
svägerska icke var vid lugn sinnesstämning utan i den
beskäftiga iver, som hon av egen erfarenhet så väl kände, som i
regeln har någon särskild orsak och oftast söker bemantla
en inre otillfredsställelse. Efter middagen gick Anna in i
sitt rum för att kläda sig och Dolly följde med henne.

— Vad du är besynnerlig i dag! — sade Dolly.

— Jag? Tycker du det? Jag är inte besynnerlig, jag
är dålig i dag. Det brukar så vara med mig ibland. Jag
går och är gråtfärdig. Det är dumt, men det går över, —
svarade Anna snabbt och böjde sitt rodnande ansikte ned
mot en liten tygpåse, dit hon just höll på med att stoppa
in sin nattmössa och sina batistnäsdukar. Hennes ögon
hade en säregen glans, och tårarna ville ständigt tränga sig
fram. — Precis som jag inte ville fara från Petersburg, vill
jag nu inte resa härifrån.

— Du har kommit hit och gjort en god gärning,
sade Dolly i det hon uppmärksamt betraktade henne.

Anna såg på henne med av tårar fuktiga ögon.

— Säg inte så, Dolly. Jag har ingenting gjort och kunde
heller ingenting göra. Jag har ofta undrat över, varför alla
människor skall skämma bort mig. Vad har jag gjort och
vad var jag i stånd att göra? I ditt hjärta fanns det kvar
så mycket kärlek, att du kunde förlåta...

— Utan dig, Gud vete, vad som hade skett! Vad du
är lycklig Anna, — sade Dolly. — I din själ ligger allt ljust
och vackert.

— Var och en har nog där sina <i>skeletons</i>, som
engelsmännen säger.

— Vad skulle du ha för <i>skeleton</i>, du med ditt ljusa sinne?

— Det saknas nog inte! — utbrast Anna och plötsligt
krusade ett illmarigt muntert leende hennes läppar och
lyste upp hennes ansikte efter tårarna.

— Nå, ditt <i>skeleton</i> måtte vara ett lustigt skeleton och
inte så värst dystert, — sade Dolly med ett leende.

— Nej, det är nog ett dystert. Vet du, varför jag far i
dag och inte i morgon. Ett behov att bikta mig har tryckt
på mig, och jag vill göra en bekännelse för dig, — sade Anna
och lutade sig med beslutsam min tillbaka i stolen och lät
blicken vila på Dolly.

Och till sin förvåning såg Dolly, hur hon rodnade ända
ut i örsnibbarna och upp under de små svarta hårslingorna
på halsen.

— Ja, — fortsatte Anna. — Vet du, varför Kitty uteblev
från middagen? Hon är svartsjuk på mig. Det är jag som
förstört... Det är min skuld, att senaste balen för henne
blev en tortyr och ingen glädje. Men det är ju sant, att jag
inte i sträng mening har någon skuld, eller i varje fall är jag
blott i någon liten mån skuld till det, — sade Anna med
sin spröda stämma och dröjde särskilt på orden »någon liten.»

— Å, vad du talar likt Stiva, — sade Dolly med ett
leende.

Anna blev stucken.

— Nej, nej! Jag är inte lik Stiva, — sade hon och
mörknade. Om jag talar till dig om detta, så är det därför,
att jag inte för en minut kan tillåta mig ett tvivel på mig
själv, — sade Anna.

Men i samma stund, som hon uttalat dessa ord, kände
hon, att de icke voro sanna. Hon icke blott tvivlade på sig
själv, hon kände en häftig sinnesrörelse vid blotta tanken
på Vronskij och hon ville fara förr än hon tänkt blott för
att icke mer sammanträffa med honom.

— Stiva har berättat mig, att du dansade masurka med
Vronskij och att han...

— Du kan inte tänka, hur löjligt det trasslade till sig.
Jag ville blott hjälpa till att föra dem närmare varandra,
och resultatet blev något helt annat. Kanske jag mot
min vilja...

Hon rodnade och tystnade.

— Ja, sådant får man strax känning av! — sade Dolly.

— Men jag skulle vara förtvivlad, om det från hans
sida skulle vara något allvarligt, — avbröt henne Anna. —
Men jag är övertygad om, att det här snart är glömt och
att Kitty inte mer skall känna sig hatfull mot mig.

— Men för övrigt, om jag skall säga dig sanningen, så
önskar jag för Kittys del inte särskilt detta giftermål. Och
det är bättre, att det blir ingenting av, om han, Vronskij,
på en enda dag har kunnat bli förälskad i dig.

— Ack, herre Gud, det vore då för galet! — sade Anna,
och åter steg en stark rodnad upp på hennes ansikte, då
hon hörde ord uttalade, som uttryckte samma tanke, som
hon haft. — Så reser jag bort efter att ha gjort mig till
fiende med Kitty, som jag fattat så stort tycke för. Ack,
vad hon är älsklig! Men du skall väl ställa det tillrätta,
Dolly? Inte sant?

Dolly kunde med möda hålla tillbaka ett löje. Hon
tyckte om Anna, men hon fann ändå behag i att se, att
även hon hade sina svagheter.

— Till fiende? Det är inte möjligt.

— Jag skulle så gärna önska, att ni alla hölle av mig
som jag håller av er. Och nu har jag ännu mer fäst mig vid
er, — sade Anna med tårar i ögonen. — Ack, vad jag är
dum i dag.

Hon torkade ansiktet med sin näsduk och började så
att kläda sig.

Strax innan hon skulle ge sig av kom Stepan
Arkadjevitj i sista minuten hem, rödkindad, gladlynt, med doft
av vin och cigarrök.

Annas känslighet hade smittat av sig på Dolly, och då
hon för sista gången tog farväl av sin svägerska, viskade
hon:

— Kom ihåg, Anna, vad du har gjort för mig, glömmer
jag aldrig. Och kom ihåg, att jag alltid hållit av dig och
kommer att hålla av dig som den bästa vän!

— Jag förstår inte varför — svarade Anna och kysste
henne med knappt tillbakahållna tårar.

— Du har förstått mig och du känner mig. Farväl,
du kära förtjusande!
</chapter>
<chapter name="XXIX">
<h2>XXIX.</h2>

»Nå, allt är över, och Gud ske lov för det!» var den första
tanke, som trängde sig på Anna Arkadjevna, då hon för
sista gången tagit farväl av sin bror, som ända till tredje
avgångssignalen stått i dörren och spärrat vägen till kupén.
Hon satte sig ned på soffan bredvid kammarjungfrun
Annusjka och stirrade ut i sovvagnens halvskymning. »Gud
vare lov, i morgon får jag se Serjozja och Alexej
Alexandrovitj och mitt liv kommer att förflyta i hemvan trevnad,
som förut.»

Ännu i samma oroliga sinnesstämning, vari hon
befunnit sig under hela dagen, började Anna med en känsla av
tillfredsställelse att ivrigt göra i ordning åt sig för
tågresan. Med sina små flinka händer öppnade och stängde
hon sin röda resväska, tog och lade en kudde över sina knän,
svepte en filt mjukt om benen och satte sig bekvämt
tillrätta. En av damerna i hennes ressällskap, som var sjuk,
lade sig redan att sova. Två andra damer började ett
samtal med Anna och en korpulent gumma, som omsorgsfullt
svepte om sina ben, gjorde en del anmärkningar på kupéns
uppvärmning. Anna gav de båda damerna några ord till
svar, men då hon förutsåg föga intresse av ett samtal, bad
hon Annusjka räcka henne den lilla lyktan, hakade fast
den vid soffans armstöd och tog ur sin handväska upp en
papperskniv och en engelsk roman. Till en början hade
hon svårt att läsa. Först stördes hon av buller och rörelse
i kupén och sedan, då tåget satt sig i gång, var det
omöjligt att låta bli att lyssna till de ljud, som framkallades
därav. Hon kunde ävenledes ej underlåta att ge akt på
snön, som piskade mot vänstra fönstret och där avlagrade
sig på glaset, och på den förbigående konduktören, som på
sin vänstra sida blivit vit av snö, och hon lyssnade
ofrivilligt till de medresandes samtal om vilken förfärlig snöstorm
det rasade därute. Men längre fram blev miljön ständigt
enahanda: det var samma skakande rörelse, samma
bultande ljud, samma snö mot fönstret, samma plötsliga
övergångar från hetta till köld och från köld till hetta, samma
ansikten, som skymtade i halvdunklet och samma röster,
som hördes, och Anna började läsa och följde med i det hon
läste. Annusjka hade redan slumrat in hållande fast den
röda handväskan på sitt knä med sina breda händer, som
voro iförda handskar, av vilka den ena var trasig. Anna
Arkadjevna läste och kände ett behag av att läsa, att följa
med i återspeglingen av andras liv. Hon bar inom sig en
alltför stor livslust. Läste hon om hur romanens hjältinna
pysslade om en sjuk — fick hon ett begär att med ljudlösa
steg gå över golvet i ett sjukrum. Läste hon om hur en
parlamentsledamot höll ett tal — fick hon lust att hålla
detta tal. Läste hon om hur lady Mary deltog i
parforcejakt, förargade sin svägerska och förundrade alla genom sin
oförvägenhet — fick hon lust att göra detsamma. Men
nu var intet tillfälle för handling, och oavbrutet vändande
den glatta papperskniven mellan sina små händer gav hon
sig helt hän åt läsningen.

Romanens hjälte stod just inför uppnåendet av sin
engelska lycka, baronettitel med tillhörande gods, och Anna
önskade som bäst att i hans sällskap bege sig till detta gods,
då plötsligt en känsla sade henne, att han egentligen borde
blygas — och hon å hans vägnar. Varför skulle han då
blygas? »Varför bör jag då blygas?» frågade hon sig själv med
förolämpad förvåning. Hon lade från sig boken och lutade
sig mot det stoppade ryggstödet med bägge händer hårt
tryckta om papperskniven. Det fanns ju intet att blygas
för. Hon lät de senaste Moskvaminnena dra förbi sig. Alla
voro goda, behagliga. Hon mindes balen, hon mindes
Vronskij och hans förälskade, undergivna ansiktsuttryck, hon
erinrade sig hela sitt förhållande till honom: däri låg intet
att blygas över. Och trots detta blev just under dessa
erinringar hennes känsla av blygsel allt starkare, som om
någon inre röst just då, när hon tänkte på Vronskij, sade
till henne: »varmt, alldeles för varmt, det bränns». »Nå, än
se’n?» — sade hon i beslutsam ton till sig själv och bytte
plats på soffan. — »Vad vill detta säga? Är jag då rädd
att se på denna sak som den är! Skulle det då mellan mig
och denne unge officer finnas eller kunna finnas något
förhållande annorlunda än det till vilken annan bekant som
helst?» Hon log ett föraktfullt löje och grep sig åter an med
boken, men hon kunde nu verkligen icke längre följa med
det hon läste. Hon lät papperskniven glida fram och
tillbaka mot fönsterglaset och lade sedan dess glatta, kalla
yta mot sin kind och var nära att plötsligt skratta till högt
i ett utbrott av glädje, som med ens kom över henne. Hon
kände, att hennes nerver som strängar spändes allt hårdare
och hårdare på skruvar som drogos till. Hon kände, att
hennes ögon spärrades upp, att det nervöst ryckte i fingrar
och tår, att något inom henne ville kväva andedräkten och
att alla gestalter och ljud i det vaggande halvdunklet med
sällspord tydlighet förnummos av henne. Gång på gång
kom det ett tvivel över henne: gick vagnen framåt — eller
tillbaka — eller stod den stilla. — Var det Annusjka eller
var det en vilt främmande person, som satt bredvid henne.
»Vad är det jag ser på ryggstödet: är det en päls eller ett
djur? Och är jag själv här: är det jag själv eller en annan?»
Det var hemskt att glida in i denna domning, men det var
något, som drog henne dit in, fast hon kunde efter
gottfinnande ge sig hän åt den eller kämpa emot. Hon reste på sig
för att komma till besinning, kastade av sig pläden och tog
av pelerinen från sin varma dräkt. Efter en stund hade hon
hämtat sig och förstod, att en mager arbetskarl i långrock
av nankintyg, som saknade knappar, måste vara tågets
eldare, som kommit in för att se på termometern, och att
vinddrag och snöstänk trängt in efter honom genom dörren.
Men så blev allt åter ett virrvarr. Mannen med den långa
gängliga gestalten gav sig plötsligt till att gnaga med
tänderna i väggen. Gumman började sträcka ut sina ben över
hela vagnens längd och fyllde kupén som ett svart moln.
Sedan hördes ett förfärligt gnisslande och ett krasande ljud
som om någon blivit sliten i stycken. Därefter bländades
hennes ögon av ett rött eldsken, och så skymdes allt bort
som av en svart mur. Anna fick en förnimmelse av att hon
föll och föll. Men det var icke förfärligt, det var nöjsamt.
En tjockt påpälsad, snöhöljd man ropade något invid
hennes öra. Anna spratt upp och kom till sans, hon förstod, att
man stannat vid en station och att det var konduktören,
som ropat. Hon bad Annusjka räcka sig schalen och den
avtagna pelerinen, svepte dem om sig och gick mot dörren.

— Skall frun gå ut? — frågade Annusjka.

— Ja, jag vill hämta frisk luft. Det är hett här inne.

Och hon öppnade dörren. Snöstormen slog henne till
mötes och stred med henne om herraväldet över dörren.
Och det gav henne en känsla av munterhet. Hon fick upp
dörren och steg ut. Det var som om vinden just hade
väntat på henne: han visslade ystert till och ville gripa tag i
henne och föra bort henne, men hon grep med handen
om en kall järnslå och hållande fast om sin fladdrande schal
steg hon försiktigt ned på perrongen och gick i lä om
vagnen. Vinden rasade med oförminskad styrka, men på
perrongen bakom vagnarna var det lugnare. Med välbehag sög
hon i fulla andedrag in den svala frostluften och stående
ett stycke från sin vagn betraktade hon perrongen och det
upplysta stationshuset.
</chapter>

<chapter name="XXX">
<h2>XXX.</h2>

Den ursinniga stormen flög visslande mellan
vagnshjulen och ryckte vinande i stolparna vid stationshusets hörn.
Vagnar, stolpar, människor, allt som man kunde se, var på
ena sidan överhöljt av ett snölager, som ständigt ökades.
För ett ögonblick tog stormen av, men kom så åter farande
med så våldsamma ryck att det kunde tyckas nästan
omöjligt att hålla sig på benen. Men under allt detta ilade
stationskarlarna fram och tillbaka under muntert samspråk på
perrongens gnisslande plankor, och dörrar slogos oupphörligt
upp och åter igen. Under hennes fötter gled en
förbiskyndande mans hopträngda skugga och hon hörde slag av en
hammare mot järn. »Skicka av telegram!» hördes en vresig
röst ropa från andra sidan det stormiga mörkret. »Hit, hit!
N:r 28!» skreko olika stämmor, och i vinterdräkter
inbyltade snöhöljda gestalter skyndade fram och tillbaka.
Tvenne herrar med glimmande cigarretter mellan läpparna
gingo förbi henne. Hon tog ännu ett djupt andedrag och
hade redan fått upp handen ur muffen för att gripa om
järnslån och stiga upp i vagnen, då plötsligt en uniformerad
herre alldeles bredvid henne skymde undan det fladdrande
lyktskenet. Hon såg sig om och i detsamma kände hon igen
Vronskijs ansikte. Han förde handen till mösskärmen och
bugade sig för henne och frågade, om hon icke önskade
något, om han icke kunde vara till hennes tjänst. Hon dröjde
ganska länge med att svara och stirrade på honom, och trots
skuggan, vari han stod, såg hon eller tyckte sig se både
uttrycket i hans ansikte och i hans ögon. Det var åter
samma uttryck av vördnadsfull hängivenhet, som dagen
förut gjort så djupt intryck på henne. Mångfaldiga gånger
de sista dagarna och senast alldeles nyss hade hon sagt till
sig själv, att Vronskij för henne var en av de hundratals
unge män, som det stod henne fritt att träffa överallt, att
hon aldrig skulle nedlåta sig till att tänka särskilt på
honom, men nu grep henne i alla fall i sammanträffandets
första stund en känsla av glad stolthet. Hon behövde icke
fråga honom, varför han var där. Hon visste det lika säkert,
som om han själv hade sagt henne, att han var där för att
kunna vara på samma ställe som hon.

— Jag visste inte, att ni var med tåget. Varför reser
ni? — sade hon sänkande armen, som just skulle till att
gripa om ledstången, och ett uttryck av livfull glädje, som
hon icke kunde dölja, lyste upp hennes ansikte.

— Varför jag reser? — upprepade han och såg henne
rakt i ögonen. — Ni vet, att jag far för att kunna vara där
ni är, — sade han, — jag kan inte annat.

I detsamma tog vinden ny fart och vräkte snö ned från
vagnstaken, en lossnad järnplåt gnisslade till och bortifrån
lokomotivet kom en skarp, rytande vissling, som klingade
ut i en klagande, mörk ton. Hela snöstormens fasa tycktes
henne skönare i detta nu. Han hade sagt just det, som
hennes känsla hade efterträngtat, men hennes förstånd fruktat
för. Hon gav intet svar, och han kunde i hennes ansikte
avläsa en inre kamp.

— Förlåt mig, om det som jag sagt är oangenämt för
er, — sade han undergivet.

Han talade i vördnadsfull ton men så fast och
beslutsamt, att hon en lång stund icke visste, vad hon skulle
svara.

— Det är illa av er att säga så, och jag ber er, om ni är
en hederlig man, att glömma vad ni sagt, liksom jag vill
glömma det, — sade hon slutligen.

— Inte ett ord, inte en rörelse av er kommer jag att
glömma, kan jag glömma...

— Nog, nog! — utropade hon och gjorde ett fåfängt
försök att få ett strängt uttryck i sitt ansikte, som han
lidelsefullt betraktade. Hon grep med handen om den kalla
ledstången, svingade sig upp på trappsteget och försvann
in i vagnen. Men i den lilla korridoren hejdade hon sig och
blev stående för att i tankarna genomgå vad som skett. Utan
att erinra sig vare sig sina egna ord eller hans, kände hon
instinktivt, att detta korta samtal fört dem förfärligt nära
varandra. Och hon var på en gång förskräckt och lycklig
häröver. Sedan hon stått stilla några sekunder, gick hon in
i kupén och satte sig ned på sin plats. Det tillstånd av
överspänning, som tidigare plågat henne, hade icke blott
vänt tillbaka utan stegrade sig nu till den grad, att hon
fruktade, att när som helst något kunde brista inom henne.
Under hela natten kunde hon icke sova. Men i denna
överspänning av nerverna och i de fantasier, som fyllde hennes
inbillning, var det dock ingenting av olust och svårmod,
tvärtom, det var en lustbetonad, brännande, eggande
känsla. Fram mot morgonen slumrade Anna in i sittande
ställning, och då hon vaknade var det redan ljust och tåget
nalkades Petersburg. På en gång kommo tankar om
hemmet, om hennes man och son, om de förestående dagarnas
bestyr över henne.

Det första ansikte, hon lade märke till, så fort tåget
stannat i Petersburg och hon trädde ut ur vagnen, var
hennes mans. »Ack, Herre Gud, varför har han då fått
sådana öron?» tänkte hon, då hon såg hans kyligt högtidliga
representativa figur. Särskilt fäste hon sig vid hans
utstående öronlappar, som bildade stöd för brättena på en
kullrig hatt. Då han fick syn på henne, gick han fram till henne
med sitt stereotypa, småironiska leende om munnen och
med de stora matta ögonen stirrande mot henne. En
obestämd känsla av obehag darrade till i hennes hjärta, då hon
mötte hans efterhängsna, trötta blick, som hade hon väntat
att få se honom annorlunda. Särskilt förundrade hon sig
över den känsla av otillfredsställelse med sig själv, som
hon erfor vid första sammanträffandet med honom. Denna
känsla var egentligen gammal och hemvan, det var en
förnimmelse liksom av en viss tillgjordhet, som hon brukat ha
i sin mans sällskap. Men hon hade tidigare icke gjort sig
reda för denna känsla, först nu blev hon klart och plågsamt
medveten om den.

— Nå, du ser, att din ömme make, hängiven som i
äktenskapets första år, brunnit av längtan att få möta dig, —
sade han med sin avmätta, tunna röst och i den ton, han
vanligtvis brukade använda till henne, en ton av lätt
självironisk drift med vad han sade.

— Och Serjozja är kry? — frågade hon.

— Är det hela lönen för mitt varma nit, — sade han. —
Jo, pojken är frisk.
</chapter>

<chapter name="XXXI">
<h2>XXXI.</h2>

Vronskij hade under hela natten icke gjort något
försök att somna in. Han satt upprätt i sin stoppade karmstol,
än stirrande rakt framför sig, än betraktande dem, som
kommo och gingo. Hade han tidigare gjort ett irriterande
intryck på obekanta genom sin oföränderliga min av kall
likgiltighet, måste han nu i ännu högre grad synas dem stolt
och självmedveten. Han såg på sina medmänniskor, som
om han betraktat döda ting. En nervöst anlagd ung man,
en landsortsjurist, som satt mitt emot honom, hade fattat
hat till honom för denna hans blick. Denne unge man hade
både lånat eld av honom och sökt inleda ett samtal, ja,
hade till och med knuffat till honom för att låta honom
känna, att han var en person och icke något kolli, men
Vronskij såg på honom med samma blick som den han
riktade på kupélampan, och den unge mannen gjorde
ursinniga grimaser i känslan av att vara nära att förlora
självbehärskningen under trycket av denna missaktning för hans
människovärde.

Vronskij lade märke till ingen och intet. Han kände
sig som en självhärskare, icke därför att han trodde, att
han gjort intryck på Anna — det kunde han ännu ej tro —,
utan därför, att det intryck, som hon gjort på honom, fyllde
honom med lyckokänsla och stolthet.

Vad detta allt skulle leda till, visste han icke och tänkte
icke ens därpå. Han kände blott, att alla hans krafter, som
förr varit spridda och skingrade, nu voro samlade till en
enda, som med fruktansvärd energi riktades mot ett enda
eftertraktat mål. Och han kände sig lycklig i denna känsla.
Han visste blott, att han sagt henne sanningen: att han
for dit, där hon var, att all lycka i livet, all mening i livet
låg för honom i att få se och höra henne. Och då han i
Bolozov lämnade vagnen för att dricka en flaska
seltersvatten och fått se Anna, hade hans första ord ofrivilligt
sagt henne just det, som han tänkte. Och han var glad, att
han sagt henne detta, att hon nu visste detta och tänkte på
det. Han tillbragte så natten utan att sova. Då han
kommit åter till sin kupé, gick han i tankarna oupphörligt
igenom alla synminnen han hade av henne, alla ord, hon sagt,
och allehanda framtidsfantasier började sväva för hans
inbillning.

Då han i Petersburg steg av tåget, kände han sig efter
denna sömnlösa natt dock pigg och upplivad som efter ett
kallt bad. Han stannade nedanför sin vagn väntande på att
hon skulle komma förbi. »Än en gång», sade han till sig
själv, »skall jag se hennes gång, hennes ansikte: hon
kommer att säga något, vända på huvudet, se på mig, kanske
le». Men innan han fick syn på henne, varseblev han
hennes man, för vilken stationsinspektoren vördnadsfullt
banade plats genom den väntande folkhopen. »Asch, ja,
hennes man!» För första gången föll det Vronskij in, att hennes
man var en person, som stod i ett visst samband med
henne. Han hade ju haft reda på, att hon hade en man,
men han hade hittills icke fullt trott på hans existens, förr
än han nu fick se honom, hans huvud, hans kutiga skuldror
och hans ben i svarta byxor, och lade märke till, hur denne
man med en min av äganderätt lugnt tog henne under
armen.

Då han fått se denne i kullrig hatt klädde något
kutryggige herre med den lätt köldbitna Petersburgsfysionomien
och den strängt självmedvetna hållningen, kunde han icke
tvivla på Alexej Alexandrovitjs existens och erfor en
oangenäm känsla, något jämförligt med vad en man skulle
erfara, som plågad av törst tagit sig fram till en källa och där
funnit före sig en hund, ett får eller ett svin, som redan
druckit av vattnet och grumlat till det. Särskilt
obehagligt verkade på Vronskij Alexej Alexandrovitjs sätt att gå.
Vaggande med hela överkroppen stultade han fram på små
trubbiga fötter. Vronskij fick en känsla av att äga en
oomstridlig rätt att älska Anna. Hon var alltjämt densamma
för honom, hennes åsyn verkade alltjämt lika eggande och
fysiskt upplivande på honom och fyllde hans sinne med en
lyckokänsla. Han gav befallning åt sin tyske betjänt, som
skyndade fram till honom från en andraklasskupé, att ta
hand om hans saker och fara före hem med dem och gick
så bort mot Anna. Han iakttog mötet mellan makarna
och med den skarpa observationsförmågan hos en förälskad
märkte han den skymt av en viss tvungenhet, som yppade sig
i hennes sätt mot mannen. »Nej, hon älskar honom inte
och kan inte älska honom» var den slutsats, han i tysthet
drog.

Medan han gående befann sig bakom Anna Arkadjevna
varseblev han till sin glädje, att hon tycktes ha en
förnimmelse av hans närhet och såg sig om för att, så fort hon
känt igen honom, vända sig mot sin man.

— Jag hoppas, att natten varit lugn, — sade Vronskij
och bugade sig samtidigt för henne och mannen. Han
överlät åt Alexej Alexandrovitj att efter gottfinnande
taga åt sig hans hälsning eller icke.

— Jo, tack, jag har haft det skönt, — svarade hon.

Hennes ansikte syntes trött, och den vanliga
livligheten, som ständigt brukade skymta fram, än i ansatsen
till ett leende, än i en glimt i ögat, var borta. Men för ett
ögonblick skönjdes dock något glittra till i hennes blick,
då hon riktade den mot honom, och fast denna eld strax
slocknade, gladdes han åt dess sekundsnabba tillvaro. Hon
kastade en blick på sin man för att se, om han kände igen
Vronskij. Alexej Alexandrovitj såg missnöjt på Vronskij
som om han i tankspriddhet sökte erinra sig, vem denne var.
Vronskijs kalla självsäkerhet stötte här — som en lie mot
en sten — emot Alexej Alexandrovitjs ännu kyligare
självsäkerhet.

— Greve Vronskij, — sade Anna.

— Å! Vi är visst redan bekanta, — sade i likgiltig ton
Alexej Alexandrovitj och sträckte fram sin hand. — Du
reste dit med modern och kommer tillbaka med sonen, —
sade han, överlagt och försiktigt, som om varje stavelse, han
gav henne, vore värd en rubel. — Ni vänder väl tillbaka
hit efter en tids permission? — sade han till Vronskij, men
utan att invänta svar av denne, vände han sig till hustrun
med en av sina ironiska frågor. — Nå, fälldes det många
tårar vid avskedet från Moskva?

Genom denna hänvändelse till sin hustru ville han låta
Vronskij förstå, att han önskade bli lämnad ensam med
henne och seende på honom snuddade han lätt vid
hattbrättet. Men Vronskij vände sig till Anna Arkadjevna:

— Jag hoppas, jag får äran att komma på besök hos er,
— sade han.

Alexej Alexandrovitj stirrade med sina matta ögon på
Vronskij.

— Med nöje, sade han kallt, — vi har mottagningar
om måndagarna. — Efter att med dessa ord ha avfärdat
Vronskij, vände han sig till hustrun: Det var då för väl,
att jag just hade en halvtimme ledig, så att jag kunde
komma och möta dig och visa dig, att min ömhet inte är
slut, — sade han fortsättande i sin småironiska samtalston.

— Du har redan nog framhävt din ömhet, för att jag
skall förstå att uppskatta den, — svarade hon, anslående
samma skämtsamma ton, samtidigt ofrivilligt lyssnande till
Vronskijs steg bakom dem. »Vad angår det mig?» tänkte
hon plötsligt och började så förhöra sig hos sin man om hur
Serjozja hade tillbragt tiden i hennes frånvaro.

— Jo, förträffligt! Mariette säger, att han varit snäll
och... det kanske smärtar dig... han har inte alls
längtat efter dig, som däremot fallet varit med din herr man.
Jag får tacka dig, min vän, att du kommit en dag tidigare.
Vår kära samovar kommer att bli förtjust. (»Samovar»
kallade han den mycket omtalade grevinnan Lidija Ivanovna,
därför att hon ständigt brukade oroa sig och upphetsa sig
för allt möjligt.) Hon har frågat efter dig. Och vet du, om
jag skulle ge dig ett råd, du borde besöka henne redan i dag.
Hennes hjärta lider ju med för allt. För tillfället bär hon
förutom på alla sina gamla bekymmer även på tanken om
makarna Oblonskijs försoning.

Grevinnan Lidija Ivanovna var en vän till Annas man
och centrum för den sällskapskrets inom Petersburgs fina
värld, dit Anna genom sitt äktenskap närmast hörde.

— Men jag har ju redan skrivit till henne.

— Ja, men hon måste ju höra allt i detalj. Far till
henne, om du inte är trött, min vän. Kondratij ställer om,
att du får en vagn hem, jag måste fara till
kommittésammanträdet. Och nu behöver jag inte längre äta min middag
ensam, — fortsatte Alexej Alexandrovitj för tillfället
frångående sin ironiserande ton. — Du kan inte tro, vad vanan
betyder för mig...

Och sedan han länge tryckt hennes hand, hjälpte han
henne med ett särskilt förbindligt leende på läpparna upp i
vagnen.
</chapter>

<chapter name="XXXII">
<h2>XXXII.</h2>

Den förste, som mötte Anna vid hemkomsten, var
sonen. Trots guvernantens förmaningsrop kom han
springande mot henne i trappan och ropade i hejdlös förtjusning:
»Mamma, mamma!» Och rusande fram till henne hängde
han sig om hennes hals.

— Jag sa’ ju, att det var mamma! — skrek han till
guvernanten. — Jag visste det.

Och liksom mannen framkallade även sonen hos Anna
en viss känsla av besvikelse. Hon hade föreställt sig honom
vackrare, än han i själva verket var. Hon hade nu att finna
sig tillrätta med verkligheten och glädja sig åt sin gosse
sådan han var. Men även som sådan var han förtjusande
med sina blonda lockar, sina ljusblå ögon och sina trinda
ben i hårt åtsittande strumpor. Anna kände nästan en
fysisk vällust i hans kroppsliga närhet och i hans smekningar
och njöt av den moraliska befrielsekänsla hon erfor, då hon
mötte hans troskyldiga, kära blick och hörde hans barnsliga
frågor. Anna tog fram en del presenter, som Dollys barn
hade skickat med, och berättade för honom, att det i Moskva
fanns en flicka, som hette Tanja och att denna Tanja redan
kunde läsa, ja, till och med undervisa andra barn i läsning.

— Tycker du, att jag inte är så bra som hon? —
frågade Serjozja.

— För mig är du den bäste i världen.

— Det vet jag, — sade Serjozja och log.

Anna hade icke hunnit att dricka en kopp kaffe, förrän
Lidija Ivanovnas besök anmäldes. Grevinnan Lidija
Ivanovna var en storväxt, fyllig dam med osund gul ansiktshy
och vackra tankfulla svarta ögon. Anna höll av henne, men
i dag var det som om hon, då hon såg henne, för första
gången lade märke till alla hennes brister.

— Nå, min vän, är duvan med olivkvisten kommen? —
frågade Lidija Ivanovna, så fort hon trätt in i rummet.

— Ja, allt är över, men det har inte varit så allvarsamt
som vi tänkte, — svarade Anna. — För övrigt är min
svägerska en smula för bestämd av sig.

Men grevinnan Lidija Ivanovna, som intresserade sig
för allt möjligt, som icke rörde henne, hade som vana att
aldrig höra på det som hon skänkt sitt intresse. Hon
avbröt Anna:

— Ja, det finns mycket elände här i världen. Och i dag
är jag så trött och utplågad.

— Hur så? — frågade Anna och sökte tillbakahålla ett
leende.

— Ack, jag börjar bli trött på att fåfängt bryta lans
för det rätta och ibland är jag alldeles nere. Mitt företag
med barmhärtighetssystrarna (det var fråga om en
filantropisk, religiöstpatriotisk inrättning) höll på att gå så bra,
men med alla de här herrarna är det en omöjlighet att
komma någon vart, — tillade grevinnan Lidija Ivanovna
försmädligt med ett uttryck av resignation. — De har givit
sig in på denna idén och förfuskat den. Och på allt ser de
så smått och futtigt. Två, tre personer, bland dem Alexej
Alexandrovitj, förstår betydelsen av detta verk, men de
andra bidrar bara till att stjälpa det hela. I går fick jag
ett brev från Pravdin...

Pravdin var en bekant panslavist, som uppehöll sig i
utlandet, och grevinnan Lidija Ivanovna redogjorde för
innehållet i hans brev.

Därefter berättade grevinnan om obehagligheter och
intriger, som stodo i vägen för den kyrkliga unionsrörelsen
och tog så ett brådstörtat avsked, ty hon skulle samma dag
både bevista ett föreningssammanträde och deltaga i den
slaviska kommittén.

»Likadan har hon ju alltid varit», tänkte Anna, »men
varför har jag då inte lagt märke till det förr. Eller var hon
kanske särskilt jäktad just i dag? Det är ändå bra löjligt:
dygden är hennes mål, hon är kristen, men hon går i en
ständig vrede, överallt ser hon fiender, fiender, som
kristendomen och dygden förskaffat henne.»

Efter grevinnan Lidija Ivanovnas besök kom en av
Annas väninnor, hustrun till en byråchef, och pratade om
allehanda nytt i staden. Klockan tre begav hon sig av efter att
ha lovat komma tillbaka till middagen. Alexej
Alexandrovitj befann sig på sin departementslokal. Anna blev sålunda
en stund ensam och tillbragte tiden, som återstod till
middagen, med att se till sin gosse, då han åt sin middag (sonen
intog denna måltid vid annan tid än föräldrarna), samt med
att ordna sina saker, kamma sig och besvara några brev
och biljetter, som samlat sig på hennes bord.

Den nervösa oro och den svårförklarliga känsla av
blygsel, som hon hade erfarit under resan, voro nu borta.
I sin invanda livsmiljö kände hon sig åter säker och fri
från hemliga samvetsförebråelser.

Med förvåning tänkte hon på gårdagens egendomliga
själstillstånd: »Vad var det? Ingenting. Vronskij sade en
dumhet, som det var lätt att parera, och jag svarade så
som det hövdes. Att berätta det för min man är onödigt
och olämpligt. Att börja tala om detta skulle ju vara att
tillmäta det en betydelse, som det inte har.» Hon erinrade
sig, hur hon en gång för sin make hade talat om, att en ung
man bland hans underordnade i Petersburg så gott som
gjort henne sin kärleksförklaring, och hur då Alexej
Alexandrovitj hade svarat, att varje kvinna i sällskapslivet
kunde bli utsatt för något dylikt, att han fullkomligt litade
på henne och aldrig skulle nedlåta sig till att driva vare sig
henne eller sig in i någon sorts svartsjuka. »Det är sålunda
intet skäl att tala med honom», sade hon till sig själv.
</chapter>

<chapter name="XXXIII">
<h2>XXXIII.</h2>

Klockan fyra kom Alexej Alexandrovitj hem från sitt
departement, men hade såsom ofta brukade hända icke tid
att titta in till sin fru. Han gick direkt in i sitt arbetsrum,
där några supplikanter sutto och väntade på honom och en
del nyanlända papper lågo, på vilka hans underskrift
behövdes. Till middagen (hos Karenins var det alltid en eller
annan middagsgäst) infunno sig: en gammal dam, kusin till
Alexej Alexandrovitj, en byråchef och dennes fru samt en
ung man, som hos Alexej Alexandrovitj blivit
rekommenderad för erhållande av en plats. Anna kom ut i förmaket
för att ta emot dem. Precis klockan fem — bronspendylen,
en avbildning av Peter I, hade än ej hunnit med sina fem
slag — steg Alexej Alexandrovitj ut från arbetsrummet
klädd i vit halsduk och frack med två ordensstjärnor, han
skulle nämligen genast efter middagen bort igen. Varje
minut i Alexej Alexandrovitjs liv var upptagen och bestämd
för något. Och för att kunna hinna med allt, som det ålåg
honom att varje dag göra, måste han beflita sig om den
största punktlighet. »Utan hast, men utan rast» var hans
valspråk. Han trädde in i matsalen, hälsade på samtliga
närvarande och satte sig strax till bords med ett leende
betraktande sin hustru.

— Nå, min enslighets dagar är över. Du kan inte tro,
vad jag känner det otrevligt, — han lade särskild tonvikt
på detta ord — då jag måste äta middag utan dig.

Vid middagen talade han med sin hustru om deras
bekanta i Moskva och med ett ironiskt löje frågade han efter
Stepan Arkadjevitj. Men eljes rörde bordssamtalet sig om
mera allmänna ting — om Petersburgs ämbetsverk och
sällskapsliv. Efter middagen tillbragte han en halvtimme
i gästernas sällskap, tog avsked, med ett leende tryckande
hustruns hand, och begav sig av till konseljen. Anna kom
sig icke för med att fara någonstans, varken till Betsy
Tverskaja, som då hon fått höra om Annas ankomst bett
denne till sig på kvällen, eller till teatern, där hon denna
dag hade en loge för sin räkning. Orsaken härtill var
huvudsakligen den, att en klänning, som hon väntat få
färdigsydd, icke blivit i ordning. Då gästerna begivit sig av och
hon skulle börja tänka på sin toalett, kom hon i mycket
dåligt lynne. Före sin avresa till Moskva hade Anna, som
förvärvat sig stor skicklighet i konsten att utan alltför
dryga utgifter klä sig bra, lämnat sin sömmerska tre
klänningar, som skulle ändras. Dessa klänningar skulle ändras
så, att man i dem icke skulle kunna känna igen de gamla,
och skulle enligt avtal vara färdiga redan för tre dagar
sedan. Och så visade det sig, att två av dem icke alls blivit
färdiga och att den tredje blivit ändrad på ett sätt, som icke
behagade Anna. Sömmerskan infann sig och sökte hålla
före, att så som hon gjort var det bäst, och Anna gav ett
så häftigt uttryck åt sin förtret, att hon sedan måste ångra
sig. För att åter komma i en lugnare sinnesstämning gick
hon in i barnkammaren och tillbragte resten av aftonen hos
sin son, klädde själv av honom, gjorde korstecknet över
honom och stoppade täcket om honom. Hon var glad, att
hon icke begivit sig av någonstans, hon hade det så
behagligt hemma. Hon kände en sådan lättnad och ro och hon
insåg så klart, att vad som under järnvägsresan förefallit
henne så betydelsefullt, blott var en av societetslivets
tomma händelser och att hon icke hade något som helst
skäl att känna blygsel för sig själv. Anna satte sig ned vid
kaminen med en engelsk roman i handen för att invänta
sin man. Precis halv tio hördes en ringning på dörren, och
strax därefter trädde han in i rummet.

— Nå, äntligen! — sade hon och räckte honom handen.

Han kysste hennes hand och satte sig ned bredvid
henne.

— Det tycks, som om din resa haft åsyftad verkan, —
sade han.

— Ja, fullständigt, — svarade hon och började berätta
honom allt i tur och ordning: tågresan i grevinnan
Vronskajas sällskap, mötet vid ankomsten och olycksfallet på
stationen. Därefter berättade hon om den medkänsla hon
erfarit först i fråga om sin bror och sedan med hänsyn till Dolly.

— Jag anser, att det icke går för sig att urskulda en
sådan människa, om han också är din bror, — sade Alexej
Alexandrovitj i sträng ton.

Anna log. Hon förstod, att han sade detta just för att
framhäva, att släkthänsyn icke kunde få honom att hålla
tillbaka sin uppriktiga mening. Hon kände detta drag i sin
mans karaktär och uppskattade det.

— Jag gläder mig, att allt slutade väl och att du nu är
tillbaka, — fortsatte han. — Nå, vad tycker man i Moskva
om den nya förordning jag genomdrivit i regeringen?

Anna hade icke hört något alls om denna nya förordning
och hon blygdes smått för att hon så lätt kunnat glömma
bort något, som för honom var av sådan vikt.

— Här har den tvärtom väckt mycket uppseende, —
sade han och log självbelåtet.

Anna märkte, att Alexej Alexandrovitj i denna sak
önskade meddela henne något, som var honom personligen
angenämt, och förde honom genom en del frågor in på att
berätta därom. Med sitt vanliga självbelåtna leende
berättade han för henne om de hyllningar, som bragts honom i
anledning av den av honom genomdrivna förordningen.

— Jag är mycket, mycket glad över detta. Det visar,
att äntligen hos oss en bestämd och fast mening börjar
stadga sig i denna fråga.

Sedan Alexej Alexandrovitj tömt ett andra glas te med
grädde i och ätit ett par brödskivor, steg han upp för att
gå till sitt arbetsrum.

— Och du for inte ut? Du har väl haft tråkigt hemma?
— sade han.

— Å, visst inte! — svarade hon i det hon också reste
på sig och följde honom genom matsalen till hans rum. —
Vad läser du för tillfället? — frågade hon.

— Jag håller på med Duc de Lille, <i>Poésie des enfers</i>, —
svarade han. — En mycket beaktansvärd bok.

Anna log, såsom man brukar le åt små svagheter hos
personer, man håller av, och med armen under hans
ledsagade hon honom till arbetsrummets dörr. Hon kände
till hans vana att på kvällarna alltid läsa något, en vana,
som blivit till ett nödtvång. Hon visste, att han trots
tjänsteåliggandena, som slukade nästan all hans tid, dock
ansåg för sin skyldighet att följa med allt beaktansvärt nytt
inom det intellektuella livet. Hon visste också, att
politiska, filosofiska och teologiska verk allvarligt intresserade
honom, att skönlitteraturen var helt främmande för hans
natur, men att trots detta Alexej Alexandrovitj aldrig lät
obeaktat glida förbi sig något, som väckte uppseende på
detta område, och att han räknade det som sin plikt att läsa
allt. Och hon visste, att då det gällde politik, filosofi och
teologi förhöll sig Alexej Alexandrovitj tveksam och
trevande, men i frågor, som rörde konst, poesi och särskilt
musik, för vilken han saknade allt sinne, hade han de mest
bestämda, orubbliga åsikter. Han fann nöje i att tala om
Shakespeare, Rafael, Beethoven och om betydelsen av nya
skolbildningar inom poesien och musiken, som han
inrangerade i ett klart och strängt följdriktigt logiskt system.

— Nå, Gud vare med dig, — sade hon vid dörren till
hans arbetsrum, där redan allt var i ordning för honom:
ett ljus med skärm och en vattenkaraff bredvid länstolen.

— Jag skall skriva ett brev till Moskva.

Han tryckte hennes hand och kysste den än en gång.

»Han är i alla fall en bra människa: rättskaffens,
godhjärtad och betydande inom sitt område, — sade Anna till
sig själv, då hon vänt tillbaka till sitt rum, som om hon
behövde försvara honom inför någon, som anklagade
honom och påstod, att det var en omöjlighet att älska honom.
— Men vad jag tycker, att öronen står ut på honom.
Kanske han alldeles nyss har klippt sig?...»

Precis klockan tolv, då Anna ännu satt vid skrivbordet
sysselsatt med att avsluta ett brev till Dolly, hördes
avmätta steg i tofflor nalkas, och Alexej Alexandrovitj,
nytvättad och nykammad, med en bok under armen kom fram
till henne.

— Det är tid att gå till sängs, — sade han med sitt
säregna leende och gick in i deras sovrum.

»Vad hade han för rätt att se så på honom?» tänkte Anna,
erinrande sig den blick, Vronskij givit Alexej Alexandrovitj.

Anna klädde sig i nattdräkt och gick in i sängkammaren,
men i hennes ansikte saknades helt den livfullhet, som under
hennes Moskvavistelse lekt i ögonens glimtande och
munnens leende. Det var, som om elden slocknat inom henne
eller flämtade någonstans i det fördolda.
</chapter>

<chapter name="XXXIV">
<h2>XXXIV.</h2>

Då Vronskij for från Petersburg hade han överlåtit sin
våning vid Morskaja till sin kamrat och gode vän Petritskij.

Petritskij var en ung löjtnant av icke särskilt förnäm
börd, allt annat än rik, skuldsatt upp över öronen, fram på
kvällarna alltid berusad, allt emellanåt satt i arrest för
allehanda galna och lättfärdiga bravader, men omtyckt
både av kamrater och överordnade. Då Vronskij vid
tolvtiden kom åkande från järnvägsstationen och stannade vid
sitt hus, fick han syn på en för sig välkänd hyrdroska, som
höll utanför porten. Stående vid dörren hörde han, efter
att ha ringt, mellan larmande skratt av mansröster och
fnitter av en kvinna Petritskijs rop: »Är det någon av
fähundarna, slipper han inte in!» Vronskij lät icke betjänten
anmäla sig och trädde tyst in i det första rummet. Vid
ett runt bord satt i lilafärgad atlasdräkt baronessan
Chilton, en väninna till Petritskij, i färd med att koka kaffe.
Hennes rödkindade ansikte sken omgivet av guldljust hår
och lik en kanariefågelshona fyllde hon rummet med sin
parisiska franska. Petritskij med ytterrocken på och
ryttmästar Kamerovskij, iförd full uniform, tydligen kommen
direkt från tjänstgöring, sutto på var sin sida om henne.

— Bravo! Där har vi Vronskij! — skrek Petritskij och
sprang med buller upp från stolen. — Värden själv!
Baronessa, slå i kaffe åt honom ur den nya kaffekokarn. Du
kommer alldeles oväntat. Jag hoppas, att du är belåten
med din nya rumsprydnad, — sade han med en gest mot
baronessan. — Ni är väl bekanta?

— Skulle tro det! — sade Vronskij med ett fryntligt
leende och tryckte baronessans lilla hand. — Vi är ju gamla
vänner.

— Ni kommer ju hem efter en resa, — sade baronessan,
— då får jag väl kila av. Ack, jag far genast, om jag stör.

— Var ni än befinner er, baronessa, är ni städse som
hemma hos er, — sade Vronskij. — God afton, Kamerovskij,
— tillfogade han i kyligare ton och tryckte Kamerovskijs
hand.

— Sådana där vackra saker förstår ni er aldrig på att
säga, — vände sig baronessan till Petritskij.

— Varför inte? Efter middagen kan jag nog säga
komplimanger, som inte är sämre.

— Ovanpå en middag, ja, då är det ingen konst! Nå,
nu skall jag hälla i kaffe åt er, gå först och tvätta er och
gör er i ordning, — sade baronessan i det hon åter satte sig
och beskäftigt vred på en skruv i den nya kaffekokarn.
— Pierre, kom hit med kaffe, — vände hon sig till
Petritskij, som hon efter hans familjenamn Petritskij kallade för
Pierre, hon gjorde icke någon hemlighet av sitt förhållande
till honom. — Jag skall lägga på mera.

— Då förstör ni det!

— Visst inte. Skulle jag förstöra! Nå och var har ni er
fru? — sade plötsligt baronessan avbrytande Vronskij i
hans samtal med kamraten. — Här har man redan gift bort
er. Är inte er fru med er?

— Nej, baronessan. Jag är född bohêmien och dör nog
som sådan.

— Nå, desto bättre. Då kan vi ta varann i hand.

Och baronessan började nu, utan att släppa Vronskij
ifrån sig, att i skämtsamma ordalag berätta för honom om
sina senaste levnadsplaner och bedja om hans råd.

— Han vägrar fortfarande att gå med på skilsmässa!
Vad skall jag då göra? (<i>Han</i> var hennes man.) Jag har
nu lust att börja en process. Vad skulle ni råda mig?
Kamerovskij, se efter kaffet, — usch, det kokar över! Ser ni, jag
har så många saker att sköta. Jag vill låta det gå till
process, därför att jag har behov av min förmögenhet. Kan ni
tänka er en sådan dumhet, att jag bevars väl skulle vara
honom otrogen, — sade hon föraktfullt, — och av den
anledningen vill han lägga sig till med min egendom.

Vronskij lyssnade road till den vackra damens muntra
pladder, yttrade då och då sitt instämmande, gav smått
skämtsamma råd och anslog över huvud taget den ton, han
var van att använda mot detta slags kvinnor. I hans
Petersburgsliv voro människorna fördelade på två helt åtskilda
sorter. Den ena, den lägre, bestod av de futtiga, enfaldiga
och framför allt löjliga människor, som trodde på, att en
äkta man borde leva tillsammans med en enda kvinna, den
lagvigda makan, att en ungmö bör vara oskyldig, en kvinna
ärbar, en man manlig, fast och bestämd, att man bör
uppfostra barnen till att själva förvärva sitt bröd, att skulder
böra betalas och andra dylika dumheter. Detta var de
gammalmodiga och löjligas kategori. Men det fanns en
annan sorts människor, i hans ögon de verkliga, och till
dessa hörde alla, vilkas huvudsakliga uppgift var att
uppträda elegant, storsinnat, djärvt, muntert, att utan att
rodna hänge sig åt alla möjliga lidelser och driva gäck med
allting annat.

Blott en kort stund bar Vronskij på de intryck av en
annan värld, han erfarit i Moskva. Med ens, som hade det
varit frågan om att sticka fötterna i ett par gamla tofflor,
var han åter helt inne i sin forna muntra och angenäma
livsmiljö.

Kaffet blev emellertid aldrig riktigt färdigt, det kokade
över och stänkte ned hela sällskapet och åstadkom en
behövlig effekt, det gav anledning till nytt larm och skratt
och blötte ned den dyrbara golvmattan och baronessans
klänning.

— Nej, nu får jag ta farväl, annars kommer ni er inte
för med att tvätta er, och jag får på mitt samvete
delaktighet i det värsta brott, som en anständig människa kan
begå, — osnygghet. Ni råder mig sålunda att sätta honom
kniven på strupen?

— Just så, men se till att er lilla hand håller sig i
närheten av hans läppar. Han kommer då att trycka en kyss
på den, och allt ändar på bästa sätt, — svarade Vronskij.

— Alltså träffas vi i kväll på franska teatern! — och
med frasande kjolar försvann hon.

Kamerovskij bröt också upp, och Vronskij gick in i sitt
toalettrum efter att hastigt ha tryckt hans hand. Medan
Vronskij tvättade sig, beskrev Petritskij för honom i korta
drag sin belägenhet och de förändringar, som inträtt däri
under kamratens frånvaro. Pengarna hade tagit slut.
Fadern hade meddelat, att han icke vidare komme att ge
något och icke heller tänkte betala hans skulder. En
skräddare ville låta bysätta honom och en annan hade kommit
med bestämt hot om tillgripande av samma åtgärd.
Översten hade förklarat, att om dessa skandaler icke togo ett slut,
måste han ta avsked. Baronessan var han led på som på en
sur rättika, särskilt därför att hon ideligen pratade om att
bistå honom med pengar. Men det fanns en annan, som han
skulle visa Vronskij, ett underverk av skönhet i strängt
österländsk stil, något à la Rebeckas slavinna, du förstår.
Med Berkosjev hade han också råkat bli osams och hade
velat sända sina sekundanter, men naturligtvis skulle det
ingenting bli av. Men i övrigt var allt förträffligt och
rasande roligt. Och utan att lämna sin kamrat tid att
närmare fundera på vad han sagt om sin fatala ställning gav sig
Petritskij till att berätta alla möjliga nyheter av intresse.
Lyssnande till Petritskijs välbekanta prat hemma i sin hyrda
lägenhets sedan tre år så förtrogna miljö, erfor Vronskij en
angenäm känsla av att ha kommit tillbaka till det sorglösa
Petersburgslivet och sina gamla vanor.

— Nej, det är otroligt! — ropade han till och släppte
pedalen till duschinrättningen, där han stod och spolade
sin sunda rödbruna hals. — Nej, det är otroligt! — ropade
han, då han fick höra att Lora nu slagit sig i slang med
Milejev och givit Fertinghof på båten. — Och han är
fortfarande lika dum och belåten med världen? Och vad har
Buzulukov haft för sig?

— Å, med Buzulukov har det varit en kostlig historia!
— ropade Petritskij. — Du vet ju, att baler är hans
passion, han låter inte en enda hovbal gå förbi utan att infinna
sig. Nyligen var han på stor hovbal iförd den nya kasken.
Du har väl sett de nya kaskarna? De är mycket bra,
lättare än de gamla. Och bäst som han står där... Nej,
hör nu på mig.

— Jag hör ju, — svarade Vronskij gnuggande sig med
en flossahandduk.

— Så går en av storfurstinnorna förbi i sällskap med
en utländsk diplomat och olyckan ville, att de just pratade
om de nya kaskarna. Storfurstinnan ville förevisa den nya
kasken... Och så ser hon, att vår käre vän står där.
(Petritskij rätade på sig för att föreställa Buzulukov iförd
kask.) Storfurstinnan ber honom räcka sig kasken, — men
han räcker henne den inte. Vad för något? Man blinkar och
vinkar åt honom och gör stränga miner: räck den då. Men
han rör inte på sig. Står som förstenad. Kan du tänka dig!
Då vill den där... hur heter han nu... ta kasken ifrån
honom. Men han stretar emot. Då rycker han den av
honom och räcker den åt storfurstinnan. Se här är den nya
modellen, säger storfurstinnan. Så vänder hon på kasken,
och kan du tänka dig — pang! ett stort päron och en hop
konfekt — två funt konfekt! — faller ur den. Det hade
gunstig herrn stoppat på sig!

Vronskij skakade av skratt. Och långt efteråt, då de
redan talade om annat, brast han emellanåt ut i ett
gapskratt, som blottade hans täta, vita tänder, bara han kom
att tänka på kasken.

Efter att ha fått höra alla nyheterna klädde Vronskij
sig med hjälp av sin betjänt i uniform och for för att göra
regementschefen sin uppvaktning. Därefter var det hans
avsikt att besöka sin bror och sedan Betsy och så göra en
del visiter, för att börja ett livligare umgänge i de
sällskapskretsar, där han kunde få tillfälle att träffa fru Karenina.
Och såsom alltid i Petersburg gav han sig ut med avsikt att
icke vända hem förr än sent på natten.
</chapter>

<sp>ANDRA DELEN</sp>

<chapter name="I">
<h2>I.</h2>

Mot slutet av vintern hölls hos Stjerbatskijs ett familjeråd
för att utröna Kittys hälsotillstånd och besluta om vad
man skulle företa sig för att upphjälpa hennes nedsatta
krafter. Hon var krasslig och blev vid vårens annalkande
allt sämre. Husläkaren ordinerade henne levertran,
därefter järn och så lapis, men då varken det första, det andra
eller det tredje hjälpte och han förordade, att Kitty skulle
resa utomlands för att undvika att tillbringa våren hemma,
tillkallade man en särskilt berömd doktor. Denne berömde
läkare, en ännu långt ifrån gammal man, begärde att få
företa kroppslig undersökning av den sjuka. Det tycktes,
som om han med särskilt välbehag höll före, att
blygselkänslan hos en ung flicka blott vore en rest från barbariet
och att det naturligaste av allt vore, att en ännu visst ej
gammal man med sina händer trevade på en ung naken
flicka. Han fann detta naturligt, emedan han dagligdags
gjorde så och därvid ej hade några känslor och ej heller,
som han tyckte, tänkte något dåligt, och till följd därav
ansåg han icke blott en flickas blygsamhetskänsla vara en
rest av en ociviliserad tidsålder utan såg i dylikt även en
förolämpning mot sig själv.

Man måste foga sig häri, ty i furstinnans hem och i
hennes sällskapskrets ansågs det, att just denne berömde doktor
hade en alldeles särskild insikt och ensam var i stånd att
rädda Kitty, detta fast alla läkare åtnjutit samma slags
undervisning och läst samma böcker och i trots av att man
på en del håll ansåg, att den berömde doktorn var en dålig
läkare. Efter att ingående ha sett och knackat på den
förvirrade, av blygsel skräckslagna sjuka, varpå han noga
tvättat sig om händerna, stod den berömde doktorn i förmaket
och talade med fursten. Denne lyssnade med mulen uppsyn
på doktorn och harklade sig allt emellanåt. Såsom en man,
som varit med i livet, frisk och icke undermålig till
förståndet, satte han ingen tro till läkarvetenskapen och var i själ
och hjärta uppbragt över hela denna komedi, desto mer som
han nog var den ende, som riktigt förstod orsaken till
Kittys sjukdom. »Falskt hundgläfs», tänkte han, erinrande
sig en jägarterm, då han hörde den berömde doktorns prat
om dotterns sjukdomssympton. Och doktorn å sin sida
hade svårt att icke lägga ett visst förakt i dagen mot denne
gamle ädling och hade besvärligt att anpassa sig efter dennes
lägre begreppsnivå. Han insåg för övrigt, att det ej lönade
mödan att tala med honom, att det var modern, som var
familjens överhuvud. Det var inför henne han ämnade
låta sitt vetandes pärlor falla. I detsamma inträdde
furstinnan åtföljd av husläkaren i förmaket. Fursten drog sig
tillbaka med nöd undvikande att låta dem märka, hur
löjlig hela komedien tycktes honom. Furstinnan var utom sig
och visste ej, vad hon skulle företa sig. I hemlighet kände
hon sig skyldig gentemot Kitty.

— Nå, doktorn, avgör vårt öde, — sade furstinnan. —
Säg mig allt. — »Finns det hopp» ville hon säga, men
hennes läppar darrade till, och hon kunde icke uttala denna
fråga. — Nå, vad säger doktorn?

— Strax, furstinnan, jag skall överlägga med min
kollega, sedan skall jag ha äran att framlägga min mening.

— Då får man väl lämna er ensamma?

— Ja, om ni vill ha godheten.

Med en suck lämnade furstinnan rummet.

Då de båda doktorerna blivit ensamma, började
husläkaren att försiktigt framlägga sin åsikt, som gick ut på
att en ansats till tuberkulos förefunnes, men... o. s. v.
Den berömde doktorn hörde på honom, men tog mitt
i talet fram och såg på sin stora guldklocka.

— Ja, — sade han. — Men...

Husläkaren tystnade aktningsfullt mitt i sitt tal.

— Vi kan ju inte, som ni vet, fastslå, när en tuberkulos
process tagit sin första början, innan förtätningar i lungorna
yppat sig, finns det ingenting bestämt att hålla sig till. Men
vi kan ha våra misstankar. Och det finns ju vissa förebud:
dålig nutrition, förstörda nerver o s. v. Frågan är: vad
bör man göra för att upphjälpa nutritionen, då man har
anledning att misstänka en tuberkulos process?

— Ja, men ni vet väl, att moraliska, rent själsliga
orsaker alltid kan undgå oss, — tillät sig husläkaren att
inflicka med ett svagt leende.

— Ja, det faller av sig själv, — svarade den berömde
doktorn och såg åter på klockan. — Förlåt, är Jauzabron
färdig eller måste man ta en omväg? — frågade han. —
Jaså, den är färdig. Nå, då kan jag hinna dit på tjugo
minuter... Vi är alltså överens om, att det gäller att söka
upphjälpa nutritionen och stärka nerverna. Det ena i
samband med det andra, det gäller att ha två syften på en
gång.

— Och utomlandsresan? — frågade husläkaren.

— Jag är ingen vän av utomlandsresor. Och besinna
dessutom: om det föreligger en begynnande tuberkulos
process, varom vi ingenting vet, så hjälper inte någon
utomlandsresa. Vad som behövs, är ett medel, som kan
upphjälpa nutritionen och som inte på något annat sätt kan
vara skadligt.

Och den berömde doktorn framlade en egen plan om en
läkekur medelst sodavatten, varvid synbarligen
huvudsyftet var att kuren icke skulle kunna skada.

Husläkaren hörde uppmärksamt och vördnadsfullt på
honom.

— Men för en utomlandsresa talar enligt min mening,
att det blir ett ombyte i de dagliga vanorna, ett avlägsnande
från en miljö, som framkallar minnen. Och dessutom...
modern vill det, — sade han.

— Nå, i så fall, låt dem resa. Visserligen kommer de
där tyska charlatanerna att vara till skada... Det gäller
därför, att man följer mina föreskrifter... Ja, de kan ju
fara.

Han såg åter på klockan.

— Å, det är redan på tiden, — och han gick mot dörren.

Den berömde doktorn meddelade furstinnan
(anständigheten bjöd detta), att han än en gång behövde få se den sjuka.

— Vad! Måste hon undersökas en gång till! — utropade
modern förfärad.

— Å nej, det rör sig bara om ett par småsaker. — Var
så god!

Och modern begav sig åtföljande doktorn in i förmaket
till Kitty. Mager, med rodnad på kinderna och en
underlig glans i ögonen efter den nyss utståndna smäleken stod
Kitty mitt i rummet. Då doktorn trädde in, blev hon
alldeles röd i ansiktet och fick tårar i ögonen. Hela hennes
sjukdom och dess behandling tycktes henne vara en så dum,
rent av löjlig historia. Att man sökte bota henne var
något, som föreföll henne lika löjligt, som att söka klistra ihop
småbitarna av en krossad vas. Det var hennes hjärta, som
var krossat. Ville man då kurera henne med piller och
pulver? Men hon tyckte sig icke kunna såra sin mor, desto mer
som modern i hemlighet kände sig skyldig.

— Var god och sitt ner, furstinna, — sade den
berömde doktorn till Kitty.

Med ett leende satte han sig mitt emot henne, tog
hennes hand och kände på pulsen och började åter göra
långtråkiga frågor. Hon svarade honom på dem, men reste
sig så med ens förargad:

— Förlåt, doktorn, men det här båtar ingenting till.
Ni frågar mig för tredje gången om samma sak.

Den berömde doktorn blev alls icke stött.

— Sjuklig retlighet, — sade han till hennes mor, då
Kitty lämnat rummet. — För övrigt var jag färdig med
min undersökning.

Och doktorn började att för furstinnan som inför en
alldeles ovanligt insiktsfull kvinna med lärda ord fixera
dotterns hälsotillstånd och slöt med en uppmaning att dricka
en hel del onödigt vatten. Vid förfrågan, om man borde
resa utomlands, försjönk doktorn som i fundering över hur
man skulle lösa ett svårt problem. Slutligen kom hans
avgörande: man kunde resa, men fick icke sätta tro till
charlatanerna, utan i allt hålla sig till honom.

Då doktorn begivit sig av, var det nästan som om något
glädjande inträffat. Modern antog en gladare uppsyn, då
hon vände åter till dottern, och även Kitty låtsades, att
hon var vid bättre sinnesstämning. Hon måste nu ofta,
nästan alltid, förställa sig.

— Jag är ju frisk, mamma. Men om ni vill resa, så låt
oss göra det — sade hon, och ansträngande sig att visa, att
hon var intresserad av den förestående resan, började hon
tala om förberedelserna för densamma.
</chapter>

<chapter name="II">
<h2>II.</h2>

Strax efter det doktorn lämnat huset kom Dolly. Hon
visste, att denna dag en rådplägning skulle äga rum, och
hade kommit farande för att få reda på Kittys öde, som nu
skulle avgöras. Trots att hon nyligen stigit upp från en
barnsäng (hon hade på förvåren fött en flicka) och trots
att hon själv hade så mycket av sorg och bekymmer, hade
hon lämnat sitt lilla späda barn och en insjuknad flicka
hemma och begivit sig av.

— Nå, hur är det? — sade hon, inträdande i förmaket,
utan att ha tagit av hatten. — Ni ser alla glada ut. Det
är då bra?

Man försökte att relatera för henne vad doktorn sagt,
men fast han talat både länge, utförligt och tydligt, visade
det sig omöjligt att återge för henne vad han sagt. Det
enda intressanta var, att beslut fattats att resa utomlands.

Dolly suckade ofrivilligt. Hennes bästa vän, yngsta
systern, skulle resa sin väg. Och hennes hemliv var långt
ifrån lyckligt. Hennes förhållande till Stepan Arkadjevitj
hade efter försoningen blivit förödmjukande för henne.
Den hoplappning, som åstadkommits av Anna, visade sig
icke hållbar, och den äktenskapliga endräkten bröts åter.
Det var ingen alldeles bestämd konflikt, men Stepan
Arkadjevitj var nästan aldrig hemma, penningbrist var det
också nästan ständigt, och misstankar om otrohet från
mannens sida plågade alltjämt Dolly, och hon sökte jaga
dem från sig, rädd för vad hon redan erfarit av svartsjukans
kval. Det första utbrottet av svartsjuka, en gång upplevat,
kunde ej mer komma tillbaka, och till och med upptäckten
av en otrohet skulle icke mer kunna verka så på henne som
första gången. En sådan upptäckt skulle blott ha gjort ett
slut på hennes äktenskapliga vanor, och hon lät sig
bedragas, föraktande honom och allra mest sig själv för denna
svaghet. Dessutom plågades hon ständigt av bekymmer för
sin talrika familj: än var det krångel med babyns mage,
än var det en barnjungfru, som sagt upp sin plats, än
var det, som nu, ett av barnen, som blivit sjukt.

— Nå, hur står det till med de dina? — frågade modern.

— Ack, mamma, vi har fullt upp av bekymmer. Lilly
har blivit sjuk, jag är rädd för att det är scharlakansfeber.
Jag har gett mig av med ens för att höra hur det stod till
hos er, jag kommer ju att bli sittande utan möjlighet att
lämna huset, om det skulle vara scharlakansfeber, som Gud
må bevara oss för.

Gamle fursten koin också ut ur sitt rum, då doktorn
gått, och sedan han blivit kysst på kinden av Dolly och
talat en stund med henne, vände han sig till sin hustru.

— Hur har ni beslutat, skall ni fara? Och vad tänker
ni göra med mig?

— Jag tror, det är bäst, att du stannar, Alexander,
sade hustrun.

— Som ni vill.

— Mamma, varför skall inte pappa fara med? —
frågade Kitty. — Det blir trevligare för honom, och för oss
med.

Gamle fursten reste sig och strök med sin hand över
Kittys hår. Hon lyfte ansiktet mot honom och såg på
honom och tvang sig att le. Det hade alltid tyckts henne
att han bäst av alla i familjen begrep henne, fast han sällan
brukade tala med henne. Såsom yngsta dottern i huset var
hon sin fars ögonsten, och det syntes henne, som om
kärleken till henne gjorde honom klarsynt. Då nu hennes blick
mötte hans ljusblåa, goda ögon, som stadigt riktades mot
henne, tyckte hon, att han såg tvärs igenom henne och
begrep allt hos henne. Rodnande lutade hon sig fram mot
honom väntande att bli kysst, men han strök henne blott
över håret och sade:

— De där dumma chinjongerna! De låter en inte komma
fram till ens egen dotter, utan man får klappa hårtestar av
döda fruntimmer. Nå, lilla Dolly, — vände han sig till sin
äldsta dotter, — vad har din rustibus för sig nu för tiden?

— Inget särskilt, pappa, — svarade Dolly, som förstod,
att han anspelade på hennes man. — Han är ute för det
mesta, och jag ser honom nästan aldrig, tillade hon med
ett ironiskt leende.

— Nå, har han ännu inte rest ut på landet för att sälja
skogen?

— Nej, men han gör förberedelser.

— Jaså, är det på det viset! — sade fursten. — Kanske
jag också borde förbereda mig för att resa? Nå, jag gör som
du vill, — vände han sig till sin hustru och satte sig ned. —
Och vet du vad, Kat’ja, — yttrade han till yngsta dottern,
— om någon tid vaknar du en vacker dag och säger till dig
själv: jag är ju alldeles frisk och glad och jag skall åter gå
ut och promenera med pappa en tidig frostmorgon.

Det kunde tyckas, att det som fadern sade var något
mycket enkelt, men vid dessa ord blev Kitty brydd och
illa till mods som en på gatan ertappad förbrytare. »Ja,
han vet allt, han förstår allt och vill med dessa ord säga
mig, att fast det känns svårt måste man också genomleva
sin skam.» Hon kunde icke hämta sig för att finna något
till svar. Hon blev gråtfärdig och brast plötsligt ut i en
snyftning och sprang ut ur rummet.

— Jo, där ser man, vart ditt skämt leder! — föll
furstinnan med ens över sin man. — Du skall alltid...
begynte hon att förebrå honom.

Fursten lyssnade en lång stund på sin hustrus
tillvitelser och teg, men hans ansikte antog ett allt mörkare uttryck.

— Hon är så beklagansvärd, den stackarn, så
beklagansvärd, och du märker inte, att varje häntydning på det som
orsakat detta smärtar henne. Ack, vad man kan missta sig
på människor! — sade furstinnan, och på tonombytet i
hennes röst förstodo Dolly och fursten, att det var om
Vronskij hon talade. — Jag förstår inte, att man inte
stiftat lagar mot sådana avskyvärda, lumpna människor.

— Asch, jag gitter inte höra på, — inföll fursten resande
sig från stolen som om han ämnade gå sin väg, men blev
stående i dörren. — Lagar finns, mor lilla, och efter som du
för mig in på den saken, så får jag säga dig, att till allt det
här är du skuld, du och endast du. Lagar avsedda mot
sådana slynglar har det alltid funnits och finns än! Ja, hade
bara inte det förekommit, som aldrig bort tillåtas, så skulle
jag gamle man med vapen i hand ha gjort upp saken med
honom, den ärkeflabben. Ja, nu söker ni läkarhjälp, kallar
hit alla möjliga charlataner.

Fursten syntes ännu ha åtskilligt att säga, men så fort
furstinnan hörde, att han anslog denna ton, mjuknade hon
genast, som hon alltid brukade, då det blev fråga om strängt
allvar, och blev spak och ångerfull.

— Alexandre, Alexandre, — flämtade hon, sträckte sig
fram mot honom och brast i gråt.

Då hon började gråta, tystnade fursten och gick fram
till henne.

— Nå, nog, nog! Det är svårt för dig också, jag vet
det. Vad är då att göra? Något ohjälpligt elände är det ju
inte. Gud är nådig... — yttrade han själv icke längre
vetande, vad han sade, och kännande furstinnans fuktiga
kyss på sin hand, besvarade han den och gick så ut.

Redan då Kitty förgråten lämnade rummet, förstod
Dolly med sin moderliga instinkt, att det var något för en
kvinna att göra, och beredde sig för denna uppgift. Hon
tog av sig hatten och stod så redo för verket, bildligt talat
med uppkavlade blusärmar. Då modern gjorde sitt angrepp
på fadern, hade hon sökt hålla henne tillbaka så långt en
dotterlig undergivenhet tillät det. Då fadern brusade upp
hade hon iakttagit tystnad, kännande sig skamsen å
moderns vägnar och erfarande en öm tillgivenhet för sin far
på grund av dennes strax återvändande godhet. Men då
fadern gått, skred hon till vad hon fattat som sin
huvuduppgift, att trösta och lugna Kitty.

— Jag har redan länge tänkt säga mamma en sak: har
ni reda på, att då Levin var här sista gången, ämnade han
fria till Kitty? Han omtalade det för Stiva.

— Nå, hur så? Jag förstår inte...

— Kanske Kitty avböjde hans anbud? Har hon inte
sagt något?

— Nej, hon har inte nämnt något vare sig om den ene
eller den andre. Hon är alltför stolt. Men jag vet, att allt
beror på denne...

— Ja, men tänk då, om hon nu avvisat Levin, — och
hon inte skulle ha gjort så, det vet jag, om inte denne
varit... Och sedan har denne så förfärligt bedragit henne.

Det var alltför förfärligt för furstinnan att tänka på
hur mycket hon försyndat sig i fråga om sin dotter, och hon
blev ursinnig.

— Ack, jag begriper inte ett dugg! Nu för tiden vill
unga flickor bara lita på sitt eget omdöme, man anförtror
sig inte alls åt sin mor, och sedan så...

— Mamma, får jag gå in till henne.

— Gå du. Skulle jag förbjuda det? — sade modern.
</chapter>

<chapter name="III">
<h2>III.</h2>

Då Dolly trädde in i Kittys lilla trevliga skära rum,
prytt med dockor av gammalsachsiskt porslin, skärt, leende
och jungfruligt som Kitty själv för några månader sedan,
mindes hon, hur de tillsammans hade ordnat detta rum,
med vilken glädje och kärlek de hade pyntat det. Hjärtat
frös till i bröstet på henne, då hon fick syn på Kitty, som
satt på en liten låg stol nära intill dörren med orörlig blick
stirrande på ett hörn av golvmattan. Kitty såg upp mot
sin syster utan att det kyliga, nästan stränga uttrycket i
hennes ansikte förändrades.

— Jag måste nu fara min väg och blir sedan
fastsittande hemma, och du kan inte komma och besöka mig, —
sade Darja Alexandrovna och satte sig ned bredvid henne.

— Jag skulle vilja tala litet med dig.

— Om vad? — frågade häftigt Kitty och lyfte
förskräckt på huvudet.

— Om vad, om inte om din sorg?

— Jag har ingen sorg.

— Nej, Kitty, tror du då, att jag inte skulle ha reda på
det. Jag vet allt. Och tro mig, det är inte så oerhört
betydelsefullt... Alla har vi fått gå igenom detta.

Kitty teg och hennes ansikte behöll sitt stränga uttryck.

— Han är inte värd, att du lider så för hans skull, —
fortsatte Darja Alexandrovna gående rakt på sak.

— Ja, eftersom han försmått mig, — sade Kitty med
en skälvning i rösten. — Säg ingenting! Var snäll och tala
inte om denna sak!

— Ja, men vem har sagt dig det? Det har ingen sagt.
Jag är övertygad om att han varit förälskad i dig och
skulle förblivit så, men...

— Ack, denna medömkan är för mig det värsta av allt!
— utbrast Kitty i ett plötsligt utbrott av vrede. Hon vände
sig om på stolen, rodnade häftigt och började nervöst röra
på fingrarna, än med ena, än med andra handen kramande
spännet på sitt klänningsskärp. Dolly kände till denna
systerns vana att oroligt gripa med händerna, då hon var
upprörd. Hon visste, att Kitty i ett uppbragt ögonblick hade
lätt för att förlora fattningen och utslunga obetänksamma
och hårda ord, och hon ville lugna henne, men det var
redan för sent.

— Vad? Vad är det du vill låta mig känna? — utbrast
häftigt Kitty. — Att jag varit förälskad i en man, som inte
vill veta av mig, att jag skulle vara färdig att dö av kärlek
till honom? Och detta säger mig min egen syster, som
tror... som tror, att hon har medkänsla med mig. Jag
tål inte allt detta deltagande, denna förställning.

— Kitty, nu blir du orättvis.

— Varför plågar du mig då?

— Nej, jag ville något helt annat... Jag förstår, du är
uppbragt...

Men i sin upphetsning ville Kitty icke höra på henne.

— Jag har intet skäl att känna mig förkrossad och låta
trösta mig. Jag är tillräckligt stolt för att förbjuda mig
själv att hysa kärlek för en människa, som inte älskar mig.

— Ja, men jag säger ju inte... Blott en sak — säg mig
sanningen — sade Darja Alexandrovna och grep systern
om handen: — säg mig, vad sade Levin dig?

Nämnandet av Levins namn berövade synbarligen Kitty
den sista resten av självbehärskning, hon flög upp från
stolen, slängde sitt skärpspänne i golvet och fäktande med
armarna utbrast hon:

— Vad har Levin i detta sammanhang att göra? Jag
förstår inte, varför du behöver plåga mig? Jag har sagt och
jag upprepar det, att jag är stolt och aldrig, aldrig
kommer att göra det, som du gör för att återknyta samlivet
med en människa, som bedragit dig, som älskar en annan
kvinna. Jag förstår inte detta! Jag kan inte, jag kan inte!

Och då hon sagt dessa ord, tittade hon på systern, och
då hon märkte, att Dolly stod tyst med sänkt huvud, satte
sig Kitty vid dörren i stället för att som hon ämnat gå ut ur
rummet, dolde ansiktet i en näsduk och böjde ned huvudet.

Ett par minuter varade tystnaden. Dolly tänkte på sig
själv. Den förödmjukelse, som hon alltid bar på, förnams
nu mer än vanligt smärtsamt, då systern påmint om den.
Hon hade icke väntat en sådan grymhet av sin syster och
vredgades på henne. Men plötsligt hörde hon fraset av en
klänning och samtidigt ljudet av en kvävd snyftning, och
någons armar sträckte sig nedifrån upp mot henne och
omfamnade hennes hals. Kitty låg på knä framför henne.

— Lilla Dolly, jag är så olycklig, så olycklig! — viskade
hon med ångerfull röst.

Och det älskliga tårdränkta ansiktet dolde sig i Darja
Alexandrovnas kjol.

Det var som om tårar voro den oumbärliga olja, utan
vilken maskinen för ömsesidigt förstående systrarna
emellan icke kunde komma i gång, — sedan de gråtit ut,
började de åter samtala, men vidrörde icke det, som upptog
deras tankar, utan talande om likgiltiga ting kommo de till
förståelse av varandra. Kitty förstod, att de ord, hon i
vredesmod fällt om systerns förödmjukelse och hennes
makes otrohet, träffat den beklagansvärda i djupet av
hjärtat, men att systern förlät henne. Dolly å sin sida
förstod allt, som hon ville veta. Hon blev övertygad om att
hennes gissningar voro sanna, att sorgen, den ohjälpliga
sorgen hos Kitty bestod just däri, att Levin gjort henne ett
anbud och att hon avvisat honom och att Vronskij bedragit
henne och att hon var redo att älska Levin och hata
Vronskij. Kitty sade emellertid icke ett ord om detta, hon
antydde blott sin sinnesstämning.

— Jag bär inte på någon sorg, — sade hon, då hon
kommit till ro, — men kan du förstå, att allt har blivit
mig vidrigt, motbjudande, rått, först och främst jag själv.
Du kan inte tänka dig huru vidriga tankar jag har om allt.

— Vad skulle det kunna vara för vidriga tankar hos
dig? — frågade Dolly med ett leende.

— De mest vidriga, råa. Jag kan inte säga dig. Det
är inte svårmod, inte ledsnad, det är något mycket värre.
Det är, som om allt som fanns av gott hos mig dolt sig och
blott det usla blivit kvar. Ja, hur skall jag säga dig det? —
fortsatte hon, seende en oförstående glimt i systerns ögon.
— Pappa börjar tala med mig... och så tycks det mig, att
han bara tänker på, att jag borde bli bortgift. Mamma tar
mig med på en bal — och jag tycker, att hon drar mig dit
för att fortast få en man åt mig och bli mig kvitt. Jag
vet, att detta inte är sant, men jag kan inte jaga bort dessa
tankar. Så kallade friare kan jag inte se åt. Det tycks mig,
som om de kom för att ta mått av mig. Förut var det
för mig ett oblandat nöje att fara bort klädd i baldräkt, jag
njöt av mig själv. Nu känner jag mig skamsen,
bortkommen. Ja, vad vill du! Och doktorn... Ja...

Kitty stakade sig och kom av sig. Hon hade velat
ytterligare säga, att sedan denna förändring inträtt hos
henne, hade Stepan Arkadjevitj blivit henne outhärdligt
motbjudande och att hon icke kunde se honom utan att
erfara de mest råa och obehagliga föreställningar.

— Ja, ser du, allt ter sig för mig i den mest råa, vidriga
gestalt, — fortsatte hon. — Det är min sjukdom. Kanske
det är något övergående...

— Du skall inte tänka på det...

— Jag kan inte låta bli. Bara i sällskap med barn
känner jag mig väl till mods, bara hos dig.

— Det är synd, att du nu inte kan komma till mig.

— Jo, jag kommer. Jag har redan haft
scharlakansfeber, och jag skall be mamma om lov.

Kitty framhärdade i sin önskan och flyttade till systern,
och under hela sjukdomstiden (det blev verkligen
scharlakansfeber) hjälpte hon till med att sköta barnen. De båda
systrarnas vård räddade livet på alla sex barnen, men
Kittys hälsa blev icke återställd och under stora fastan
reste Stjerbatskijs utomlands.
</chapter>

<chapter name="IV">
<h2>IV.</h2>

Det högre sällskapslivet i Petersburg är egentligen ett
och samma, alla känna varandra, alla umgås till och med
inbördes. Men inom denna stora grupp finns det vissa
underavdelningar. Anna Arkadjevna Karenina hade
vänner och intima förbindelser i tre olika sådana. Den ena av
dessa tre var den officiella, ämbetsmannamässiga
umgängeskretsen, hennes mans sällskapssfär, bestående av hans
ämbetskamrater och underordnade, som alla på det mest
olikartade och nyckfulla sätt voro förbundna sinsemellan
genom sin ställning i det sociala livet. Anna hade nu svårt
att erinra sig den känsla av nästan gudomlig vördnad, hon
första tiden hyst för dessa personer. Nu kände hon dem
alla så väl som man i en småstad är bekant med alla. Hon
visste, vad för slags vanor och svagheter var och en hade,
var skon klämde hos var och en, kände det förhållande, vari
de stodo inbördes och till sitt huvudcentrum. Hon visste
vem som höll med den och den, vem som kunde fördra eller
icke fördra en annan. Men hela denna sfär av politiska, rent
manliga intressen hade aldrig, trots grevinnan Lidija
Ivanovnas inverkan, kunnat intressera henne, och hon undvek
den så vitt möjligt.

Den andra sällskapskretsen, som Anna på nära håll
tillhörde, var den, inom vilken Alexej Alexandrovitj gjort sin
karriär. Centrum för denna krets var grevinnan Lidija
Ivanovna. Det var ett sällskap bestående av gamla välgörande
och gudfruktiga fruntimmer och förståndiga, insiktsfulla,
ärelystna män. En spirituell man, som tillhörde denna
krets, hade döpt den till »Petersburgssocietetens samvete».
Alexej Alexandrovitj skattade denna krets mycket högt
och Anna, som förstod att göra sig förtrogen med alla
hade under sin första tid i Petersburg funnit vänner inom
detta lag. Nu, efter återkomsten från Moskva, hade denna
krets av människor blivit henne outhärdlig. Det tycktes
henne, att både hon och alla i sällskapet gjorde sig till, och
hon fann sig ha så tråkigt där, att hon så litet som möjligt
uppsökte grevinnan Lidija Ivanovna.

Den tredje kretsen, där Anna umgicks, var den
egentliga stora sällskapsvärlden — balernas, middagarnas, de
glänsande toaletternas värld, en sällskapssfär, som med ena
handen höll sig fast vid hovet för att icke hopblandas med
halvvärlden, som medlemmarna i detta fina sällskap
trodde sig förakta, men med vilken de hade icke blott
liknande utan fullt identiska tycken. Förbindelse med denna
del av stora världen ägde Anna genom förmedling av
furstinnan Betsy Tverskaja, hustru till en hennes kusin. Hon
hade hundratjugotusen rubel i årsinkomst och hade redan
vid Annas första ankomst till Petersburg fattat särskild
tillgivenhet för henne, lagt sig ut för henne och på allt sätt
dragit henne till sin sällskapskrets och förhånat grevinnan
Lidija Ivanovnas omgivning.

— Då jag blir gammal och ful, skall jag bli likadan, —
sade Betsy, — men för er, för en ung, vacker kvinna är det
ännu för tidigt att ge sig in i denna gudsnådlighet.

Till en början hade Anna så vitt möjligt sökt undvika
grevinnan Tverskajas umgängessfär, emedan den fordrade
penningutgifter, som överstego hennes medel, och i sitt
stilla sinne hade hon då föredragit den förstnämnda
sällskapskretsen. Men efter återkomsten från Moskva hade det
blivit tvärtom. Hon började undvika sina sedesamma
vänner och begav sig ut i stora världen. Där mötte hon
Vronskij och erfor en uppbrusande glädje vid dessa möten.
Särskilt ofta träffade hon Vronskij hos Betsy, som var
född Vronskaja och hans kusin. Vronskij var alltid
tillstädes, där han blott kunde råka Anna, och talade med henne,
när han så kunde, om sin kärlek. Hon sökte ingalunda
att ge honom anledningar, men varje gång, då hon träffade
honom, flammade inom henne upp samma livfullhet, som
kom över henne, då hon första gången såg honom på
tåget. Hon kände själv, att glädjen lyste ur hennes ögon
då hon fick se honom, och att hennes läppar drogos hop
i ett leende, och hon förmådde icke hålla tillbaka detta
uttryck av glädje.

Till en början trodde Anna fullt och fast, att hon var
uppbragt på honom, därför att han förföljde henne. Men
icke långt efter sin återkomst från Moskva, då hon kom
till en bjudning, där hon väntat att träffa honom och han
icke fanns, förstod hon av det svårmod, som kylande lade
sig över henne, att hon sökte bedra sig själv, att detta
förföljande icke blott var henne behagligt utan utgjorde
hela intresset i hennes liv.

*

En berömd sångerska sjöng för andra gången, och hela
stora världen var på teatern. Från sin fåtölj på första
parkettraden blev Vronskij varse sin kusin Betsy och begav sig
redan före mellanakten in i hennes loge.

— Varför infann ni er inte till middagen? — sade hon
till honom. — Jag förundrar mig över förälskades
klärvoajans, — fortsatte hon och tillade leende, så att blott han
kunde höra det: — <i>hon var inte där</i>. Men nu efter operan
kan ni komma.

Vronskij såg frågande på henne. Hon böjde på huvudet.
Han tackade henne med ett leende och satte sig ned
bredvid henne.

— Å, vad jag väl minns, hur ni brukade raljera! —
fortsatte furstinnan Betsy, som fann ett särskilt nöje i att följa
med utvecklingen hos denna passion. — Vart har allt det
tagit vägen! Ni är ju fångad, min käre.

— Jag önskar ingenting högre än att vara fångad, —
svarade Vronskij med sitt lugna, godmodiga leende. — Om
jag beklagar något, så är det blott det, att jag är alltför
litet fångad, om jag får säga sanningen. Jag börjar förlora
hoppet.

— Vad för hopp skulle ni kunna ha? — sade Betsy,
liksom sårad å sin väninnas vägnar: — <i>entendons nous</i>... —
Men i hennes ögon skymtade en glimt, som sade, att hon nog
lika bra som han begrep vad slags hopp, han kunde ha.

— Inget — sade Vronskij med ett leende, som blottade
två täta tandrader. — Förlåt, — tillade han och tog
teaterkikaren från henne och började över hennes nakna skuldra
betrakta logen mitt emot. — Jag är rädd, att jag gör mig
löjlig.

Han visste mycket väl, att han i Betsys ögon liksom i
hela stora världens tycke icke tedde sig löjlig. Han visste
mycket väl, att i dessa människors uppfattning visserligen
rollen av olycklig älskare till en ung flicka eller annan fri
kvinna kunde te sig löjlig, men att däremot rollen av en
man, som uppvaktade en gift kvinna och som till varje pris
satte in sitt liv på att driva henne till äktenskapsbrott, för
dem ägde något vackert och storslaget och alls icke kunde
vara löjlig, och därför sänkte han kikaren med ett stolt,
under mustaschen gladlynt lekande skratt och såg på sin
kusin.

— Och varför kom ni inte på middagen? — sade hon
med en beundrande blick på honom.

— Ja, det måste jag berätta för er. Jag var upptagen,
och vet ni med vad? Jag kan slå vad om, att ni inte kan
gissa det. Jag hade att söka försona en äkta man med en
herre, som förolämpat hans fru. Ja, det är sant!

— Nå, och lyckades försoningen.

— Nästan.

— Det måste ni berätta för mig, — sade hon och reste
sig. — Kom hit nästa mellanakt.

— Omöjligt: jag skall fara till franska teatern.

— Fara från Nilsson? — frågade Betsy förfasad, fast hon
icke kunde skilja Nilsson från vilken körsångerska som helst.

— Ja, vad är att göra? Jag har ett möte där, allt med
anledning av min fredsmäkling.

— Saliga äro de fridstiftande, de skola frälsas, — sade
Betsy, erinrande sig något dylikt som hon någon gång hört.
— Nå, låt oss sitta ner, berätta, vad det var för något.

Och hon satte sig åter ned.
</chapter>

<chapter name="V">
<h2>V.</h2>

— Det är inte så värst anständigt, men det är så
förtjusande, att jag har en faslig lust att berätta det, — sade
Vronskij med en munter glimt i ögonen. — Jag skall inte
nämna några namn.

— Men jag kommer att gissa dem, desto bättre.

— Hör nu: i en vagn far två glada unga män...

— Naturligtvis officerare vid ert regemente?

— Jag säger inte, att det är officerare, det är rätt och
slätt två unga herrar, som ätit frukost.

— Det vill säga: något berusade.

— Det är möjligt. De är på väg till en middag hos en
vän i den mest glada sinnesstämning. Och så ser de, en
vacker dam far förbi dem i en hyrdroska, hon ser sig om,
och som det tycks dem, vinkar hon åt dem och ler.
Naturligtvis ger de sig i väg efter henne och det så fort de kan.
Till deras förvåning stannar den sköna just vid det hus, dit
de ämnade sig. Den sköna ilar uppför trapporna. De ser
bara en skymt av en röd mun bakom en kort slöja och två
vackra små fötter.

— Ni berättar detta med sådan känsla, att jag undrar,
om inte ni själv är en av de två herrarna.

— Och vad var det ni nyss sade mig? Nå, de unga
männen beger sig in till sin vän, som skall hålla en
avskedsmiddag. Och här dricker de kanske litet väl mycket, som
det ju alltid brukas på avskedsmiddagar. Och vid middagen
frågar de, vem som bor i husets översta våning. Ingen vet
det, men värdens betjänt meddelar som svar på deras
förfrågan om det bor mamseller däruppe, att sådana finns det
många. Efter middagen beger sig de två unga männen in i
värdens arbetsrum och skriver där ett brev till den sköna
obekanta. De skriver hop ett lidelsefullt brev, en
kärleksförklaring och går så själva upp med brevet, för att
personligen förklara det som möjligen kunde te sig mindre
begripligt i deras skrivelse.

— Varför berättar ni mig sådana nedrigheter? Nå,
och se’n?

— De ringer. En tjänsteflicka kommer ut, de ger henne
brevet och bedyrar för henne, att de båda är så förälskade,
att de strax kommer att avlida invid dörren. Flickan
parlamenterar oförstående med dem. Plötsligen uppenbarar sig
en herre med korvlikt formade polisonger, röd som en kräfta
i synen, och meddelar dem, att ingen annan dam än hans
fru bor i huset, och kör så ut dem.

— Hur vet ni, att han hade sådana polisonger?

— Jo, hör vidare. Jag har nyligen varit där för att
åstadkomma försoning.

— Nå, hur?

— Ja, det är det allra intressantaste. Det visar sig, att
detta lyckliga par är ett titulärråd och en titulärrådinna.
Titulärrådet kommer med klagomål och jag utses till
försoningsman. Och vilken försoningsman! Jag försäkrar er,
att Talleyrand var ingenting i jämförelse med mig.

— Vari låg då svårigheten?

— Jo, hör på... Vi frambär följande ursäkt: »vi är
bragta till förtvivlan och får be om förlåtelse för det
olyckliga missförståndet»... Titulärrådet med polisongerna
börjar vekna, men önskar även ge ett uttryck åt sina känslor,
och då han börjar uttrycka dem, hetsar han så upp sig och
säger sådana grovheter, att jag åter måste sätta i gång mina
diplomatiska talanger. »Jag är ense med er, att deras
tilltag är fördömligt, men jag ber er betänka deras ungdom
och ta i betraktande, att det föreligger ett missförstånd,
dessutom hade dessa unga herrar nyss ätit frukost. De
ångrar sig nu av allt hjärta och anhåller om förlåtelse för sin
försyndelse.» Titulärrådet veknar åter: »Jag är ense med
greven och jag är redo att förlåta, men tänk, min hustru,
min hustru, en hederlig kvinna blir utsatt för
närgångenhet, råhet och fräckhet av ett par spolingar, uslingar...»
Och så får jag åter söka försona. Åter sätter jag min
diplomati i funktion, och åter, då det just skall ta ett slut på
saken, ilsknar titulärrådet till, ansiktet blir eldrött och
polisongerna flaxar, och åter får jag utgjuta mig i
diplomatiska finesser.

— Å, det här måste också ni få höra! — vände sig
Betsy till en dam, som just kom in i logen. — Han har fått
mig att skratta så... Nå, <i>bonne chance</i>, — tillade hon och
räckte Vronskij ett finger, som hon gjort fritt från
solfjädern, och fick samtidigt genom ett ryck på axlarna
klänningslivet, som kommit litet för högt upp, att sänka sig, så
att hennes byst skulle bli tillräckligt blottad, då hon böjde
sig utåt salongen mot gaslågorna och allas ögon.

Vronskij for till franska teatern, där han verkligen hade
ett ärende till sin överste, som icke brukade utebli från en
enda föreställning på franska teatern. Han skulle tala med
honom om sitt fredsmäklareuppdrag, som nu tredje dagen
upptog hans tid och intresse. I affären voro inblandade
Petritskij, hans gode vän, och en nyss vid regementet
inskriven ung furste Kedrov, en präktig pojke och god
kamrat. Och framför allt — regementets anseende stod här på
spel.

Bägge tillhörde Vronskijs skvadron. Hos översten hade
en ämbetsman, titulärrådet Wenden, infunnit sig och
klagat över officerare, som förolämpat hans hustru. Den unga
frun, så berättade Wenden — han var gift med henne sedan
ett halvår — hade varit med sin mor i kyrkan och där till
följd av en viss naturlig orsak plötsligt känt ett häftigt
illamående, hon hade icke längre kunnat hålla sig stående, och
därför begivit sig hem med första hyrkusk, hon fick tag i.
Då jagade två officerare ifatt henne, hon blev förskräckt
och ännu sjukare och sprang uppför trappan. Wenden, som
just kommit hem från sin ämbetslokal, hade hört en
ringning och ljud av röster och gått ut i tamburen, där han fått
se två berusade officerare med ett brev, och han hade kört
ut dem. Han krävde nu sträng bestraffning.

— Nej, vet ni, — sade översten till Vronskij efter att
ha kallat honom till sig, — Petritskij gör sig omöjlig. Det
går inte en vecka utan någon skandalhistoria. Den här
ämbetsmannen ger inte upp saken, han håller i.

Vronskij insåg hela futtigheten i denna sak och att det
icke fick bli fråga om någon duell, utan att allt måste göras
för att blidka titulärrådet och nedtysta affären. Översten
hade i denna sak vänt sig till Vronskij, emedan han i honom
såg en nobel och förståndig man, som framför allt satte
regementets ära högt. De hade resonerat med varandra och
kommit överens om, att Petritskij och Kedrov i Vronskijs
sällskap måste bege sig till titulärrådet för att anhålla om
ursäkt. Översten och Vronskij förstodo båda, att namnet
Vronskij och en flygeladjutants gradbeteckning måste i hög
grad bidra till att stämma titulärrådet till försonlighet.
Faktiskt visade sig dessa medel till en del verksamma, men
resultatet av fredsmäklingen var dock, såsom Vronskij
berättat för Betsy, fortfarande osäkert.

Då han kommit till franska teatern, hade Vronskij i
överstens sällskap begivit sig ut i foyern och redogjort för
honom om sina framsteg och sin motgång. Efter att ha
övertänkt saken beslöt översten att lämna affären åt sitt
öde, men för nöjes skull började han så utfråga Vronskij
om de närmare detaljerna vid sammanträffandet och hade
en långvarig kamp med sin skrattlust, då han hörde
Vronskijs beskrivning på hur det redan lugnade titulärrådet
plötsligt åter hade hetsat upp sig erinrande sig sakens
detaljer och hur Vronskij, som nästan kryssat underhandlingen
fram till det sista försoningsordet, fick ta till reträtten med
Petritskij i släptåg.

— Det är en historia, som på en gång är förarglig och
löjlig. Inte kan Kedrov slåss med en sådan herre! Jaså,
han blev så het av sig! — sade översten leende. — Å, hur
Claire spelar i dag! Rent underbart! — yttrade han om en
ny fransk aktris. — Hur ofta man än ser henne, är hon
ny för var dag. Det är bara fransmän, som kan det.
</chapter>
<chapter name="VI">
<h2>VI.</h2>

Furstinnan Betsy hade utan att invänta sista akten
farit från teatern. Hon hade nätt och jämnt hunnit gå in i
sitt toalettrum, överströ sitt ansikte med vitt puder och
gnugga det, gå ut därifrån och beställa in te i stora
salongen, då den ena vagnen efter den andra kom framkörande
till hennes storslagna hus vid Bolsjaja Morskaja. Gästerna
stego av framför stora paradingången och den välfödde
portvakten, som på förmiddagarna till förbigåendes
uppbyggelse brukade sitta och läsa tidningar bakom sin glasdörr,
kom nu och öppnade ljudlöst den väldiga porten och lät de
anländande passera förbi.

Nästan samtidigt trädde värdinnan med nyjusterad
frisyr och upplivat ansiktet ur den ena dörren och gästerna ur
den andra in i den stora salongen med dess mörka väggar,
mjuka mattor och ljusstrålande bord med silversamovar,
teservis av tunt genomskinligt porslin och en snövit duk
glittrande i skimret från rader av tända ljus.

Värdinnan tog plats vid samovaren och drog av sig
handskarna. Gästerna flyttade stolar tillrätta hjälpta av
diskreta betjänter, och sällskapet tog plats grupperande sig
kring två huvudpunkter, runt samovaren, där värdinnan
satt, och vid motsatta bordsändan kring en vacker
ambassadörfru med svarta finskurna ögonbryn i dräkt av svart
sammet. Vid båda bordsändarna rörde sig konversationen
såsom alltid under de första minuterna av ett
sällskapssamkväm till en början hit och dit liksom sökande efter
något bestämt föremål att slå sig ned på, avbruten av
ankommande gäster och värdinnans uppmaningar att taga te.

— Hon är ovanligt framstående som skådespelerska,
det märks att hon studerat Kaulbach, — sade en diplomat
i kretsen bredvid ambassadörfrun, — lade ni märke till,
hur hon föll...

— Ack, låt oss inte tala om Nilsson! Om henne är det
omöjligt att säga något nytt, — inföll en tjock, röd,
ljusblond dam med omärkliga ögonbryn, utan chinjong och
klädd i en gammal sidenklänning. Det var furstinnan
Mjachkaja, beryktad för sitt burdusa och rättframma
umgängessätt och kallad »enfant terrible». Furstinnan
Mjachkaja satt mitt emellan de båda grupperna och ivrigt
lyssnande till vad som sades tog hon del än i det ena, än i det
andra samtalet. — I dag har tre olika personer undfägnat
mig med samma fras om Kaulbach, alldeles som på hemlig
överenskommelse. Och jag förstår inte, varför frasen så
behagat dem.

Samtalet blev avbrutet genom detta inpass, och man
måste finna något nytt ämne.

— Berätta för oss någonting roligt, men ändå inte något
elakt, — sade ambassadörfrun, som ägde utmärkt
skicklighet i den fina konversation, som på engelska kallas
»smalltalk», och vände sig till diplomaten, som icke visste, vad han
skulle finna på.

— Det sägs, att det är mycket svårt, att bara det elaka
är roligt, — sade han med ett leende. — Men jag skall
försöka. Ge mig bara ett tema. Allt beror på om man får ett
tema. Har man bara ett tema, så är det lätt att vidare
brodera på det. Jag har ofta tänkt, att förra århundradets
ryktbara kåsörer i vår tid skulle ha svårt att säga något
klyftigt. Allt spirituellt är så utnött...

— Det är sagt för länge se’n, — avbröt honom
ambassadörfrun med ett leende.

Samtalet hade börjat på ett fint sätt, men just därför
att det börjat så fint, höll det på att komma av sig. Det
blev nödvändigt att ta sin tillflykt till ett pålitligt, aldrig
svikande medel — malicen.

— Tycker ni inte att det hos Tusjkevitj finns något
av Louis XV? — sade han med en blick bort mot en ung
blond man, som stod en bit från bordet.

— Ack, ja! Han är i samma stil som salongen, därför
är han här så ofta.

Detta samtalsämne höll sig en stund, ty man började i
anspelningar tala om det, man icke öppet kunde avhandla i
detta sällskap, Tusjkevitjs förhållande till värdinnan.

Vid samovaren hos värdinnan hade samtidigt också
konversationen fladdrat av och an, den hade rört vid tre
olika samtalsämnen: den sista societetsnyheten, teatern
och bedömandet av nästan och hotade så att ta slut, då
man råkade på vad man tillsist måste tillgripa — malicen.

— Har ni hört, att Maltitjeva — inte dottern, utan
modern, håller på att sy sig en klänning i <i>diable rose</i>.

— Å, det är väl inte möjligt! Jo, det vore kostligt!

— Det förundrar mig, att hon med det förstånd hon
har — hon är ju inte dum — inte kan se, att hon gör sig
löjlig.

Var och en hade något att säga till klander och
förlöjligande av den stackars Maltitjeva, och samtalet började ta
fart som en muntert knastrande brasa.

Furstinnan Betsys man, en korpulent och godmodig
herre, lidelsefull samlare av gravyrer, kom innan han
begav sig till klubben ett slag in i salongen, då han hörde att
hans hustru hade gäster hos sig. Han trädde över den mjuka
mattan med ljudlösa steg fram till furstinnan Mjachkaja.

— Vad tyckte ni om Nilsson? — sade han.

— Ack, hur kan man då komma fram så tyst? Vad
ni skrämde mig! — svarade hon. — Tala inte med mig om
opera, ni förstår ingenting av musik. Det vore bättre, om
jag sänkte mig till er nivå och talade med er om era
majolikor och gravyrer. Vad var det för skatt ni nyss kommit
över på skräpmarknaden?

— Vill ni, jag skall visa er? Men ni förstår ingenting.

— Visa mig bara. Jag har studerat sådant hos de där,
vad kallas de nu för... bankirerna... de har härliga
gravyrer, som vi fått se.

— Har ni då varit hos Schützburgs? — frågade
värdinnan vid samovaren.

— Ja, det har jag, <i>ma chère</i>. Jag och min man har varit
bjudna på middag hos dem, och man har sagt mig, att bara
såsen på denna middag skall ha kostat tusen rubel, — yttrade
furstinnan Mjachkaja högljutt, medveten om att alla hörde
henne, — och det var en mycket otäck sås, någon
grönaktig smörja. Så måste vi bjuda dem igen, och då gjorde
jag en sås för åttifem kopek, och alla voro överförtjusta i
den. Jag begriper mig inte på att göra tusenrubelssås.

— Hon är ensam i sitt slag! — sade värdinnan.

— Ja, underbar! — yttrade någon.

Den effekt, som åstadkoms av furstinnan Mjachkajas
inlägg, var alltid lika stor, och hemligheten däri bestod i att
hon, om också som nu inte alltid helt à propos, hade för
vana att komma med rättframma yttranden om saker, som
hade någon mening. I den sällskapsmiljö, där hon hade sin
varelse, verkade sådana yttranden som det mest spirituella
skämt.

Då alla medan furstinnan Mjachkaja talade lyssnat till
henne och samtalet, som förts vid motsatta bordsändan,
helt upphört, ville värdinnan få hela sällskapet i gemensam
kontakt och vände sig till ambassadörfrun:

— Vill ni då inte ta litet te? Ni borde komma över till oss.

— Nej, det är så bra här, — svarade ambassadörfrun
och började återuppta samtalet med sin omgivning.

Det blev en angenäm konversation. Man kritiserade
Karenins, både hustrun och mannen.

— Anna har förändrats mycket efter sin Moskvaresa.
Det har kommit något underligt i hennes väsen, — sade en
väninna.

— Den huvudsakliga förändringen hos henne består i
att hon för med sig Alexej Vronskijs skugga, — sade
ambassadörfrun.

— Hör man på! Det finns i Grimms sagor berättelsen
om mannen utan skugga, en man, som berövats sin skugga.
Och det har han fått som straff för något. Jag har aldrig
kunnat förstå, vari straffet skulle bestå. Men för en kvinna
bör det vara obehagligt utan skugga.

— Ja, men för kvinnor, som har en skugga, blir det ofta
ett obehagligt slut, — sade Annas väninna.

— Å, tala inte så, — inföll plötsligt furstinnan
Mjachkaja, då hon hörde de sista orden. — Karenina är en
präktig kvinna. Hennes man kan jag inte med, men henne
håller jag av.

— Varför kan ni inte med hennes man? Han är en högst
märklig personlighet, — sade ambassadörfrun. — Min man
säger, att det finns få sådana statsmän i Europa.

— Detsamma säger min man, men jag tror honom inte,
— sade furstinnan Mjachkaja. — Om våra män läte bli att
tala, skulle vi kunna se var sak, som den är; och i mitt tycke
är Alexej Alexandrovitj rätt och slätt dum. Jag säger detta
blott i all tysthet... Är det inte underligt, hur allt med ens
kan bli klart? Förr, då man sökte förmå mig att finna
honom förståndig, så sökte jag och sökte och tyckte, att
jag var dum, som inte kunde se hans förstånd; men så fort jag
sagt: han är dum, låt vara i all tysthet, blev allt klart —
inte sant?

— Vad ni är elak i dag!

— Ingalunda. Jag har bara ingen annan utväg. En
av två måste vara dum. Och ni vet, att det inte går an
att någonsin säga det om sig själv.

— Ingen är nöjd med sin ställning i livet, men med sitt
förstånd är var och en belåten, — reciterade diplomaten en
fransk vers.

— Ja, ser man på, just det, — inföll genast furstinnan
Mjachkaja. — Men, ser ni, jag vill inte överantvarda Anna
åt er. Hon är så präktig, så älsklig. Vad rår hon för, att
alla blir förälskade i henne och går efter henne som
skuggor?

— Min mening var inte att säga något förklenande, —
sökte väninnan försvara sig.

— Ja, om också ingen går efter oss som en skugga, så
ger det oss ändå inte rätt att döma andra.

Och sedan hon så givit Annas väninna vad hon behövde,
reste sig furstinnan Mjachkaja upp och slöt sig därpå i
sällskap med ambassadörfrun till en krets, där talet rörde
sig om preussiske kungen.

— Vem var det ni talade illa om? — frågade Betsy.

— Om Karenins. Furstinnan gjorde en karakteristik
av Alexej Alexandrovitj, — svarade ambassadörfrun och
slog sig leende ned.

— Det var synd, att vi inte fick höra på, — sade
värdinnan med en blick på entrédörren till salen. — Å, är ni
äntligen kommen! — vände hon sig leende mot Vronskij,
som i detsamma trädde in.

Vronskij var icke blott bekant med alla i rummet, de
tillhörde samtliga hans dagliga umgänge, och därför trädde
han in med den obesvärade hållning, med vilken man stiger
in till personer, som man nyss lämnat.

— Varifrån jag kommer? — yttrade han till svar på en
fråga av ambassadörfrun. — Jag måste väl bekänna kort.
Jo, från Bouffes. Det är visst för hundrade gången, men
alltjämt med ny tillfredsställelse. Det är härligt! Jag vet, att
det är skamligt, men det är så, att på operan sover jag, men
på Bouffes sitter jag kvar till sista minuten, och har roligt.
I dag...

Han nämnde en fransk aktris och ämnade just säga
något om henne, då ambassadörfrun med skämtsam fasa
avbröt honom:

— Var snäll och tala inte om något så förfärligt.

— Jag skall låta bli, så mycket hellre som alla känner
till detta förfärliga.

— Och alla skulle fara dit, om det bara vore lika
modernt som att besöka operan, — inflickade furstinnan
Mjachkaja.
</chapter>

<chapter name="VII">
<h2>VII.</h2>

Utanför entrédörren hördes steg, och furstinnan Betsy,
som visste att det var Karenina, kastade en blick på
Vronskij. Han såg mot dörren, och hans ansikte hade ett
egendomligt nytt uttryck. Han såg oavvänt på en gång glad
och skygg mot den inträdande och reste sig långsamt. Anna
kom in i salongen. Hon höll sig som alltid ovanligt rak och
utan att låta blicken ila åt sidorna tog hon med sin snabba,
säkra och lätta gång, som skilde sig från alla andra
kvinnors, ett par steg fram mot värdinnan, tryckte hennes hand
och log ett leende, och vid detta leende kom hon att se på
Vronskij. Han bugade sig djupt och sköt fram en stol till
henne.

Hon svarade blott med en böjning på huvudet, rodnade
därpå och fick ett moln över pannan. Men strax därefter
vände hon sig till värdinnan, sedan hon hastigt nickat åt
bekanta och tryckt framsträckta händer:

— Jag har varit hos grevinnan Lidija och ville ha
kommit förr, men jag blev fastsittande. Sir John var hos henne.
Han är mycket intressant.

— Ack, den där missionären?

— Ja, han berättade mycket intressant om livet i Indien.

Konversationen, som blivit avbruten vid hennes ankomst,
tog åter fart som lågan i en lampa efter en vindpust.

— Sir John! Ja, sir John. Jag har sett honom. Han
talar bra. Vlas’jeva är alldeles förälskad i honom.

— Och är det sant, att Vlas’jevs yngsta dotter skall
gifta sig med Topov?

— Ja, man säger, att det är alldeles bestämt.

— Jag förundrar mig över föräldrarna. Man säger, att
det skall vara ett inklinationsparti.

— Ett inklinationsparti? Vilka antediluvianska tankar
ni har! Vem talar nu för tiden om dylikt? — sade
ambassadörfrun.

— Ja, vad kan göras däremot. Detta dumma gamla
mod går det inte än att utrota, — sade Vronskij.

— Desto värre för dem, som håller sig till detta mod.
Jag känner endast lyckliga äktenskap genom
resonemangspartier.

— Ja, men hur ofta händer det ändå inte, att lyckan i
ett resonemangsparti flyger bort som stoft för vinden just
av den orsak, att förälskelsen, som ni inte vill erkänna,
tillsist behagar infinna sig, — sade Vronskij.

— Ja, men resonemangspartier kallar man bara sådana,
där båda parterna lugnat sig från förälskelse. Den är som
scharlakansfebern, alla måste gå igenom den.

— Då måste man lära sig att få kärleken överförd på
konstlad väg, något i stil med koppning.

— I min ungdom var jag förälskad i en kantor, — sade
furstinnan Mjachkaja. — Jag vet inte, om det kurerade mig.

— Nej, jag tror, allvarligt talat, att för att lära känna
kärleken, måste man ha begått ett felsteg och så bättrat
sig, — sade furstinnan Betsy.

— Till och med efter äktenskapet? — sade
ambassadörfrun skämtande.

— Det är aldrig för sent att ångra sig, — sade
diplomaten inpassande ett engelskt ordspråk.

— Just så, — inföll Betsy, — man måste fela och så
bättra sig. Vad tänker ni därom? — vände hon sig till
Anna, som med ett stelt, knappt märkbart leende på
läpparna lyssnat till samtalet.

— Jag tänker, — sade Anna, lekande med en avdragen
handske... att om det finns lika många förstånd som det
finns huvuden, så finns det lika många olika slags kärlek,
som det finns hjärtan.

Vronskij hade sett på Anna och i andlös spänning
väntat på vad hon skulle säga. Han suckade som efter en
överstånden fara, då hon uttalat dessa ord.

Plötsligt vände sig Anna till honom:

— Jag har fått ett brev från Moskva. Man skriver, att
Kitty Stjerbatskaja är mycket sjuk.

— Å, är det möjligt? — sade Vronskij och mulnade.

Anna såg strängt på honom.

— Intresserar er inte det?

— Tvärtom, i högsta grad. Vad har man skrivit till er,
om det går an att få veta det? — frågade han.

Anna steg upp och gick bort till Betsy.

— Får jag be om en kopp te, — sade hon, stannande
bakom hennes stol.

Medan Betsy slog i te åt Anna, gick Vronskij fram till henne.

— Vad har man skrivit till er? — upprepade han.

— Jag har ofta tänkt, att männen inte alls förstår vad
som är oädelt, fast de alltid talar därom — sade Anna
utan att ge honom svar på hans fråga. — Jag har länge
tänkt säga er något, — tillade hon och gick bort några steg
ifrån honom och satte sig vid ett sidobord med några
album på.

— Jag förstår inte riktigt innebörden i edra ord, — sade
han räckande henne tekoppen.

Hon kastade en blick på en soffa bredvid sig och han
satte sig genast ned där.

— Ja, jag har velat säga er, — sade hon utan att se
på honom: — ni har handlat illa, mycket illa.

— Skulle jag inte själv veta, att jag handlat illa? Men
vem är orsak till att jag handlat så.

— Varför säger ni mig detta? — sade hon och såg
strängt på honom.

— Ni vet varför, — svarade han, i en dristig och glad
ton mötande hennes blick utan att slå ned ögonen.

Det var icke han, utan hon, som blev förvirrad.

— Det visar blott, att ni inte har något hjärta, — sade
hon. Men hennes blick sade i alla fall, att hon visste, att
han hade ett hjärta, och att hon fruktade honom därför.

— Det, som ni nyss antytt, var ett misstag och inte
kärlek.

— Ni bör komma ihåg, att jag förbjudit er att uttala
detta ord, detta avskyvärda ord, — sade Anna med en
darrning i rösten, men i detsamma kände hon, att hon redan
genom ordet »förbjudit» visat, att hon tillerkände sig vissa
rättigheter över honom och därmed blott uppmuntrat
honom att tala vidare om kärlek. — Jag har länge tänkt säga
er det, — fortsatte hon och såg honom stadigt i ögonen, het
i ansiktet av en brännande rodnad, — och i dag har jag med
flit kommit hit, då jag visste, att jag skulle träffa er. Jag
har kommit för att säga er, att detta måste få ett slut. Jag
har aldrig haft skäl att rodna inför någon, men ni får mig
att känna mig brottslig i något.

Han såg på henne och fascinerades av en helt ny själisk
skönhet i hennes ansikte.

— Vad begär ni av mig? — sade han rättframt och
allvarligt.

— Jag vill, att ni reser till Moskva och ber Kitty om
förlåtelse, — sade hon.

— Det önskar ni inte, — sade han.

Han märkte, att hon sade det, som hon tvang sig till att
säga, och icke det, som hon önskade.

— Om ni älskar mig, som ni säger, — viskade hon, —
så gör så, att jag får ro.

Hans ansikte strålade upp.

— Vet ni då inte, att ni för mig är hela livet, men ro
känner jag inte och kan inte ge er. Men väl hela mitt jag,
min kärlek... Jag kan inte tänka mig er och mig själv
skilda. Ni och jag är ett för mig. Och jag ser inte för mig
någon möjlighet till lugn, varken för mig själv eller för er.
Jag ser blott möjlighet till förtvivlan, till olycka... eller
jag ser möjlighet till lycka, vilken lycka!... Skulle den då
inte vara möjlig? — tillade han blott med en rörelse av
läpparna, men hon uppfattade det.

Hon spände all sin andliga kraft; för att kunna säga det,
som hon borde säga. Men i stället fäste hon sin blick full
av kärlek på honom och svarade ingenting.

»Det är så!» — tänkte han hänryckt. — »Då jag redan
förtvivlade och allt redan syntes hopplöst — blev det klart!
Hon älskar mig. Hon har erkänt det för mig.»

— Gör så för min skull, säg aldrig dessa ord till mig,
och låt oss vara goda vänner, — sade hennes läppar, men
hennes blick sade något helt annat.

— Blott och bart vänner kommer vi inte att bli, det
vet ni själv. Men om vi får bli de lyckligaste eller de
olyckligaste bland människor, det ligger i er makt.

Hon ville säga något, men han avbröt henne:

— Jag ber ju bara om ett, jag ber att få hoppas, få
plågas som nu. Men om det är omöjligt, så befall mig att
försvinna, och jag skall försvinna. Ni skall inte vidare se
mig, om min närvaro är svår för er.

— Jag vill inte jaga bort er.

— Ändra blott ingenting. Låt allt vara som det är, —
sade han med darrande röst. — Där kommer er man.

I samma minut inträdde verkligen Alexej Alexandrovitj
med sin stillfärdiga, något tafatta gång i salongen.

Kastande en blick på sin hustru och Vronskij, gick han
fram till värdinnan, och sedan han satt sig ned vid en kopp
te, började han med sin avmätta, alltid fullt hörbara stämma
på sitt vanliga småironiska sätt göra sina anmärkningar.

— Ert Rambouillet är ju fulltaligt i afton, — sade han
seende sig om på sällskapet: — idel gratier och muser.

Men furstinnan Betsy kunde icke tåla denna hans ton,
som hon kallade »sneering», och som erfaren och förslagen
värdinna ledde hon honom strax in på ett allvarligt samtal
i värnpliktsfrågan. Alexej Alexandrovitj lockades genast
in i diskussion och började med djupaste allvar försvara en
nyutkommen ukas, som furstinnan Betsy kritiserade.

Vronskij och Anna fortsatte att sitta vid det lilla
sidobordet.

— Det börjar bli oanständigt, — viskade en dam med
ögonen menande riktade på Vronskij, Karenina och hennes
man.

— Ja, vad var det jag sade er, — svarade Annas
väninna.

Men icke bara dessa damer, nästan alla som voro i
salongen, till och med furstinnan Mjachkaja och värdinnan,
sågo liksom besvärade bort mot de två, som avlägsnat sig
från det övriga sällskapet. Endast Alexej Alexandrovitj
såg icke en enda gång åt det hållet och lät ingenting störa
sig i det påbörjade intressanta samtalet.

Då furstinnan Betsy märkte det obehagliga intryck, som
uppstått hos alla, sköt hon fram en annan person till sin
plats för att lyssna på Alexej Alexandrovitj och gick bort
till Anna.

— Jag måste beundra klarheten och precisionen i er
mans sätt att uttrycka sig — sade hon. — De mest
transcendentala begrepp blir tillgängliga för mig, då han talar.

— Å, ja! — sade Anna, strålande i ett lyckligt leende
utan att ha fattat ett enda ord av vad Betsy sade till henne.
Hon gick över till stora bordet och tog del i det allmänna
samtalet.

Då Alexej Alexandrovitj suttit en halvtimme, gick han
bort till sin hustru och föreslog henne att åka hem i hans
sällskap, men utan att se på honom svarade hon, att hon
stannade för att delta i supén. Alexej Alexandrovitj tog
avsked av sällskapet och gick.

Fru Kareninas kusk, en gammal tjock tatar, satt
insvept i glänsande läderrock i hennes ekipage vid
inkörsporten och hade all möda att hålla tillbaka den vänstra av
de grå parhästarna, som kölden hade gjort otålig. Vid den
öppnade vagnsdörren stod en lakej. Portvakten stod och
höll uppe vestibuldörren. Anna Arkadjevna lösgjorde med
sin lilla snabba hand klänningsärmens spetsar från hakarna
i pälsen och med en böjning på huvudet och ett uttryck av
hänryckning i ansiktet lyssnade hon till Vronskij, som
ledsagade henne ut.

— Låt oss anta, att ni ingenting alls sagt. Jag begär
ingenting, — sade han, — men ni vet, att det är inte
vänskap, jag behöver, blott en lycka är mig möjlig i livet, detta
ord, som ni tycker så illa om... ja, kärlek...

— Kärlek... — upprepade långsamt hennes inres röst,
och just som hon fått loss armgarneringen, tillade hon högt:
— jag tycker inte om detta ord, därför att det för mig har
en alltför stor innebörd, betydligt större, än ni kan förstå,
— och hon såg honom i ansiktet. — Farväl!

Hon räckte honom handen och med snabb och spänstig
gång gick hon förbi portvakten och försvann i vagnen.

En brännande känsla stannade kvar hos honom efter
hennes blick och beröringen av hennes hand. Han tryckte en
kyss på sin hand på det ställe där hon berört den och
for så hem lycklig i medvetandet, att han denna afton
kommit sitt syftemål närmare än han gjort på de två sista
månaderna.
</chapter>

<chapter name="VIII">
<h2>VIII.</h2>

Alexej Alexandrovitj hade först icke funnit något
särskilt stötande i att hans hustru suttit tillsamman med
Vronskij i avskildhet vid ett bord och ivrigt samtalat om
något. Men han lade märke till, att detta syntes de övriga i
salongen vara något ovanligt och stötande, och därför
tycktes det också honom vara det. Han kom till det
beslutet, att han måste tala med hustrun om detta.

Då Alexej Alexandrovitj återvänt hem, gick han in i sitt
arbetsrum som han vanligen brukade och slog sig ned i en
länstol och öppnade en bok om papismen, i vilken han lagt
en papperskniv som märke, och läste så till klockan ett,
som han alltid brukade. Blott ibland strök han sig över
den höga pannan och skakade på huvudet, som om han ville
jaga något ifrån sig. På sedvanligt klockslag steg han upp
och klädde sig i nattdräkt. Anna Arkadjevna var ännu ej
kommen. Med boken under armen gick han upp i övre
våningen, men denna kväll upptogs hans medvetande icke
av de vanliga tankarna på ämbetsgöromålen utan helt av
hustruns bild och känslan av något obehagligt, som hänt
med henne. Tvärt emot sin vana gick han icke till sängs
utan började gå fram och tillbaka i rummet med händerna
sammanflätade bakom ryggen. Han kunde icke lägga sig
med ens, ty han kände, att han först ovillkorligen måste
övertänka den uppkomna situationen.

Då Alexej Alexandrovitj hade fattat sitt beslut att tala
med hustrun, tycktes detta honom helt lätt och enkelt,
men nu då han börjat övertänka situationen, fann han den
ytterst svår och invecklad.

Alexej Alexandrovitj var icke svartsjuk. Hans åsikt
var, att svartsjuka var något, som måste kränka en hustru,
och att han måste ha förtroende för henne. Varför han
måste hysa detta förtroende, d. v. s. en full förvissning om,
att hans unga hustru alltid skulle komma att älska honom,
därom frågade han sig icke. Men han erfor ingen misstro,
emedan han var en tillitsfull natur, som intalade sig själv,
att förtroende måste givas. Nu kände han emellertid, trots
att hans övertygelse om att svartsjuka var en fördömlig
affekt ingalunda var rubbad, att han blivit ställd inför
någonting antilogiskt och obegripligt, och visste icke vad
han hade att göra. Alexej Alexandrovitj stod ansikte
mot ansikte med livets verklighet, inför möjligheten att
hustrun kunde fatta kärlek till någon annan än honom
själv, och detta tycktes honom meningslöst och ofattligt,
därför att detta var livet självt. Alexej Alexandrovitj
hade tillbragt all sin tid i ämbetsmannasfärer, som blott
ha att göra med livets reflexer. Och varje gång han råkat
samman med livet självt, hade han stötts tillbaka av det.
Nu erfor han en känsla lik den en människa skulle erfara,
som på en bro lugnt gått över en avgrund, och plötsligt
får se att bryggan bakom rasat och blott ett bråddjup ligger
där. Bråddjupet var livet självt, bron var det konstlade liv
Alexej Alexandrovitj genomlevat. För första gången
uppsteg hos honom en tanke på, att hans hustru kunde fatta
kärlek till någon annan, och han greps inför denna av
fasa.

Utan att bry sig om att kläda av sig gick han fram och
tillbaka med sina jämnt avmätta steg över det knarrande
hårda parkettgolvet i matsalen, där en lampa brann, över den
mörka mattan i salongen, där ljuset blott samlade sig på
ett stort över soffan hängande porträtt av honom själv,
som nyligen blivit fullbordat, och så in i hennes budoar, där
två ljus kastade sitt sken över porträtt av hennes föräldrar
och väninnor och över alla de vackra småsakerna på hennes
skrivbord, som sedan länge voro så välkända för honom.
Från hennes rum kom han åter in i sängkammaren och
började vandringen på nytt.

Då och då under sin promenad, särskilt på parkettgolvet
i den upplysta matsalen, stannade han och sade till sig
själv: »Ja, jag måste bringa detta till ett avgörande och
få ett slut, meddela min syn på saken och vad jag beslutat.»
Och så vände han åter om. »Men vad skall jag säga? Vad
har jag att besluta?» frågade han till sig själv i salongen och
fann icke något svar. »Och när allt kommer omkring», sade
han till sig själv på väg till hennes rum, »vad har egentligen
hänt? Ingenting alls. Hon satt länge och pratade med
honom. Nå, än se’n. Skulle inte en societetsdam få tala med
någon. Och att visa sig svartsjuk — vore det inte att
förnedra både sig själv och henne», sade han inträdande i
hennes rum. Men detta resonemang, som förut ägt en sådan
vikt för honom, var nu maktlöst och utan betydelse. Och
från sovrummet vände han åter ut i matsalen. Men då han
åter kom in i den mörka salongen, sade en röst honom, att
det icke förhöll sig så, att om andra lagt märke till det, så
var det tydligt, att det ändå var något å färde. Och åter
sade han till sig själv inkommen i matsalen: »Ja, jag måste
bringa detta till ett avgörande och få ett slut, meddela min
syn på saken...» Och då han skulle vända om i salongen
frågade han åter sig själv: »vad bör jag besluta?» Och så
frågade han sig själv: »vad har hänt?» Och svarade:
»ingenting» — och tänkte på att svartsjuka var en känsla, som
inebar något förnedrande för en hustru. Men då han åter
kom in i salongen, kände han sig nästan övertygad om att
något hänt. Hans tankar gingo liksom hans kropp i en
ständig cirkel utan att stöta på något nytt. Han blev
medveten härom, torkade sin panna och satte sig ned i hennes
rum.

Här togo hans tankar plötsligt en ny vändning, då han
stod framför hennes skrivbord, där en skrivportfölj med
malakitskiva och ett påbörjat brev lågo. Han började tänka
på henne, på vad hon kunde tänka och känna. För första
gången gjorde han sig en tydlig föreställning om hennes
personliga liv, hennes tankar, hennes önskningar, och tanken,
att hon kunde och måste ha sitt säregna liv, förekom honom
så förfärlig, att han skyndade att jaga bort den. Det var det
bråddjup, dit han blott med fasa kunde se ned. Att med
tanke och känsla överflytta sig till en annan varelses liv
var en psykisk verksamhet, främmande för Alexej
Alexandrovitj. Han ansåg denna andliga akt vara ett skadligt och
farligt fantasteri.

»Och det förfärligaste är» — tänkte han — »att just nu,
då mitt verk står inför sin avslutning (han tänkte på det
politiska företag han hade för händer), då jag har behov
av all tänkbar ro och själskraft, — skall plötsligt denna
meningslösa oro komma över mig. Men vad kan jag göra?
Jag hör inte till det slags människor, som genomgår oro och
bekymmer utan att ha kraft att se dem i ögonen.»

— Jag måste övertänka det, komma till ett beslut, bli
det kvitt, — sade han högt.

»Frågor om hennes känslor, om vad som skett eller kan
ske i hennes själ, det är inte min sak, det är något som rör
hennes samvete och religionen», sade han till sig själv,
kännande en lättnad i medvetandet, att han stött på den
kategori inom pliktsystemet, dit den uppkomna situationen
borde hänföras.

»Ja, — sade Alexej Alexandrovitj för sig själv, —
frågor rörande hennes känslor och vad därtill hör är något, som
rör hennes samvete, med vilket jag inte har att befatta mig.
Min plikt är klar. Som min familjs överhuvud är jag skyldig
att leda henne och är därför delvis medansvarig. Jag är
skyldig att visa på den fara, som jag ser, att varna, till och
med att tillgripa maktspråk. Jag måste säga henne detta.»

Och i Alexej Alexandrovitjs huvud framstod nu klart
allt, som han hade att säga sin hustru. Under det han
övertänkte vad han hade att säga, beklagade han livligt, att
han här så i skymundan blott för husligt bruk måste öda sin
tid och sin förståndskraft, men trots detta bildades i hans
huvud klart och redigt som konceptet till ett föredrag
följdriktigt och formellt oklanderligt stommen av det tal, han
skulle hålla. »Jag måste framhålla följande: för det första
ge en förklaring rörande betydelsen av den allmänna
meningen och anständighetskänslan, för det andra lämna en
religiös förklaring rörande äktenskapets betydelse, för det
tredje, om så skulle visa sig nödigt, hänvisa på den olycka,
som kan träffa vår son, för det fjärde varna henne för
egen olycka.» Och Alexej Alexandrovitj flätade fingrarna
in i varandra och bräckte därpå hastigt till med de
hopfogade händerna, så ätt det knakade i fingerlederna.

Denna gest, en gammal ingrodd vana, utövade alltid en
lugnande inverkan på honom och bragte honom åter i den
jämvikt, han nu så väl behövde. Utanför porten hördes
ljudet av en framkörande vagn. Alexej Alexandrovitj blev
stående mitt i salen.

I trappan nalkades kvinnosteg. Alexej Alexandrovitj
stod redo för sitt tal och tryckte hårt i sina åter hopflätade
fingrar, undrande, om det åter skulle knaka i dem. Det
knakade till i en fingerlänk.

På ljudet av stegen i trappan förstod han, att det var
hon som kom, och fast han var nöjd med sitt tal, kände han
det ändock kusligt inför den förestående uppgörelsen.
</chapter>
<chapter name="IX">
<h2>IX.</h2>

Anna gick med sänkt huvud och lekte med tofsarna i sin
bruna silkeshuva. På hennes ansikte brann en stark glöd,
men denna glöd gav icke uttryck åt glädje, — den påminde
om den hemska glansen från en eldsvåda mitt i en mörk
natt. Då hon fick syn på sin man, lyfte hon på huvudet och
log som vid ett uppvaknande.

— Har du inte lagt dig? Det var då ovanligt! — sade
hon, drog huvan från huvudet och gick utan att hejda sig
vidare in i toalettrummet. — Det är sent, Alexej
Alexandrovitj, — yttrade hon från andra sidan dörren.

— Anna, jag måste tala med dig.

— Med mig? — frågade hon med låtsad förvåning,
öppnade dörren och kom ut med blicken fäst på honom. —
Om vad då? — frågade hon och satte sig ned. — Nå, så
låt oss tala då, om det är nödvändigt. Jag skulle helst
vilja gå och lägga mig nu.

Anna sade blott vad som föll henne in och förvånade sig
själv över sin förmåga av förställning, lyssnande till sin
egen röst, som vore den en främmandes. Hur enkla,
naturliga voro icke hennes ord och hur begripligt var det icke, att
hon bara kände lust att gå till sängs! Och hon erfor en
känsla av att vara klädd i ett ogenomträngligt lögnharnesk.
Hon kände, att någon osynlig makt hjälpte henne och höll
henne uppe.

— Anna, jag måste varna dig, — sade han.

— Varna mig? — sade hon. — För vad?

Hon såg på honom så glatt och troskyldigt, att någon,
som icke kände henne så väl som hennes man, icke skulle
ha kunnat märka något onaturligt vare sig i klangen eller
innebörden av hennes ord. Men för honom, som kände
henne och som visste, att om han eljes bara varit uppe
fem minuter senare än vanligt, skulle hon ha frågat om
orsaken därtill, för honom, som visste, att hon alltid brukade
meddela honom sin glädje eller sitt bekymmer — för
honom betydde det mycket att hon icke ville lägga märke till
hans tillstånd och icke heller säga ett ord om sig själv. Han
märkte, att djupet av hennes själ, som förut alltid varit
öppet för honom, nu var slutet för honom. Och därtill
märkte han på tonen av hennes röst, att hon icke
bekymrade sig härom, utan liksom rakt på sak sade till honom:
ja, det är slutet, och det måste vara så och kommer att
förbli så. Han erfor nu samma känsla, som en person, som
vänder hem och finner sitt eget hus stängt för sig. »Men
kanhända», tänkte Alexej Alexandrovitj, »går det att få
tag i nyckeln».

— Jag vill varna dig, — sade han med låg röst, —
därför att du genom oförsiktighet och tanklöshet kan ge folk
anledning att tala om dig. Ditt alltför livliga samtal i dag
med greve Vronskij (han uttalade med fast och lugn ton
dennes namn) riktade uppmärksamheten på dig.

Han såg medan han talade på hennes leende, i denna
stund för honom skrämmande ogenomträngliga ögon och
under hela tiden kände han tydligt gagnlösheten och
fåfängheten hos sina ord.

— Du är dig alltid lik, — svarade hon liksom icke alls
förstående honom eller med avsikt blott viljande begripa
det sista av vad han sagt. — Än tycker du, att det är
obehagligt, att jag är dyster, än misshagar det dig, att jag är
glad. Jag var inte vid dåligt humör. Känner du det
förolämpande?

Alexej Alexandrovitj darrade till och bräckte med
händerna för att få fingrarna att knaka.

— Ack, snälla du, gör inte så med händerna, jag tycker
inte om det, — sade hon.

— Anna, är det verkligen du? — sade Alexej
Alexandrovitj stilla och höll tillbaka sina handrörelser, görande våld
på sig.

— Ja, vad är det då? — sade hon med ett fullt uppriktigt
uttryck av komisk förvåning. — Vad vill du mig?

Alexej Alexandrovitj teg en stund och torkade med
handen panna och ögon. Han märkte, att i stället för det,
som han ämnat säga, d. v. s. varna henne att begå något
som var ett fel i världens ögon, hade han ofrivilligt kommit
att uppröra sig över det, som rörde hennes samvete, hade
kommit att kämpa mot en vägg, som han byggt upp i sin
inbillning.

— Jag har beslutat att säga dig något, — fortsatte han
lugnt och kallt, — och jag ber dig att höra mig till slut. Jag
anser, som du vet, svartsjukan vara en kränkande och
förnedrande känsla, och jag skulle aldrig tillåta mig att följa
denna känsla. Men det finns vissa anständighetens lagar,
som det inte går att ostraffat överträda. I dag var det inte
jag, som lade märke till det, men att döma av det intryck
det gjorde på sällskapet, måtte alla ha märkt, att du inte
uppförde dig fullt så som hade varit önskvärt.

— Jag förstår verkligen ingenting alls — sade Anna
med en ryckning på axlarna. »Honom är det likgiltigt» —
tänkte hon. — »Men sällskapet märkte det, och detta upprör
honom.» — Du är inte frisk, Alexej Alexandrovitj, —
tillade hon, reste sig och ville gå mot dörren, men han tog ett
steg framåt, som om han ville hejda henne.

Hans ansikte var dystert och oskönt på ett sätt som
Anna aldrig förr sett. Hon stannade och böjande huvudet
snett tillbaka började hon med sin snabba hand lösgöra
sina hårnålar.

— Nå, jag skall höra på vad du ämnar säga, — sade hon
lugnt i skämtsam ton. — Jag skall med intresse till och med
höra på, därför att jag skulle önska, jag kunde förstå vad
saken rör sig om.

Hon förundrade sig själv över den naturligt lugna,
trovärdiga ton, med vilken hon talade, och det ordval, hon
använde.

— Jag har ingen rätt att ingå på några detaljer
rörande dina känslor och jag anser det onödigt och skadligt, —
började Alexej Alexandrovitj. — Gräver vi i vår själ, stöter
vi ofta på sådant, som kunnat få ligga där obemärkt. Dina
känslor — det är en sak, som angår ditt samvete. Men
det är min skyldighet inför dig, inför mig själv och inför
Gud att göra dig uppmärksam på dina förpliktelser. Vårt
liv är sammanfogat av Gud och inte av människor. Blott
en förbrytelse kan sönderslita detta band, och detta slags
förbrytelse drar sitt straff med sig.

— Jag förstår inte ett dugg. Ack, herre Gud, vad jag är
förtvivlat sömnig! — sade hon snabbt och for med handen
över sitt hår för att söka rätt på de ännu kvarblivna nålarna.

— Anna, för Guds skull, tala inte så, — sade han milt.
— Kanske tar jag miste, men tro mig, vad jag säger, säger
jag lika mycket för min egen som för din skull. Jag är
din make och jag älskar dig.

För ett ögonblick sänkte hon ansiktet och den hånfulla
gnistan i blicken slocknade. Men ordet »älskar» uppretade
henne åter. Hon tänkte: »Älska? Som om han kunde älska.
Om han inte hört talas om, att det finns något, som heter
kärlek, skulle han aldrig ha brukat detta ord. Han vet
inte vad kärlek är.»

— Alexej Alexandrovitj, jag begriper verkligen inte, —
sade hon. — Säg bestämt ifrån vad du menar...

— Var god och hör mig till slut. Jag älskar dig. Men
jag för inte talan för mig själv. Huvudparterna här — är
vår son och du själv. Det är mycket möjligt, jag upprepar
det, att mina ord tyckas dig vara onödiga och omotiverade.
Det är möjligt, att de framkallats av ett misstag från min
sida. I så fall ber jag dig förlåta mig. Men om du själv
känner, att det finns låt vara den allra minsta grund, så ber
jag dig tänka efter, och om ditt hjärta säger dig något,
yppa det för mig...

Utan att märka det, sade Alexej Alexandrovitj något
helt annat än han förberett.

— Jag har ingenting att säga. Jo — inföll hon hastigt
med möda återhållande ett leende — det är verkligen på
tiden att få sova.

Alexej Alexandrovitj suckade och gick utan att yttra
något vidare in i sovrummet.

Då hon kom in i sängkammaren, låg han redan. Hans
läppar voro hårt sammanpressade och hans ögon sågo icke
på henne. Anna lade sig ned i sin säng och väntade varje
minut, att han åter skulle börja tala med henne. Hon kände
på en gång rädsla för att han skulle börja tala och samtidigt
ett begär därefter. Men han teg. Hon låg länge och
väntade orörlig och glömde slutligen bort honom. Hon tänkte
på en annan man, hon såg honom för sig och hon förnam,
hur hennes hjärta vid denna tanke fylldes av oro och
brottslig glädje. Plötsligen hörde hon en jämn och lugn snarkning.
Alexej Alexandrovitj hejdade sig så liksom skrämd av
ljuden från sin egen näsa, men efter några andedrag började
han åter snarka med jämn regelbundenhet.

— Det är sent, — viskade hon med ett leende. Hon
låg länge orörlig med öppna ögon och det tycktes henne,
som hon själv mitt i natten kunde förnimma deras glans.
</chapter>

<chapter name="X">
<h2>X.</h2>

Från och med nu började ett nytt liv för Alexej
Alexandrovitj och hans hustru. Ingenting särskilt inträffade.
Såsom förut deltog Anna alltjämt i sällskapslivet, särskilt ofta
besökte hon furstinnan Betsy och överallt sammanträffade
hon med Vronskij. Alexej Alexandrovitj lade märke till
detta, men kunde ingenting göra. Varje försök från hans
sida att förmå henne till en uppgörelse mötte hon med en
ogenomtränglig mur av ett slags gladlynt oförstående. Till
det yttre var det som förut, men deras inve förhållande hade
fullständigt förändrats. Alexej Alexandrovitj, som var en
så kraftig man, då det gällde statsangelägenheter, kände
sig här maktlös. Med huvudet undergivet böjt väntade han
likt en oxe på yxhammaren, som han kände sväva över sig.
Var gång han började tänka på denna sak, kände han, att
det var nödvändigt att försöka än en gång, att det fanns
ett hopp att genom godhet, vänlighet och övertalning rädda
henne, få henne att komma till besinning, och varje dag
stod han i begrepp att tala med henne. Men varje gång
han började tala med henne, kände han, hur den ondskans
och bedrägeriets ande, som fått makt med henne, kom över
också honom, och han kom icke alls att tala med henne om
det han ämnat och i den ton han velat. Han talade med
henne ofrivilligt i sin vanliga småironiska ton, som gjorde
han sig löjlig över vad han själv sade. Och i denna ton gick
det icke att få sagt det, som han behövde säga henne.
— — — — — — — — — — — — — — — — — — — —
</chapter>
<chapter name="XI">
<h2>XI.</h2>

Den önskan, som nästan ett helt år för Vronskij hade
varit hans livs enda stora begär och som för Anna hade
varit en otänkbar, förfärlig och samtidigt hänförande dröm
om lycka, var tillfredsställd. Blek och med darrande
underkäke stod han lutad över henne och bad henne lugna sig
utan att rätt veta vad han sade.

— Anna! Anna! — ropade han med darrande röst. —
Anna, för Guds skull!...

Men ju högljuddare han talade, desto djupare sänkte hon
sitt en gång så stolta och glada, nu så skamsna ansikte,
och hon sjönk alldeles samman och gled ned från soffan,
där hon satt, och föll till hans fötter. Hon skulle ramlat
omkull på mattan, om han icke hade gripit fast henne.

— Herre Gud! Förlåt mig! — sade hon häftigt
snyftande och tryckte hans händer mot sitt bröst.

Hon kände sig så brottslig och skuldbelastad, att hon
blott kunde ge uttryck åt sin förnedring och bönfalla om
förlåtelse. Och i hennes liv fanns det nu förutom honom
ingen annan, så att det var till honom hon måste rikta sin
bön om förlåtelse. Hon kände fysiskt sin förnedring och såg
på honom utan att kunna säga något mer. Och han kände
detsamma, som en mördare måste känna, då han ser på en
kropp, som han berövat livet. Den kropp, som genom hans
förvållande förlorat livet, var deras kärlek, deras kärleks
första period. Det var något förfärligt och avskyvärt i
minnena av det, för vilket detta fruktansvärda skammens
pris blivit betalt. Skammen över hennes andliga nakenhet
låg kvävande över henne och hennes känsla meddelade sig
till honom. Men trots all den fasa, en mördare känner
inför sitt offer, måste han skära kroppen i stycken, söka dölja
den, dra nytta av vad han förvärvat genom sitt mord.

Och liksom en mördare med ursinne, som i lidelse,
kastar sig över den döda kroppen, sliter och skär i den —
överhöljde han nu hennes ansikte och skuldror med kyssar. Hon
höll honom i handen utan att röra sig. Ja, dessa kyssar
det var vad hon tillköpt sig genom sin skam. Och denna
hand skulle alltid vara hennes — hennes medbrottslings
hand. Hon lyfte hans hand till sina läppar och kysste den.
Han föll på knä och ville se hennes ansikte, men hon dolde
det och teg. Slutligen, liksom görande våld på sig själv,
reste hon sig och stötte honom från sig. Hennes ansikte
hade samma skönhet som förr, men dess uttryck var desto
sorgligare.

— Allt är slut, — sade hon. — Jag äger ingenting, utom
dig. Minns det.

— Jag kan inte annat än minnas det, som är livet för
mig. För en minut av denna lycka...

— Vilken lycka! — utropade hon med vämjelse och
fasa, och ofrivilligt erfor även han hennes skräck.

Hon reste sig snabbt och gick ifrån honom.

— Inte ett ord mer, — gentog hon och med ett uttryck
av iskall förtvivlan i ett ansikte, som föreföll honom helt
främmande, drog hon sig från honom. Hon kände, att hon
i denna stund icke med ord kunde uttrycka sin känsla
av skam, glädje och skräck inför övergången till ett nytt liv,
hon ville icke tala härom, med oriktiga ord banalisera denna
känsla. Men även senare, på andra och tredje dagen
därefter saknade hon icke blott ord för att uttrycka det
sammansatta i denna känsla, utan kunde icke ens finna tankar,
genom vilka hon för sig själv var i stånd att fatta det, som
rörde sig i hennes själ.

Hon sade till sig själv: »Nej, nu kan jag inte tänka på
detta, sedan, då jag får mera lugn...» Men denna ro för
tankarna kom aldrig. Var gång, då tanken dök upp för
henne om vad hon hade gjort och vad det skulle bli av henne
och vad hon borde göra, kom det en fasa över henne, och
hon jagade ifrån sig dessa tankar.

— Sedan, sedan, — sade hon, — då jag får mera lugn.

Men i drömmen däremot, då hon icke hade makt över
sina tankar, framstod hennes läge för henne i hela dess
förfärliga nakenhet. Nästan varje natt förföljde henne en
drömsyn. Hon drömde, att båda männen på en gång voro
hos henne och slösade sina ömhetsbetygelser på henne.
Alexej Alexandrovitj grät, kysste hennes händer och sade:
vad det är bra nu! Och Alexej Vronskij var också där, och
han var också hennes man. Och hon förvånades över, att
hon förr tyckt detta vara omöjligt, och hon log däråt och
framhöll för dem, att som det nu blivit var det mycket
enklare och att båda nu voro nöjda och lyckliga. Men denna
drömsyn tryckte henne som en mara, och hon vaknade i
skräck.
</chapter>

<chapter name="XII">
<h2>XII.</h2>

Under första tiden efter sin återkomst från Moskva, då
Levin ännu var gång han erinrade sig det avslagna frieriets
smälek skälvde och rodnade, sade han till sig själv: »Så
här rodnade och skälvde jag i tro att jag var förlorad, då
jag fick underbetyg i fysik och blev kvarsittare i andra
kursen. Likaså ansåg jag mig förtappad, då jag misskött
ett uppdrag, som min syster gav mig. Och ändock, nu, då
år fått gå, kan jag minnas det och förvåna mig över, hur
detta kunde uppröra mig så. Så kommer det att gå även
med detta bekymmer. Tiden går, och jag blir likgiltig
för det.»

Men det förgick tre månader, och han blev icke
likgiltig för det, och det var honom fortfarande liksom de första
dagarna plågsamt att tänka på det. Han kunde icke komma
till ro, därför att han, som så länge drömt om familjeliv och
känt sig så mogen för det, i alla fall icke var gift och var
längre än någonsin från utsikten till ett äktenskap. Han
kände själv vad hans omgivning också förnam, att det icke
är gott för mannen att vara allena. Han mindes, vad han
före sin avresa till Moskva hade sagt till sin ladugårdskarl,
en naiv bonde, som han tyckte det var roligt att tala med:
»Vet du, Nikolaj, jag vill gifta mig», och hur då Nikolaj
svarade honom, som rörde det en sak, om vilken det icke kunde
finnas minsta tvivel: »Ja, Konstantin Dmitrij, det är på
tiden.» Men nu var ett giftermål mera fjärran ifrån honom
än någonsin. Platsen i hans hjärta var upptagen, och när
han nu i sin inbillning sökte sätta dit någon annan av sina
flickbekantskaper, kände han, att det var omöjligt.
Dessutom plågade minnet av det misslyckade frieriet och den
roll, han därvid spelat, honom med en känsla av skam. Hur
ofta han än sade sig, att han i denna sak på intet sätt
försyndat sig, fortsatte dock minnet därav tillika med andra
för honom försmädliga minnen att bringa honom att skälva
och rodna av blygsel. Han hade i sitt förgångna liksom
varje människa handlingar, som han själv visste vara dåliga
och för vilka samvetet måste plåga honom. Men minnena
av dessa dåliga handlingar plågade honom på långt när icke
så mycket som dessa obetydliga, men skamsna minnen.
Det var sår, som aldrig gingo igen. Och i sällskap med detta
slag av minnen förföljde honom nu tanken på den korg han
fått och den ynkliga situation, i vilken han måste ha tett
sig för dem, som voro närvarande vid denna
aftonsammankomst. Men tiden och arbetet gjorde sitt. De tunga
minnena undanskymdes allt mer och mer av oansenliga, men
dock betydelsefulla händelser i lantlivet. För var vecka,
som gick, tänkte han allt mindre ofta på Kitty. Han
väntade blott med otålighet på underrättelse om att hon redan
var gift eller omedelbart skulle bli det i förhoppning, att
denna underrättelse likt utdragningen av en tand helt skulle
kurera honom.

Och under tiden kom våren, vacker, vänlig, utan en
vanlig vårs trängtan och gäckeri, en av de få vårar, över
vilka växter, djur och människor endräktigt fröjdat sig.
Denna vackra vår väckte Levin ännu mer till medvetande
om sig själv och befäste honom i hans beslut att frånsäga
sig allt förgånget för att säkert och oberoende kunna ordna
sitt ensamma liv. Ehuru många av de planer, med vilka
han vänt tillbaka till landet, icke utfördes av honom, så
iakttog han dock det viktigaste — livets renhet. Han erfor
ej den skam, som vanligtvis brukade plåga honom, då han
fallit för en frestelse, och han kunde se sina medmänniskor
tryggt i ögonen. Redan i februari hade han från Marja
Nikolajevna fått ett brev, som meddelade, att hans broder
Nikolajs hälsotillstånd höll på att försämra sig, men att
denne icke ville underkasta sig läkarebehandling. Med
anledning av detta brev for Levin till Moskva och lyckades
övertala brodern att rådfråga en läkare och fara till en
utländsk kurort. Det hade så bra lyckats för honom att
övertala sin bror och få honom att till låns motta pengar för
resan utan att såra honom, att han i detta avseende kände
sig belåten med sig själv. Förutom jordbruksarbetet, som
fordrade särskild uppmärksamhet om våren, och läsning
hade Levin sedan vintern även sysselsättning med att
författa en skrift om lantbruk, vars plan gick ut därpå, att
vid bedömandet av jordbruket arbetarens karaktär togs
med i räkningen såsom varande något lika absolut givet
som klimat och jordmån, och att sålunda icke alla satser i
lantbruksvetenskapen härleddes blott av de två faktorerna
jordmån och klimat, utan ur faktorerna jordmån, klimat
och en viss konstant karaktär hos arbetaren. På så sätt
var hans liv trots ensamheten eller snarare tack vare
ensamheten fullt av innehåll. Blott ibland kände han en
otillfredsställd längtan efter att meddela de tankar han bar
inom sitt huvud åt någon annan än Agafja Michajlovna,
med vilken han då och då fick anledning att tala om fysik,
om lantbruksteori och särskilt om filosofi — filosofi var
Agafja Michajlovnas älsklingsämne.

Våren dröjde länge med att på allvar infinna sig. Under
de sista veckorna av fastan var ett klart frostväder rådande.
Om dagen töade det i solen, men om natten kunde det bli
sju grader kallt och isgatan låg så hård och knagglig, att
det var som om vagnarna fingo ta sig fram utan väg. Under
påsken låg det snö. Men på måndagen därefter började en
varm vind blåsa, mörka moln kommo drivande och under
tre dygn strömmade ett häftigt, ljumt regn. På torsdagen
saktade vinden av och en tät, grå dimma kom svepande
liksom för att dölja den hemlighetsfulla förändring, som
försiggick i naturen. Inne i dimman började vattendragen
svälla, isflakar knakade och satte sig i rörelse, de grumliga,
skummande bäckarna togo hastigare fart och på måndagen
en vecka efter påsk skingrades dimman fram mot aftonen,
molnen löpte isär som en skock får, himlen klarnade och den
verkliga våren begynte. Morgonen därpå smälte den klara
uppgående solen snabbt den tunna isskorpa, som låg kvar
på vattendragen, och den ljumma luften var överallt full av
ångor från upptinande jord. Det skymtade grönt av
fjolårsgräs och av ny brodds fina nålar, knopparna svällde på
snöbollsbuskar, björkar och vinbärsbuskar och kring videts
guldgula hängen surrade bien. Osynliga lärkor sände sina
drillar hän över gräsmattornas gröna sammet och de ännu
snöstänkta stubbåkrarna, vipor drogo klagande över
sänkor och kärr, som stodo översvämmade av brunt vatten,
och högt uppe i luften drogo tranor och gäss förbi med sina
vårliga lockrop. Ute på betesmarkerna råmade
hornboskapen, som under vintern fått kala fläckar i hårbeklädnaden,
styvbenta lammungar lekte kring sina bräkande mödrar,
vilkas ull redan börjat glesna. Snabbfotade barnungar
sprungo på ännu ej fullt torra stigar, där nakna fötter lämnat
spår efter sig. Vid dammen ljöd det muntra sorlet av
kvinnor, som blötte linnetvätten, och på gårdarna hördes
böndernas yxor gå, nu skulle träplogar och harvar göras i
ordning. Den riktiga våren var kommen.
</chapter>

<chapter name="XIII">
<h2>XIII.</h2>

Levin klädde sig i storstövlar och för första gången icke
i päls utan i en ärmlös kaftan av ylletyg och gick ut till
sitt lantbruksarbete klivande över bäckar, som med sitt
solglitter bländade hans ögon, trampande än på ett isstycke,
än i mjukt slam.

Våren är de nya förslagens och planernas tid. Då Levin
kom ut, visste han icke bestämt vilka företag i sitt kära
lantbruk han just nu skulle ta i tu med, men han kände att
han var full av de bästa planer och avsikter, han var som
ett träd om våren, som ännu icke vet, hur och vart de unga
skott och grenar skola växa, som ännu äro inneslutna i dess
knoppar. Först gick han bort till boskapshjorden. Korna
voro utsläppta i en mindre inhägnad och stodo där och
bölade. De glänste i sin nya glatta hårbeklädnad, värmande sig
i solskenet, och tycktes bedja att få komma ut på fria
fältet. Då Levin njutit av anblicken av korna, som in i
minsta detalj voro för honom så väl kända, gav han
befallning att driva ut dem på ängen och i stället släppa
kalvarna in i inhägnaden. Vallpojken sprang muntert i väg
ut mot fältet. Ladugårdspigorna trampade med nakna,
vita fötter, som solen icke ännu hunnit brunbränna,
omkring i den slammiga myllan, lyftande på kjolarna och
drevo med spön i händerna ut kalvarna, som råmade i
vårglädje.

Levin betraktade med välbehag årets tillskott i
kreatursuppsättningen, som var ovanligt vackert. Kalvarna voro
nästan lika stora som små bondkor, och Pavas dotter, som
bara var tre månader gammal, var till växten i det närmaste
som en årsgammal kviga. Levin sade till om att man skulle
föra ut en vattenho till dem och sätta hö i krubbhäckarna.
Men det visade sig, att under vintern, då inhägnaden hade
legat obrukad, krubbhäckarna, som man förfärdigat på
hösten, här och där blivit brutna. Levin sände efter en
snickare, som fått i uppdrag att förfärdiga en tröskmaskin.
Och så kom han under fund med, att snickarn höll på med
att laga harvar, som bort vara färdiga långt före påsk. Detta
förargade Levin. Han blev uppbragt över att åter se detta
slarv i gårdsarbetet upprepat, mot vilket han så många år
kämpat med alla krafter. Krubbhäckarna hade, efter vad
han fick veta, under vintern, då de icke voro behövliga,
placerats i arbetshästarnas stall, där de blivit brutna, då de
såsom avsedda för kalvar endast voro av svagt material.
Och dessutom fick han nu reda på, att harvarna och alla
jordbruksredskapen, som man enligt hans befallning skulle
ha sett om och lagat redan under vintern, varför speciellt
tre snickare anställts, ännu voro olagade och att man
ännu höll på med att reparera harvarna, vid en tid då de
redan borde vara i användning. Levin skickade efter
rättarn, men gick strax därefter själv i väg för att få tag på
denne. Skinande som allt annat på denna dag kom rättarn
ut från trösklogen i sin korta lammskinnspäls och höll i
handen ett halmstrå, som han var i färd med att bryta
sönder.

— Varför är snickarn inte vid tröskverket?

— Ja, det ämnade jag säga till om i går: harvarna måste
lagas. Vi ska ju snart börja med åkerarbetet.

— Nå, vad gjordes då i vinter?

— Varför ska herrn ha tag i snickarn?

— Var är krubbhäckarna, som hör till kalvarnas
inhägnad?

— Jag har gett befallning om att föra dem på sin
plats. Vad vill ni man skall göra med sånt folk! — sade
rättarn och slog ut med handen.

— Säg inte med sånt folk, utan med en sån rättare! —
sade Levin och brusade upp. — Vad är ni då anställd för!
— skrek han. Men erinrande sig, att hetsighet icke hjälpte
upp saken, stannade han mitt i talet och suckade. — Nå,
går det att så redan? — frågade han efter en stunds tystnad.

— Borta vid Turkino går det nog i morgon eller i
övermorgon.

— Och klövern?

— Jag har sänt i väg Vasilij och Misjka, de ska så ut
den. Men jag vet inte, om de kommer fram, marken är så
sank.

— På hur många des’jatiner?

— På sex.

— Varför inte på alla? — skrek Levin.

Att de sådde klöver på sex och icke på tjugo des’jatiner,
var en ny källa till förargelse. Enligt både teorien och hans
egen erfarenhet kunde klöversådden blott arta sig bra, om
den utförts så tidigt som möjligt, nästan strax efter
snösmältningen. Men aldrig hade Levin hittills lyckats
genomdriva detta.

— Det finns inte nått folk. Vad kan man göra med
sånt folk? Tre stycken har inte infunnit sig. Och Semjon...

— Nå, ni kunde ju tagit några från arbetet med halmen.

— Det har jag också.

— Var är folket?

— Fem gör kompott (han menade kompost). Fyra
skyfflar om havren, så att den inte ska gro, Konstantin
Dmitritj.

Levin visste mycket bra vad »att den inte ska» betydde,
det var liktydigt med att den engelska utsädeshavren tagit
skada, — åter igen hade man icke följt hans tillsägelse.

— Ja, men det sade jag ju till om långt före påsk, era
sölkorvar!... skrek han.

— Var lugn, allt blir gjort i tid.

Levin slog förargad ut med armen, gick till logen för att
se om havren och kom så tillbaka till stallet. Havren hade
ännu icke blivit förstörd. Men arbetarna höllo på med att
skyffla om den genom att gräva i den med spadar i stället
för att låta den rinna ned i bingen inunder. Sedan han
givit order härom och sänt undan två arbetare för att så
klöver, lugnade sig Levin efter sin förargelse. Och dagen
var för övrigt så vacker, att det var omöjligt att vara
misslynt.

— Ignat! — ropade han till kusken, som med ärmarna
uppkavlade stod vid brunnen sysselsatt med att spola
kaleschen. — Sadla en häst...

— Vilken behagas?

— Nå, Kolpik.

— Ska ske.

Medan hästen sadlades, kallade Levin åter till sig
rättaren, som tydligen avsiktligt höll sig inom synhåll, och
började för att blidka honom att tala om vårens förestående
arbeten och planer.

Man skulle så snart som möjligt börja köra ut gödseln,
så att allt skulle vara klart före första slåttern. Ett avlägset
liggande fält skulle helt plöjas upp för att sedan ligga
en tid i träde. Och hela slåttern skulle utföras med därför
lejda arbetare och inte på betingsarbete.

Rättaren lyssnade uppmärksamt och gjorde synbara
ansträngningar för att visa sitt gillande av husbondens
planer, men han bibehöll i alla fall det för Levin välkända och
alltid så retfulla uttrycket av hopplöshet och missmod. Det
var en min som sade: allt det här är bra, men det får gå som
Gud vill.

Ingenting retade Levin så som denna sinnesstämning.
Men det var en sinnesstämning, som hade förefunnits hos
alla rättare, han haft. Alla hade ställt sig på samma sätt
till hans uppslag och därför blev han nu icke arg utan blott
nedstämd och kände sig ytterligare uppeggad till kamp med
denna tröga elementära kraft, som han icke kunde ge annat
namn än »som Gud vill» och som alltid ställde sig i vägen för
honom.

— Ja, om vi hinner, Konstantin Dmitritj, — sade
rättaren.

— Varför skulle ni inte hinna?

— Vi måste anställa åtminstone bortåt femton arbetare
till. Men det står inte till att få nå’ra. I dag var det ett par
stycken här, men de begärde sjutti rubel för sommaren.

Levin teg. Åter ställde sig denna tröga kraft i vägen
för honom. Han visste, att hur gärna man än ville, kunde
man icke skaffa mer än fyrtio eller trettiosju, trettioåtta
arbetare till skapligt pris. Fyrtio hade kommit för att höra
sig för om arbetet, men icke en enda mer. Levin ville
emellertid icke ge tappt.

— Sänd bud till Sury, till Tjefirovka, om det inte
kommer tillräckligt med folk. Det gäller att söka upp
arbetskraft.

— Jag ska skicka bud, — sade Vasilij Fjodorovitj i
nedslagen ton. — Och så räcker nog inte hästarna till.

— Då får vi köpa fler. Ja, jag vet ju, — tillade han
leende, — att ni tycker, att allt är för litet och för dåligt.
Men det här året skall jag inte låta er styra om allt som ni
vill. Jag skall ta befattning med allt själv.

— Ja, herrn ger sig knappt tid att sova. Men för oss
är det ju trevligare, när husbonden ser på...

— Är det borta vid björkdalen, som man håller på att
så klövern? Jag rider dit och ser på, — sade Levin och steg
i sadeln på den lilla bruna Kolpik, som kusken just lett fram.

— Det går inte att rida över bäcken, Konstantin
Dmitritj, — skrek kusken.

— Nå, då rider jag genom skogen.

Och Levin satte av i rask passgång på den lilla goda,
utvilade hästen, som fnysande och ryckande i tyglarna
travade fram bland pölarna, och från gårdens slammiga mark
bar det i väg över kärr och ängar.

Om Levin känt sig väl till mods i stall och ladugård, så
hade han en ännu behagligare känsla ute i det fria. I sakta
trav red han fram på sin lilla präktiga häst inandande den
milda, av frisk snödoft genomträngda luften. Ridande fram
genom skogen, där på sina ställen rester av snö ännu lågo
kvar, fröjdade han sig över varje träd, han mötte med
uppfriskad mossa på stammen och svällande bladknoppar. Då
han kom ut på andra sidan om skogen utbredde sig framför
honom i oerhörd vidd som en jämn sammetsmatta ljusa,
gröna ängar utan några kala eller vattensjuka ställen, blott
här och där i sänkorna med några vita kvarblivna fläckar
av smältande snö. Anblicken av en arbetshäst och ett
ettårigt hingstföl, som trampade ned sådden, kunde icke
få honom i misshumör. Han gav blott bönderna befallning
att driva undan djuren. Icke heller kunde han bli förargad
över det hånfulla och dumma svar han fick av bonden Ipat,
som han mötte och frågade: »Nå, Ipat, skall det sås nu?»
— »Först måste det ju plöjas, Konstantin Dmitritj»,
svarade Ipat. Ju längre han red, desto muntrare blev han till
sinnes, och den ena lantbruksplanen bättre än den andra
föll honom in: Han ville plantera småbuskar runt alla
sina fält åt solsidan till, så att icke snön skulle bli länge
liggande under dem, omändra åkerindelningen, så att sex
delar skulle gödslas och tre andra lämnas för grässådd,
bygga en ladugård långt ute på ängsägorna och där gräva
en damm och konstruera transportabla inhägnader för
kreaturen. Och då hade han 300 des’jatiner för veteodling,
100 avsedda för potatis och 150 för klöver, och på ingen enda
des’jatin var kraften utsugen.

Med dessa drömmerier i huvudet, försiktigt styrande sin
häst utefter åkerrenarna, för att den icke skulle trampa den
gröna brodden, kom han ridande bort till drängarna, som
voro sysselsatta med att så klöver. Vagnen med frösäckarna
stod icke vid vägkanten utan mitt ute på en åker och
arealen med det spirande vintervetet hade blivit fårad av hjul
och trampad av hästhovar. De båda drängarna sutto på en
gärdesgård sannolikt i färd med att turvis röka en
gemensam pipa. I vagnen var jorden, som fröna voro blandade
med, icke sönderstött utan hade fått ligga och klumpa hop
sig eller stelna i kölden. Då de fingo syn på sin husbonde,
gick Vasilij bort till vagnen och Misjka gav sig till att så.
Det var illa, men Levin brukade sällan bli vred på sina
arbetare. Då Vasilij kom fram till platsen, där han stod, bad
han honom leda hästen bort till vägkanten.

— Det gör ingenting, patron, det kommer nog att växa
sig jämnt igen — sade Vasilj.

— Resonera inte, är du snäll — svarade Levin, — utan
gör vad man säger till dig.

— Ska ske, — svarade Vasilij och tog tag i hästens
betsel. — Och utsädet, Konstantin Dmitritj, — sade han
sökande efter ord, — är en fin sort. Men det är fasligt, så
man får gå! Man får ett helt pud jordklunsar under fötterna.

— Men varför har ni jord, som inte är uppluckrad?
— frågade Levin.

— Vi trycker sönder den på det här viset, — svarade
Vasilij och tog frö i händerna och gnuggade jorden mellan
handflatorna.

Vasilij rådde icke för att man givit honom ouppluckrad
jord, men det var i alla fall förargligt.

Men Levin, som mer än en gång förut fått pröva ett
visst medel att tysta förargelse och få allt som tycktes
dåligt att åter synas bra, försökte nu detta. Han såg en stund
på hur Misjka gick och sådde släpande med sig stora
klumpar jord, som vid vart steg fastnade under fötterna, och
hoppade så av hästen, tog Vasilijs såningskorg och gick
ut och sådde.

— Var slutade du?

Vasilij visade med foten på ett märke, och Levin
började efter bästa förmåga strö ut den fröuppblandade
jorden. Det var svårt att gå, ty marken var som ett kärr,och
då Levin gått en fåra, blev han svett, stannade och lämnade
från sig såningskorgen.

— Herrn får inte anledning att gräla på mig i sommar
för det här stället, — sade Vasilij.

— Hur menar du? — frågade Levin glatt,redan kännande
verkan av det försökta medlet.

— Jo, tänk på hur det blir i sommar. Det blir utmärkt.
Ni ska kunna se, var det var som jag sådde nu i vår. Det
är ju, Konstantin Dmitritj, som om jag ansträngde mig för
min egen far. Jag tycker inte om att göra någon sak dåligt
och jag låter inte andra göra det. Det är bra för husbonden
och för oss med. När man ser sig omkring, — sade Vasilij
och pekade ut på åkern, — blir man glad in i själen.

— Ja, det är en härlig vår, Vasilij!

— Ja, en sån vår kan inte ens de gamla erinra sig. Jag
har varit hemma. Där har gubben sått tre osminnik vete.
Han säger, att man inte kan skilja det från råg.

— När började ni så vete?

— Ni lärde mig i förfjol. Ni gav mig två skäppor. En
fjärdedel sålde vi, men tre osminnik har vi sått.

— Se till att du klämmer sönder klumparna, — sade
Levin och gick bort till hästen — och se så också efter
Misjka. Blir det en god skörd, skall du få femti kopek för
varje des’jatin.

— Tackar ödmjukast. Vi har mycket nog ändå att
vara tacksamma för.

Levin steg till häst och red ut till det fält, där förra
årets klöver stod, och så bort till den åker, där man som
bäst plöjde för vårvetet.

Klövern, som såtts på en stubbåker, stod underbart
vacker. Den hade redan kvicknat till liv och sköt nu sin
grönska upp över fjolårsvetets stjälkrester. Hästen sjönk
djupt ned med hovarna och det smackade, då varje hov
rycktes upp ur den redan halvupptinade marken. Men ute
på den plöjda åkervidden var det omöjligt att ta sig fram
ridande: marken bar blott där det låg is kvar, medan på
de ställen, där myllan tinat upp, hästen sjönk ned långt
över anklarna. Åkerfältet var förträffligt, om en två, tre
dagar kunde man börja harva och så. Allt var i bästa
stånd, allt försatte honom i det bästa lynne. Vägen hem
tog Levin över bäcken i förhoppning, att vattnet skulle ha
sjunkit. Han lyckades verkligen komma över och skrämde
därvid upp två änder. »Det måste också finnas morkullor»,
tänkte han, och om en stund på återvägen hem träffade
han skogvaktaren, som bestyrkte denna hans förmodan.

Levin red hem i skarpt trav för att hinna i tid till
middagen och göra i ordning sitt gevär för aftonen.
</chapter>

<chapter name="XIV">
<h2>XIV.</h2>

Då Levin i gladaste sinnesstämning kom ridande hemåt,
fick han höra bjällerklang från stora uppfartsvägen till
herrgården.

»Det är någon från järnvägen, — tänkte han, — det är
just tiden för Moskvatågets ankomst... Vem kan det vara?
Tänk om det är bror Nikolaj? Han sade ju: kanske ger jag
mig av till någon badort, men det kan också hända, att jag
kommer på besök till dig.» I första ögonblicket steg en
skrämmande och obehaglig känsla upp inom honom, att
Nikolajs närvaro skulle komma att störa hans lyckliga
vårstämning. Men han blygdes strax över denna känsla och
snart därefter liksom öppnade han sin andliga famn och
väntade nu i medlidsam glädje, att det skulle vara brodern,
önskande av all sin själ, att det skulle vara han. Han drev
på hästen och då han kom fram bakom akacieallén, fick
han syn på en trojka, som kom från järnvägsstationen, och
såg att en herre i päls satt däri. Det var icke hans bror.
»Ack, om det vore någon trevlig människa, som man kunde
få prata med», tänkte han.

— A! — ropade Levin glatt och sträckte upp båda
armarna. — Det var en kär gäst! Å, vad jag är glad att se
dig! — skrek han igenkännande Stepan Arkadjevitj.

»Nu kan jag säkert få reda på, om hon redan är gift eller
snart skall bli det», tänkte han.

Och på denna vackra vårdag kände han, att hennes
minne alls icke smärtade honom.

— Jaså, kommer jag oväntat? — sade Stepan
Arkadjevitj, klivande ur släden med stänk av vägsmörja på kinder,
näsrot och ögonbryn, men skinande av glädje och hälsa. —
Jag har kommit pro primo för att träffa dig — sade han i
det han tryckte honom till sig och kysste honom — pro
secundo för att jaga fågel och pro tertio för att sälja skogen
i Jergusjovo.

— Härligt! Och sådan vår vi har! Att du kommer på
släde?

— Med vagn går det ännu sämre, Konstantin Dmitritj
— svarade den med Levin bekante körsvennen.

— Ja, jag är mycket, mycket glad att se dig, — sade
Levin med ett uppriktigt barnaglatt leende.

Levin ledsagade sin vän till ett av gästrummen och dit
buros efter dem Stepan Arkadjevitjs saker: en resväska, en
bössa i fodral och en större låda med cigarrer.
Kvarlämnande sin vän, som skulle tvätta sig och kläda om sig, gick
Levin under tiden ned på kontoret för att tala om, hur det
stod till med åkern och klövern. Agafja Michajlovna, som
alltid var mycket mån om husets anseende, mötte honom i
förstugan med en hel del frågor rörande middagen.

— Gör efter behag, men ordna det fort, — sade han och
gick till rättaren.

Då han kom tillbaka, trädde Stepan Arkadjevitj,
nytvättad och välkammad och med ett skinande leende på
läpparna ut ur sin dörr och de följdes åt upp i övre våningen.

— Vad jag är glad, att jag kommit mig för att fara till
dig! Nu skall jag väl komma underfund med de mystiska
saker, du här har för dig. Jag avundas dig verkligen. Ett
sådant hus, vad allt är präktigt här! Ljust och glatt, — sade
Stepan Arkadjevitj, alldeles glömmande, att det icke alltid
var vår och ljusa dagar som nu. — Och din gamla Agafja,
en sådan skatt! Önskvärdare vore kanske en stilig husa i
vitt förkläde. Men det här passar bra i stil med ditt stränga
klosterliv.

Stepan Arkadjevitj hade många intressanta nyheter att
berätta, av särskilt intresse var för Levin underrättelsen
att hans bror Sergej Ivanovitj till sommaren ämnade sig
på besök till honom.

Icke ett ord sade Stepan Arkadjevitj om Kitty och
Stjerbatskijs överhuvud. Han framförde blott en hälsning
från sin fru. Levin var honom tacksam för hans
finkänslighet och gladde sig mycket åt sin gäst. Såsom alltid under
hans isolationsperioder hade det hos honom samlats en
uppsjö av tankar och känslostämningar, som han icke
kunnat meddela sin omgivning, och nu utgöt han sig inför
Stepan Arkadjevitj både om vårens poetiska skönhet och om
arbetssvårigheter och lantbruksplaner, han delgav honom
reflexioner han gjort på egen hand, omdömen om böcker,
som han läst, och särskilt grundidén i den skrift, han höll
på att författa, som utan att han själv lagt märke därtill
utgjorde en kritik av alla äldre arbeten om lantbruk.
Stepan Arkadjevitj, alltid förekommande och förstående
redan vid blotta antydningar, var vid detta tillfälle särskilt
älskvärd, och Levin lade nu hos honom märke till en ny
sida, en aktningsfullhet, som fägnade honom, och en
hängiven vänlighet, som nästan hade ett tycke av ömhet.

Agafja Michajlovnas och kockens ansträngningar att
åstadkomma en riktigt god middag hade emellertid blott
till följd, att de båda hungriga vännerna, som slagit sig ned
vid smörgåsbordet, i väntan på rätterna åto sig proppmätta
på smörgåsar, kall rökt fågel och saltad svamp och att Levin
sedan lät servera soppan utan de pastejer, med vilka kocken
särskilt tänkt förvåna gästen. Men Stepan Arkadjevitj,
som nog var van vid andra slags middagar, fann allt
förträffligt: både kumminbrännvinet och smöret och brödet
och svampen och alldeles särskilt de kalla rökta
fågelskivorna, likaså rödkålen och hönan med ljus mjölksås och
det vita Krimvinet — allt var förträffligt och rent
underbart.

— Utmärkt, utmärkt, — sade han tändande en tjock
cigarrett efter steken. — Det är alldeles som om jag från en
bullrande, stampande ångbåt kommit hit till en lugn och
stilla strand. Jaså, du säger, att själva arbetarelementet
måste noga studeras och beaktas vid valet av
lantbruksmetoder. Jag är ju inte hemma i den saken, men det tycks
mig, att teorien och dess tillämpning kommer att öva
inflytande även på arbetaren.

— Vänta litet: jag talar inte om nationalekonomi, jag
talar om lantbruksvetenskap. Den bör vara lik
naturvetenskaperna och noga iaktta de faktiska företeelserna,
arbetaren både i hans ekonomiska, etnografiska...

I detsamma kom Agafja Michajlovna in med
kompotten.

— Nej, Agafja Fjodorovna, — sade Stepan Arkadjevitj
till henne, kyssande spetsarna av sina trinda fingrar, —
sådant präktigt rökt gåsbröst ni har och sådant
kumminbrännvin se’n!... Men, Kost’ja, är det inte högst på tiden redan,
— vände han sig till sin värd.

Levin kastade en blick ut genom fönstret på solen, som
just höll på att gå ned bakom skogens kala trädtoppar.

— Jo, vi får skynda oss, — sade han. — Kuzma, spänn
för jaktvagnen! — och därmed skyndade han nedför
trappan.

Stepan Arkadjevitj gick ned efter honom, drog
lärfthöljet av en lackerad låda, öppnade den och framtog ett
dyrbart jaktgevär av nyaste konstruktion. Kuzma, som redan
vädrade rikliga drickspengar, vek icke ett steg från Stepan
Arkadjevitj och drog på honom både damasker och
stövlar, och Stepan Arkadjevitj lät honom gärna betjäna sig.

— Säg till Kost’ja, att om köpmannen Rjabinin skulle
komma — jag har bett honom infinna sig här i dag — man
tar emot honom och ber honom vänta...

— Å, skall du sälja skogen till Rjabinin?

— Ja. Är du bekant med honom?

— Jo då, nog känner jag honom. Jag har träffat
uppgörelser med honom, så allt varit både »klappat och klart»
och »oomkullrunkligt».

Stepan Arkadjevitj skrattade. »Oomkullrunkligt» och
»klappat och klart» var denne köpmans älsklingsuttryck.

— Ja, han talar fasligt löjligt. Förstår du, vart
husbonn skall gå? — tillade han, klappande Laska, som
gnällande kretsade runt Levin, slickande än hans hand, än hans
stövlar, än hans bössa.

En tarantass stod redan vid trappan, då de kommo ut.

— Jag har sagt till om vagn, fast det inte är så långt
bort. Eller kanske vi skall gå till fots?

— Nej, det är bättre att åka, — sade Stepan
Arkadjevitj och steg upp i tarantassen. Han satte sig tillrätta,
svepte in benen i en tigerfläckig pläd och tände en cigarr.
— Att du inte röker! Cigarren — det är inte bara en
njutning, det är njutningens kännemärke och krona. Detta är
livet. Här är skönt. Så här skulle jag alltid vilja leva.

— Ja, vad är i vägen för det? — sade Levin med ett
leende.

— Nej, du är en lyckans guldgosse. — Allt du tycker
om har du. Hästar har du, hundar har du, jaktmarker har
du, lantbruk har du. Allt vad du tycker om har du.

— Kanske därför, att jag får glädja mig åt det som finns
och inte sörjer över det som inte står att få, — sade Levin
erinrande sig Kitty.

Stepan Arkadjevitj förstod honom och såg på honom
utan att säga något.

Levin var tacksam mot Oblonskij, för att denne,
märkande att Levin var rädd att samtala om Stjerbatskijs, med
sin vanliga taktfullhet undvek att föra talet in på dem. Men
Levin hade i alla fall nu en sådan lust att få klarhet i det
spörsmål, som så plågade honom, ehuruväl han icke vågade
tala därom.

— Nå, hur har du det? — frågade Levin, erinrande sig,
att det icke var vackert av honom att blott tänka på sig
själv.

Stepan Arkadjevitjs ögon glänste muntert till.

— Du vill inte förstå, att man kan tycka om en extra
kringla, fast man har sin tillmätta ranson, enligt din mening
är det något brottsligt däri. Men jag kan inte gå med på ett
liv utan kärlek i, — sade han, på sitt sätt fattande Levins
fråga. — Vad rår jag för det, jag är så skapad. Och
dessutom vållar det ju så litet ont åt någon annan i
jämförelse med det nöje man själv har...

— Vad nu då, har du funnit något nytt? — frågade
Levin.

— Ditåt lutar det, min bror! Ser du, du känner väl till
kvinnorna av Ossians typ... kvinnor, som man möter i
drömmen... och dessa kvinnor finns också i
verkligheten... och det är farliga kvinnor. Kvinnan, ser du, det är
ett ting, som hur många gånger man än må studera det
ständigt ter sig lika nytt.

— Då är det ju bäst att inte alls studera det.

— Ingalunda. En viss matematiker har sagt, att
njutningen inte ligger i finnandet av sanningen utan i sökandet
efter den.

Levin hörde tigande på och hur han än ansträngde sig,
kunde han på intet vis försätta sig i sin väns själstillstånd
och fatta hans känslor och behaget i att studera sådana
kvinnor.
</chapter>

<chapter name="XV">
<h2>XV.</h2>

Jaktstället låg i en liten aspdunge i närheten av en å.
Då de kommit till skogen, steg Levin ur och förde Oblonskij
till ett hörn av en mossbevuxen, sänk glänta, där snön
redan smultit undan. Själv vände han tillbaka till motsatta
sidan och fattade posto vid en dubbelstammig björk, mot
vars torra nedersta gren han ställde bössan, tog så av sig
kappan, spände av sitt läderbälte och företog en del
gymnastiska rörelser med armarna.

Den gamla grå Laska, som ständigt följde honom i
hälarna, satte sig försiktigt ned mitt emot honom och spetsade
öronen. Solen gick ned bakom skogen och mot
aftonrodnaden avtecknade sig vackert de i aspskogen kringströdda
björkarna med sina hängande grenar och svällande, snart
utspruckna bladknoppar.

Inne i den täta delen av skogen låg ännu snön kvar och
vattnet porlade därifrån med knappt hörbart sorl i små
smala, slingrande bäckar. Här och där ljöd kvitter från
småfåglar, som då och då syntes flyga från träd till träd.

Då emellanåt djup tystnad inträdde, kunde man höra
prasslet av fjolårslöven, som sakta lyftes av markens
upptinande och den fina gräsbroddens minimala rörelser.

»Man kan ju rent av höra och se hur gräset växer!»
sade Levin för sig själv, seende ett skiffergrått blött
asplöv, som rörde sig invid spetsen av ett uppskjutande
grässtrå. Han stod spänt lyssnande och betraktade än den
mossklädda fuktiga marken, än den vaksamma Laska, än
skogshöjdens kala trädtoppar och den mörknande himlen, där
vita molnstrimmor drogo fram. En hök flög, makligt
svängande med vingarna, förbi långt borta högt över skogen,
en annan kom strax därefter flygande på samma sätt och i
samma riktning och försvann. Inne i snåren kvittrade
småfåglarna allt mera högljutt och beställsamt. Långt borta
ljöd plötsligt tjut av en uv, och Laska darrade till och tog
ett par steg framåt och stannade så, ivrigt lyssnande med
huvudet på sned. På andra sidan ån hördes en gök. Den
gol två gånger, men tystnade så med ens, som om den
plötsligt blivit hes och kommit av sig.

— Vad! Låter göken redan höra sig! — sade Stepan
Arkadjevitj och steg fram bakom en buske.

— Ja, jag hör, — svarade Levin, motvilligt brytande
skogens tystnad med en röst, vars klang ljöd obehagligt i
hans egna öron. — Nu kommer de snart.

Stepan Arkadjevitjs gestalt försvann åter bakom
busken, och Levin såg blott en tändsticka flamma till och
avlösas av den röda glimmande pricken på en cigarrett, som
spred en sväg blå rök.

Så hördes en knäppning. Stepan Arkadjevitj hade spänt
upp hanarna på sin dubbelbössa.

— Vad är det där för låt? — frågade Oblonskij,
vändande Levins uppmärksamhet på ett utdraget hojtande,
som något påminde om ett svagt gnäggande av en ostyrig
fölunge.

— Å, vet du inte det? Det är en harhane. Men låt bli
att prata! Hör, nu kommer de! — nästan skrek Levin och
spände hanarna.

Det hördes en avlägsen svag vissling och därpå i den
jämnt avmätta takt, som varje jägare så väl känner till, en
andra och en tredje, efter den tredje visslingen kunde man
redan höra ett knarrande.

Levin kastade blicken än åt höger, än åt vänster och så
med ens såg han framför sig mot den mattblå himlen
ovanför asptopparnas spröda spetsar en fågel. Den flög rakt emot
honom. De knarrande ljuden, som påminde om
ryckningarna i en hårt spänd väv, förnummos nu alldeles över
honom. Redan kunde han urskilja fågelns långa näbb och
utsträckta hals, men i samma stund, som Levin tog sikte,
kom det en röd blixt från den buske, där Oblonskij stod,
och fågeln sänkte sig som en pil och sköt så åter upp mot
höjden. Åter glimmade en blixt, åtföljd av en knall, och
flaxande med vingarna liksom ansträngande sig att hålla
sig kvar i luften hejdade fågeln sin flykt, höll sig en sekund
stilla och föll så med ett tungt plaskande mot den våta
marken.

— Var det bom? — ropade Stepan Arkadjevitj, som av
röken hindrades att se ordentligt.

— Här är den! — sade Levin och pekade på Laska, som
med ena örat spetsat och högt svängande sin yviga svans
med långsamma steg, liksom ville hon förlänga nöjet, kom
fram till sin herre med den döda fågeln i munnen. — Det
gläder mig, att du lyckades träffa, — sade Levin, som
samtidigt förnam en känsla av avund, att det icke var han,
som fått knäppa morkullan.

— Ja, men skottet ur högra pipan bommade, —
svarade Stepan Arkadjevitj, laddande bössan på nytt. — Sst...
det kommer fler.

I detsamma hördes ljudliga visslingar, den ena tätt efter
den andra. Två morkullor, som lekande jagade varandra
och blott visslade, icke knarrade, flögo rakt över huvudena
på jägarna. Fyra skott smällde, men morkullorna svängde
snabbt om, som hade det varit svalor, och försvunno ur
sikte.

*

Det var ett utmärkt morkullsdrag. Stepan
Arkadjevitj sköt ytterligare två stycken och Levin likaledes två,
av vilka han dock icke kunde finna den ena. Det började
bli mörkt. Den klara silverglänsande Venus var redan lågt
nere vid västra horisonten och sände sitt sista milda
skimmer genom björkkronorna och högt uppe i öster på
himlavalvet lät den dystre Arcturus sin röda glöd strömma. Uppe
i det blå mötte Levins blick Karlavagnens stjärnor och
förlorade dem så åter ur sikte. Morkullorna hade upphört att
flyga, men Levin beslöt sig för att stanna ännu en stund,
tills Venus kommit förbi en trädgren och alla Karlavagnens
stjärnor blivit riktigt klara. Venus hade redan passerat
grenen och hela Karlavagnen med hjul och tistelstång var
klart skönjbar på den mörkblå himlen, men han väntade
ännu.

— Är det inte tid att gå? — frågade Stepan
Arkadjevitj. Det var redan alldeles tyst i skogen, icke ens en
småfågel rörde på sig.

— Låt oss stå en stund till, — svarade Levin.

— Som du vill.

De stodo ungefär en femtio steg från varandra.

— Stiva! — sade plötsligt Levin helt oväntat, —
varför har du inte sagt mig, om din svägerska gift sig eller
snart skall stå brud?

Levin kände sig så fast och lugn, att intet svar, tyckte
han, skulle kunna uppröra honom. Men han hade alls icke
väntat det Stepan Arkadjevitj svarade honom.

— Hon har aldrig tänkt och tänker fortfarande inte
på att gifta sig. Hon är mycket sjuk och läkarna ha skickat
henne utomlands. Det är till och med farhågor för hennes
liv.

— Vad säger du! — skrek Levin, — är hon sjuk? Vad
är det med henne? Hur har hon...

Medan de talade detta, stod Laska med spetsade öron
och såg upp mot himlen, då och då kastande en förebrående
blick mot de båda jägarna.

»Jo, det är just lämplig tid att prata, — tänkte hon. —
Men där flyger en... Där är den, där är den. De glömmer
sig...» tänkte Laska.

Men i detsamma väcktes båda av en genomträngande
vissling, som skarpt träffade deras öron, och grepo snabbt
tag i sina bössor, två blixtar glänste till, och två knallar
hördes i samma sekund. En högt flygande morkulla slog
plötsligt samman sina vingar och föll ned i ett snår mjukt
böjande dess unga kvistar.

— Utmärkt! En gemensam träff! — ropade Levin och
sprang med Laska in i snåret för att söka rätt på
morkullan. »Ack, ja, vad var det för tråkigt det var tal om? —
tänkte han — Jo, Kitty är sjuk... Vad kan jag göra... så
sorgligt», tänkte han.

— Se, hon fann den! Förståndig flicka, — sade han och
tog ur Laskas mun den varma fågeln och lade den i sin
nästan fulla jaktväska. — Vi har funnit den, Stiva! — ropade
han.
</chapter>

<chapter name="XVI">
<h2>XVI.</h2>

Då de voro på hemvägen, utfrågade Levin Oblonskij
om alla detaljer rörande Kittys sjukdom och familjen
Stjerbatskijs planer, och fast det var skamligt för honom att
erkänna det för sig själv, det var dock så, att vad han kände
var något som berörde honom angenämt. Det var
angenämt av den orsak, att det ännu fanns ett hopp, och
ytterligare angenämt därför, att hon hade det svårt, som gjort
honom så mycket ont. Men då Stepan Arkadjevitj började
tala om orsakerna till Kittys sjukdom och nämnde
Vronskijs namn, avbröt honom Levin:

— Jag har ingen rätt att invigas i familjehemligheter,
och jag har inte heller något intresse däri, uppriktigt talat.

Stepan Arkadjevitj log ett omärkligt leende,
iakttagande det honom så välkända snabba ombytet i Levins
ansiktsuttryck, som med ens blev lika dystert som det
minuten före varit muntert.

— Har du redan gjort upp skogsaffären med Rjabinin?
— frågade Levin.

— Ja, den är klar. Priset är utmärkt, trettiåtta tusen.
Åtta på förhand och det övriga under loppet av sex år. Jag
har länge underhandlat om denna affär. Ingen bjöd högre.

— Det vill då säga, att du gett ifrån dig skogen gratis,
— inföll Levin surmulet.

— Varför skulle det vara gratis? — sade med ett
godmodigt leende Stepan Arkadjevitj, som visste, att för
tillfället ingenting kunde vara Levin till lags.

— Därför att skogen åtminstone är värd femhundra
rubel per des’jatin. — svarade Levin.

— Ack, ni lantbrukare! — sade Stepan Arkadjevitj i
raljerande ton. — Sådant förakt ni lägger i dagen för oss
arma stadsbor!... Men gäller det att göra en affär, så gör
vi allt den bäst i alla fall. Var lugn för, att jag beräknat
allt, — sade han, — och att denna försäljning av skogen är
så ytterst fördelaktig, att jag är rädd, att karln skall ångra
sig i sista minuten. Det är en skog, som bara lämpar sig
för bränsleavverkning — det finns inget byggnadsvirke. —
Den ger på sin höjd en tretti famnar ved per des’jatin,
som han bjudit mig tvåhundra rubel för.

Levin log försmädligt. »Jag känner manéret», — tänkte
han — »inte bara hans utan alla dessa stadsherrars. De har
kanske två gånger på tio års tid varit ute på landet och
då uppsnappat en del uttryck om ved och virke, och så rör
de sig med dem i tid och otid, som om de kände allt.»

— Jag ger mig inte till att undervisa dig om det som
du sitter och skriver på ditt ämbetsrum, — sade han — utan
behöver jag veta något i den vägen frågar jag dig till råds.
Men du är så tvärsäker, att du kan abcd om skogsaffärer.
Men det är inte så lätt. Har du räknat träden?

— Räknat träden? — skrattade Stepan Arkadjevitj,
önskande locka sin vän ut ur hans dåliga lynne.

<poem>— Att räkna himlens stjärnor, havets sand
den visaste ej båtar ens ett grand...</poem>

Ja, men så vis är i alla fall Rjabinin, att han räknar.
Ingen enda köpman gör en affär utan att räkna — till och
med när han får det gratis som nu av dig. Jag känner till
din skog. Jag brukar vara där och jaga varje år. Din skog
är värd femhundra rubel kontant per des’jatin, och han ger
dig tvåhundra avbetalningsvis. Det vill säga, du har skänkt
honom inemot tretti tusen.

— Nå, nå, kom inte med överdrifter, — sade Stepan
Arkadjevitj i nedstämd ton. — Varför bjöd då ingen annan
mer?

— Därför att han står i maskopi med andra köpmän,
han har gett dem visst för att de avstår. Jag har haft
affärer med dem alla och jag känner dem. Det är inte
köpmän, utan ockrare. Han ger sig inte på ett företag, där han
kan vänta tio, femton procents vinst, utan han vill köpa
det som är värt en rubel för tjugo kopek.

— Å, nu går du för långt! Du är vid misshumör.

— Ingalunda, — sade Levin i dyster ton, just som de
körde upp mot gården.

Vid trappan stod en liten järnbeslagen, skinnklädd
telega förspänd med en i breda selremmar stramt insnörd
liten välfödd häst. I telegan satt en av Rjabinins
bokhållare, som även gjorde tjänst som kusk, högröd i ansiktet och
med stramt åtsittande långrock. Rjabinin själv befann sig
redan inne i huset och mötte de båda vännerna i förstugan.
Rjabinin var en storväxt, skranglig man i medelåldern med
slokiga mustascher och framskjutande slätrakad haka och
utstående grumligt grå ögon. Han var klädd i en lång
mörkblå kaftan med en väldig rad knappar och iförd höga
rakskaftade storstövlar, som voro veckade vid fotknölarna,
och ovanpå dessa hade han dessutom ett par kolossala
galoscher. Han torkade ansiktet med en näsduk och
tummade på kaftanens veck och välkomnade med ett leende de
hemvändande, varvid han sträckte fram handen mot
Stepan Arkadjevitj, som om han ville gripa till sig något.

— Jaså, ni är här, — sade Stepan Arkadjevitj och
räckte honom handen. — Det var bra.

— Ja, jag vågade inte vara ohörsam mot ers
högvälborenhets tillsägelse, fast väglaget är rent omöjligt. Jag
har fått gå bredvid vagnen hela tiden, men i alla fall
kommit på utsatt tid. Konstantin Dmitritj, jag har den äran...
— vände han sig till Levin och försökte få gripa tag även i
hans hand. Men Levin såg butter ut och låtsades icke se
hans hand och sysslade i stället med att plocka upp
morkullorna ur jaktväskan. — Jaså, nådiga herrarna har roat
sig med jakt. Vad är det där för fågel? — tillade Rjabinin
med en nedlåtande blick på morkullorna: Den smakar väl
bra? — Och så skakade han ogillande på huvudet, som hade
han grundad anledning betvivla, att det lönade mödan att
tillreda sådant.

— Vill du tala med honom i mitt arbetsrum? — frågade
Levin med missnöjd min Stepan Arkadjevitj på franska. —
Stig in i mitt skrivrum, ni kan talas vid där.

— Ja bevars, var som helst, — sade Rjabinin med
nedlåtande värdighet i tonen, som ville han låta förstå, att
andra kunde ha svårigheter vid umgänget med sina
medmänniskor, men att han aldrig kunde besväras av
svårigheter i den vägen.

Inkommen i Levins rum, såg Rjabinin sig vanemässigt
omkring som för att titta efter, om det fanns någon
helgonbild där, men han korsade sig icke, då han fick syn på den.
Han mönstrade med blicken skåp och bokhyllor och log
så med samma skeptiska min, som han bevärdigat
morkullorna, och skakade ogillande på huvudet, som tvivlade
han på att anordningarna voro till någon nytta.

— Nå, har ni pengar med? — frågade Oblonskij. —
Tag plats.

— För pengarnas skull blir det väl inte något
dröjsmål. Jag har kommit för att träffa er och resonera litet.

— Om vad då? Var god och sitt.

— Ja, nog kan jag det, — sade Rjabinin och slog sig
ned sättande armbågen på det tänkbarast obekväma sätt
mot stolryggen. — Ni får slå av något, furste. Det blir
orättvist annars. Men pengarna, som ska betalas, har jag
klappade och klara på kopeken i beredskap. Med
betalningen skall det inte vara något söl...

Levin, som under tiden ställt in sin bössa i ett skåp, var
just på väg ut ur rummet, men hejdade sig på tröskeln vid
dessa ord från köpmannen.

— Och ändå har ni fått skogen så gott som gratis, —
sade han. — Hade inte jag så sent fått reda på det här,
skulle jag ha bestämt priset.

Rjabinin reste sig och mönstrade Levin från huvud till
fot med ett illmarigt leende.

— Ni är mycket om er, Konstantin Dmitritj, — sade
han och vände sig så med sitt leende mot Stepan
Arkadjevitj, — det är oomkullrunklig sanning, att det är en
omöjlighet att göra opp en affär med honom. Jag har
underhandlat om köp av vete med honom och erbjudit stora slantar.

— Ja, varför skulle jag skänka er vad jag har? Jag har
ju inte hittat det på marken eller stulit det.

— Bevars väl, nu för tiden är det en omöjlighet att
stjäla. Nu för tiden är allt oomkullrunkligt fastställt av
lagen, nu går allt städat till utan rofferi. Vi har talat som
hederliga män med varandra. Men skogen blir mig för dyr,
beräkningen går inte ihop. Jag anhåller om åtminstone
någon liten lindring.

— Är affären er emellan uppgjord eller inte? Om köpet
är avslutat, så är det ju ingen anledning att pruta på det,
och om det inte skulle vara avslutat, så funderar jag på att
köpa skogen, — sade Levin.

Leendet försvann med ens från Rjabinins ansikte, som
antog ett höklikt, rovgirigt och beslutsamt uttryck. Med
ett snabbt ryck av sina beniga fingrar knäppte han upp
kaftanen och visade en väst med mässingsknappar och
dinglande klockkedja, under vilken skjortan stack ut, och i en
fart fick han fram en gammal plånbok av försvarlig tjocklek.

— Var så god, skogen är min, — yttrade han, korsade
sig skyndsamt och räckte fram handen. — Tag pengarna,
skogen är min. Sådan är Rjabinin i affärer, han ser inte på
småslantar, — tillade han och viftade med plånboken.

— I ditt ställe skulle jag inte gjort mig någon brådska,
— sade Levin.

— Kära du, — sade Oblonskij förvånad, — jag hade ju
redan givit honom mitt ord.

Levin gick ut ur rummet och slog igen dörren med en
smäll. Rjabinin såg bort mot dörren och ruskade sitt huvud
med ett leende.

— Det är bara ungdomsöverdåd, ingenting annat än
barnslighet, den saken är klappad och klar. Om jag köper,
tro mig på mitt ord, så är det fråga bara om äran, att jag,
Rjabinin, och ingen annan fått köpa skogen av furst
Oblonskij. Gud ordnar nog så, att jag reder mig. Man bör lita
på Gud. Varsågod! Och så skulle vi skriva kontraktet.

En timme därefter steg köpmannen med stramt
åtknäppt kaftan och kontraktet i fickan upp i sin järnbeslagna
telega och for hem.

— Ack, fina herrar! — sade han till bokhållarn. — De
är sig då alltid lika.

— Jo, jo men, — svarade bokhållarn och räckte
köpmannen tömmarna för att knäppa till läderfotsacken. —
Jag får väl gratulera till köpet, Michail Ignat’jitj?

— Åja...
</chapter>

<chapter name="XVII">
<h2>XVII.</h2>

Med fickan utspänd av en bunt sedlar, som han fått av
köpmannen, begav sig Stepan Arkadjevitj upp i övre
våningen. Skogsaffären var avslutad, pengarna i fickan,
morkulljakten hade varit härlig och Stepan Arkadjevitj befann
sig i det muntraste humör, och därför var han särskilt
hågad att söka förjaga den mulna stämning, som kommit över
Levin. Oblonskij ville nu vid supén avsluta dagen hos Levin
lika angenämt som han börjat den.

Levin var verkligen kommen i misshumör och kunde
trots all sin uppriktiga vilja att visa sig angenäm och
älskvärd mot sin kära gäst icke fullt behärska sig.
Underrättelsen att Kitty icke blivit bortgift började så småningom
verka psykiskt frätande på honom.

Kitty var icke gift utan övergiven och sjuk, sjuk av
kärlek till en man, som försmått henne. Denna
förolämpning liksom träffade även honom. Vronskij hade försmått
henne, och hon hade försmått honom, Levin. Följaktligen
hade Vronskij rätt att förakta Levin, och därför var han en
fiende till honom. Men allt detta tänkte icke Levin direkt.
Han kände blott otydligt, att det var något även för honom
förolämpande i detta, och han var nu vred över det, som
bragt honom ur jämvikten, och ondgjorde sig över allt som
han iakttog. Det dumma skogsköpet, på vilket han sett
Oblonskij lurad i sitt eget hus, retade honom därför.

— Nå, är du färdig? — sade han gående Stepan
Arkadjevitj till mötes. — Vill du ha litet till kväll?

— Ja, jag kan inte neka. Det är underbart en sådan
aptit jag fått här ute på landet. Men varför bad du inte
Rjabinin stanna och äta?

— Å, må fan ta honom.

— Ja, men så du betedde dig mot honom! — sade
Oblonskij. — Du räckte honom ju inte ens handen. Varför
gjorde du inte det?

— Därför att jag inte räcker handen till en betjänt, och
en betjänt är hundra gånger bättre än han.

— Vilken retrograd du ändå är! Hur går det då med
samhällsklassernas assimilering! — sade Oblonskij.

— Den som tycker det är trevligt att assimileras — må
det bekomma honom väl, men mig äcklar det.

— Jag märker, att du är en avgjord reaktionär.

— Vet du, jag har aldrig tänkt på, vad jag är. Jag är
Konstantin Levin, ingenting vidare.

— Och en Konstantin Levin, som är vid riktigt
misshumör, — sade Stepan Arkadjevitj leende.

— Ja, jag är i misshumör, men vet du av vad. Jo,
förlåt mig, av din dumma försäljning...

Stepan Arkadjevitj rynkade pannan i all godmodighet
som en man, som oförskyllt blir antastad och utsatt för en
förolämpning.

— Å, nog med den saken, — sade han. — När har väl
någon sålt något och inte strax efter handeln fått höra, att
det han sålt var värt mycket mer. Men medan det var till
salu, bjöd ingen något mer... Nej, jag märker, att du har
ett horn i sidan till den stackars Rjabinin.

— Jag har kanske mina skäl till det. Och vet du
varför? Du kommer igen att kalla mig för retrograd eller något
annat förskräckligt ord, men i alla fall är det retfullt och
upprörande för mig att överallt omkring mig se på, hur
adeln utarmas, det stånd som jag hör till och trots
ståndens assimilering är mycket glad, att jag hör till... Och
den utarmningsprocess det här är fråga om är inte den, som
beror på överdådigt levnadssätt. Jag skulle inte säga något
om det. Att leva som en herreman det är vad som
tillkommer den adlige, endast den adlige förstår det. Bönderna
runt om lägger sig till med jord — jag klagar inte över det.
Herremannen behagar ingenting göra, bonden arbetar och
tränger undan en onödig person. Så bör det vara. Och jag
gläder mig å bondens vägnar. Men jag blir uppbragt över
att se en utarmningsprocess, som beror på, hur skall jag
kalla det, menlöst oförstånd. En polsk arrendator får för
halva priset av godsägarinnan, som bor i Nizza, köpa en
underbar egendom. På ett annat ställe lämnar man en
köpman ett jordarrende till en rubel per des’jatin, värd tio.
Nyss skänkte du utan minsta anledning bort trettitusen
åt den där skurken.

— Vad då? Skall man då räkna vartenda träd?

— Ja, just räkna. Du har inte räknat, men Rjabinin
har räknat. Rjabinins barn kommer att få medel att föra
ett sorgfritt liv och skaffa sig bildning, men dina egna
kommer kanske inte att ha det!

— Nå, förlåt mig, men det är något ynkligt i detta
räknande. Vi har vår verksamhet och de har sin, och en viss
vinst måste de ha. För övrigt, så är affären avslutad och
därmed punkt. Å, se där får vi förlorade ägg, min
förtjusning! Och så ger oss väl Agafja Michajlovna av det där
underbara kumminbrännvinet...

Stepan Arkadjevitj slog sig ned vid matbordet och
började skämtsamt prata med Agafja Michajlovna bedyrande
henne, att han på mycket länge icke ätit en sådan middag
och en sådan kvällsmat.

— Ja, nu får jag då beröm, — sade Agafja Michajlovna,
— men annat är det med Konstantin Dmitritj, vad man än
ger honom, vore det så en torr brödkant, äter han det och
går se’n utan att säga något.

Hur Levin än ansträngde sig att behärska sig, satt han
dock mulen och tyst. Han hade en obetvinglig lust att göra
Stepan Arkadjevitj en viss fråga, men han kunde icke
komma sig för, han kunde varken finna den rätta formen
för den eller lämplig tidpunkt att framställa den.
Stepan Arkadjevitj hade redan gått ned på sitt rum, klätt av
sig, ånyo tvättat sig, svept in sig i sin elegant veckade
nattskjorta och krupit till sängs, men Levin dröjde ännu hos
honom pratande om allehanda bagateller utan att bli i
stånd till att komma fram med det han ville fråga om.

— Sådan utomordentlig tvål, — sade han vändande och
beskådande ett stycke tvål, som Agafja Michajlovna lagt
fram åt gästen, men som denne icke använt. — Se, det är
ju ett riktigt konstverk.

— Ja, i våra dagar är det mycket, som blivit bragt
fullkomningen nära, — sade Stepan Arkadjevitj med en
välbehaglig gäspning. — Teatrarna till exempel och alla
förlustelselokaler... A-a-a! — gäspade han. — Överallt
elektriskt ljus... a-a!

— Ja, elektriskt ljus, — sade Levin. — Ja-ha. Och
var är Vronskij nu? — frågade han och lade plötsligt ifrån
sig tvålstycket.

— Vronskij? — sade Stepan Arkadjevitj hållande
tillbaka en gäspning. — Han är i Petersburg. Han reste strax
efter dig och har sedan inte varit i Moskva. Och vet du,
Kost’ja, jag skall säga dig sanningen, — fortsatte han och
stödde armbågen mot nattduksbordet lutande sitt vackra
rödkindade ansikte mot handen och såg upp med sina
sömniga, godmodiga ögon, som tindrade som två stjärnor. —
Du är själv skuld till ditt missöde. Du blev rädd för din
medtävlare. Men som jag redan då sade dig, jag vet inte,
vem som hade de bästa chanserna av er. Varför gick du
inte mer bröstgänges tillväga? Jag sade dig ju då, att...
— han gäspade med käkbenen utan att öppna munnen.

»Vet han eller vet han inte, att jag friat?» — tänkte
Levin, betraktande honom. — »Ja, det finns något listigt,
diplomatiskt i hans ansiktsuttryck.» Och kännande, att
han rodnade, såg Levin rakt fram på Stepan Arkadjevitj.

— Om det från hennes sida var något tycke för honom
vid den tiden, så var det bara en tillfällig förälskelse i hans
yttre, — fortsatte Oblonskij. — Det fulländade
aristokratiska hos honom och hans goda framtidsutsikter i stora
världen gjorde egentligen blott intryck på modern.

Levin mulnade. Det misslyckade frieriets smälek, som
han bar som ett ännu friskt sår i sitt hjärta, brände till
inom honom. Men han stod hemma hos sig själv och den
välkända miljön gjorde, att han fann sig.

— Vänta litet, — avbröt han Oblonskij. — Du nämnde
ordet aristokratisk. Men tillåt mig fråga dig, vari består då
det aristokratiska hos Vronskij? Finns det hos honom eller
hos någon annan, vem det vara må, något aristokratiskt,
som kan berättiga till att se mig över axeln. Du anser
Vronskij för en aristokrat, men det gör inte jag. En man,
vars far kom sig opp av ingenting tack vare ett intrigspel,
vars mor haft könsförbindelser Gud vete med vem... Nej,
ursäkta mig, jag anser mig själv och andra med mig
likställda för aristokrater, personer, som kan visa på tre,
fyra hedervärda generationer i det förflutna, personer, som
innehar högre bildning (talang och klipskt huvud må vara
en annan sak), personer, som aldrig har förödmjukat sig
inför någon, aldrig behövt tigga någons nåd, män sådana
som min far och min farfar. Och jag vet många sådana.
Det tycks dig futtigt, att jag räknar träden i skogen, och
du skänker gärna Rjabinin tretti tusen rubel. Men du
uppbär din goda lön och varjehanda andra inkomster, då jag
däremot inget sådant har och därför hyser aktning för vad
jag ärvt och vad jag förvärvat... Vi är aristokrater, och
inte de, som existerar genom nådegåvor av denna världens
mäktige och som låter köpa sig för en slant.

— Men mot vem talar du egentligen? Jag för min del
är ense med dig, — sade Stepan Arkadjevitj i glad och
obekymrad ton, ehuru han anade, att Levin nog inbegrep även
honom bland dem, man kunde köpa för en slant. Levins
impulsivitet behagade honom. — Vart syftar du? Låt vara,
att mycket inte är rätt, som du säger om Vronskij, så
anser jag det inte lönt att gå in på det. Jag säger dig bara:
Vore jag som du, skulle jag nu följa med till Moskva och...

— Nej, jag vet inte, om du vet det eller inte, men hur
som helst kan det vara mig likgiltigt. Jag skall säga dig
något: jag har friat och fått korgen, och för mig är numera
Katerina Alexandrovna blott ett minne, som väcker känslor
av blygsel och svårmod.

— Varför det? Bara inbillning.

— Vi skall inte tala om den saken. Förlåt mig, är du
snäll, om jag förgått mig mot dig, — sade Levin. Nu, då
han fått sagt allt, hade han åter blivit densamme, som
han var på morgonen. — Du är väl inte ond på mig, Stiva?
Snälla du, var inte det, — sade han och grep leende hans
hand.

— Å nej, visst inte, varför skulle jag vara det? Jag
är glad, att vi fått tala med varandra. Men vet du,
morkullorna brukar dra bra även i gryningen. Skall vi inte ge
oss av i morgon också. Jag sover i alla fall inte så länge,
och så kan vi fara direkt från vår jakttur till stationen.

— Skönt, låt gå för det.
</chapter>

<chapter name="XVIII">
<h2>XVIII.</h2>

Oaktat Vronskijs hela inre liv var uppfyllt av hans
lidelse, gled hans yttre liv oförändrat och ohejdat fram i de
gamla vanliga hjulspåren. Som förr delade han sin tid
mellan deltagande i sällskapslivet och fullgörandet av militära
åligganden. Regementslivet upptog en stor plats i Vronskijs
tillvaro, dels emedan han älskade sitt regemente, dels
därför att han inom detta var mycket omtyckt.
Regementskamraterna tyckte icke blott bra om Vronskij, de
högaktade honom och yvdes över honom, de voro stolta över,
att denne man, som var så ofantligt rik och hade en så god
begåvning och en så fin bildning och som hade dörren öppen
för sig till all möjlig framgång och berömmelse, icke brydde
sig stort om allt detta utan bland alla sina livsintressen
framför allt annat lade sig vinn om regementet och
kamratskapet. Det var icke obekant för Vronskij, att hans
regementskamrater hyste denna åsikt om honom. Frånsett att
han verkligen älskade detta liv, kände han sig dessutom
förpliktigad att uppehålla den opinion, som stadgat sig
om honom.

Det är självklart, att han med ingen av sina kamrater
talade om sin kärlek, att han aldrig försade sig ens då han
deltog i de kraftigaste dryckeslag (han var förövrigt aldrig
så berusad, att han icke hade herravälde över sig själv)
och att han förstod att tysta munnen på de lättsinniga
kamrater, som ibland sökte anspela på hans förbindelse. Men
trots detta var hans kärlek bekant för hela staden: alla
anade sig mer eller mindre riktigt till det förhållande, i
vilket han stod till Karenina. Unga män avundades honom
just det, som för honom var det svåraste i hans kärlek, hans
älskades höga samhällsställning och hans kärleks därav
beroende blottställdhet inför stora världen.

De flesta unga damer, som avundades Anna och redan
länge förargat sig över att hon kallades »den rättrådiga»,
gladdes åt vad de trodde sig kunna ta för givet och väntade
blott på ett omslag i den allmänna meningen för att störta
över henne med hela tyngden av sitt samlade förakt. De
beredde redan nu de smutsklumpar, som de, då rätta tiden
kom, skulle kasta på henne. Flertalet av äldre och mera
högt uppsatta personer voro emellertid missnöjda med den
societetsskandal, som syntes vara under uppsegling.

Vronskijs mor var, då hon fick reda på sonens
förbindelse, till en början belåten därmed — dels därför, att
ingenting i hennes ögon så gav sista piffen åt en ung elegant
man som en kärleksförbindelse inom högsta societeten, dels
också därför, att denna Karenina, som så tilltalat henne
och som talat så mycket om sin lille son, i alla fall var sådan
som alla vackra och mondäna kvinnor enligt grevinnan
Vronskajas begrepp voro. Men så hade hon fått reda på,
att sonen hade avböjt en för hans karriär mycket
betydelsefull anställning blott för att få stanna kvar vid sitt
regemente i den stad, där han kunde sammanträffa med
Karenina, och hon hade erfarit, att högt uppsatta personer voro
missnöjda med honom av denna anledning, och hon bytte
då om åsikt. Det misshagade henne också, att efter vad hon
hade lyckats få närmare reda på om denna förbindelse det
icke var ett lysande och galant äventyr i hennes smak, utan
enligt vad man berättade henne en förtvivlad passion à la
Werther, som lätt kunde leda till något oförståndigt steg
från sonens sida. Hon hade icke träffat denne sedan hans
oväntade avresa från Moskva och hon uppmanade honom
genom förmedling av hans äldre broder att komma och
besöka henne.

Denne hennes äldre son var likaledes missnöjd med sin
yngre bror. Han reflekterade icke alls över vad det var
för kärlek, om den var stor eller liten, passionerad eller
sansad, brottslig eller tillåten — ehuru gift och familjefar
underhöll han själv en dansös och var därför i och för sig
överseende i erotiska ting, —, men han visste, att denna
kärlek misshagade dem, som det gällde att behaga, och av
den anledningen ogillade han sin brors uppförande.

Förutom regementstjänsten och sällskapslivet var det
ytterligare en sysselsättning, som lade beslag på Vronskijs
tid, ridsporten. Han var en lidelsefull hästvän.

Detta år hade en hinderritt för officerare blivit utlyst.
Vronskij hade låtit skriva in sig för deltagande i denna
tävling. Han hade köpt ett engelsk fullblodssto och var
trots sin kärlekshistoria lidelsefullt intresserad av den
förestående kapplöpningen.

Hans båda passioner störde emellertid icke varandra.
Tvärtom, han hade behov av någon sysselsättning och
förströelse, som icke stod i samband med hans kärlek och som
gav honom tillfälle att rekreera sig från intrycken därav,
vilka ofta alltför starkt upprörde honom.
</chapter>

<chapter name="XIX">
<h2>XIX.</h2>

På kapplöpningsdagens morgon kom Vronskij tidigare
än vanligt till officersmässen för att äta en biffstek. Han
behövde icke hålla alltför sträng diet, då hans kroppsvikt
just belöpte sig till föreskrivna fyra och ett halvt pud, men
han fick i alla fall icke fetma och därför undvek han
mjölmat och sötsaker. Han satt med uniformsrocken uppknäppt
över sin vita väst och stödde sig med båda armbågarna mot
bordskivan, i väntan på biffsteken ögnande i en fransk
roman, som han lagt framför sig på tallriken. Han tittade i
boken blott för att slippa komma i samtal med
förbipasserande kamrater och satt försänkt i tankar.

Han tänkte på att Anna i dag lovat honom ett möte,
då kapplöpningen var över. Men han hade icke sett henne
på bortåt tre dagar, och på grund av att hennes man under
tiden kommit tillbaka från en utomlandsresa var han icke
säker på, om mötet kunde äga rum, och visste icke, hur han
skulle få visshet därom. Senast hade han träffat henne ute
på sin kusin Betsys villa, han for nämligen så sällan som
möjligt till Karenins’ sommarbostad. Nu ville han
emellertid göra detta och han tänkte över, hur han skulle bära
sig åt.

»Jag säger naturligtvis, att Betsy skickat mig för att
fråga, om hon kommer med ut till kapplöpningen.
Naturligtvis far jag dit», beslöt han och höjde huvudet från
boken. Och vid tanken på lyckan att få se henne sken hans
ansikte upp.

— Skicka ett bud hem till mig, att man genast spänner
trespannet för kaleschen, — sade han till uppassaren, som
satte ned det varma silverfatet med biffsteken framför
honom, drog detta till sig och började äta.

Från den angränsande biljardsalen hördes smällarna av
elfenbensbollarna, prat och skratt. I matsalens entré
inträdde två officerare. Den ene var en ung man med ett
tunt, blekt ansikte, nyss kommen till regementet från
pagekåren, den andre var en äldre välfödd officer med små,
i feta hudveck inbäddade ögon och bar ett klockarmband
om vänstra handleden.

Vronskij kastade en blick på dem och antog en mulen
uppsyn. Som om han icke hade lagt märke till dem
fortsatte han med att äta samtidigt sneglande i boken.

— Vad? Håller du på att styrka dig för ditt verk?
— sade den äldre officern och slog sig ned bredvid honom.

— Som du ser, — svarade Vronskij med butter min och
torkade sig om munnen utan att se upp.

— Men är du inte rädd att öka i vikt? — fortsatte
kamraten och sköt fram en stol åt sin yngre följeslagare.

— Va’ falls? — sade Vronskij förargad och gjorde en
ogillande grimas, som blottade hans täta, vita tänder.

— Är du inte rädd att öka i vikt?

— Vaktmästare, scherry! — sade Vronskij utan att
svara på frågan, lade boken på andra sidan om sig och
fortsatte att läsa.

Den välfödde officern tog vinlistan och vände sig till
den unge:

— Du får välja ut, vad vi skall dricka, — sade han och
räckte honom vinlistan med en blick.

— Kanske rhenvin, — sade den unge skyggt sneglande
på Vronskij och sökte med fingertopparna få ett litet tag
i de knappt utvuxna mustascherna. Då han märkte att
Vronskij icke rörde på sig, reste han sig.

— Kom, så går vi till biljarden, — sade han.

Den välfödde officern reste sig undergivet och båda
gingo mot dörren.

I detsamma kom en högväxt och ståtlig ryttmästare vid
namn Jasjvin in i rummet och gick bort till Vronskij i
förbifarten vårdslöst hälsande på de båda officerarna med en
uppåtriktad knyck på huvudet.

— Å, se där har vi honom! — ropade han och slog
Vronskij med sin breda hand hårt på axelklaffen. Vronskij såg
förargad upp, men i detsamma upplystes hans ansikte av
ett för honom karakteristiskt lugnt och säkert leende.

— Förståndigt, Aljosja, — sade ryttmästaren med
kraftig barytonstämma. — Ät du och drick ett glas.

— Ja, men jag har ingen aptit.

— Där går två oskiljaktiga, — tillade Jasjvin med en
försmädlig blick bort mot de båda officerarna, som i
detsamma lämnade rummet. Och skarpt krökande sina i
förhållande till stolens höjd alltför långa, i åtsittande
ridbyxor klädda ben slog sig den ståtlige ryttmästaren ned
bredvid Vronskij. — Varför kom du inte i går till
Krasnenskij-teatern? Numerova var inte oäven. Var var du?

— Jag blev sittande kvar hos Tverskojs, — sade Vronskij.

— A! — kom det från Jasjvin.

Spelaren och rumlaren Jasjvin, en man, som icke blott
kunde sägas leva utan alla regler, utan snarare efter rent
antimoraliska sådana, var Vronskijs bäste regementskamrat.
Han tilltalade Vronskij genom sin ovanliga fysiska styrka,
vilken företrädesvis lades i dagen därigenom, att han kunde
dricka som en tratt och hålla nattvak och i alla fall vara
vid samma vigör, vidare genom den stora karaktärskraft,
han visade, dels i sitt förhållande till överordnade och
kamrater, hos vilka han ömsevis väckte skräck och högaktning,
dels vid hasardspelet, som han lät gå löst på tiotusentals
rubel och som han trots allt vin han drack förde så elegant
och säkert, att han ansågs för den främste spelaren i
engelska klubben. Vronskij uppskattade och aktade honom
särskilt för den omständigheten, att han kände, att Jasjvin
satte värde på honom icke för hans namns eller hans
rikedoms skull, utan för hans egen personlighet. Och bland alla
människor var han den enda, som Vronskij skulle kunnat
ha lust att tala med om sin kärlek. Vronskij hade en känsla
av att Jasjvin, trots att han till synes tycktes hysa förakt
för envar känsla, ändock var den ende, som kunde förstå
den starka lidelse, som nu fyllde hans liv. Dessutom var han
övertygad om, att Jasjvin icke kunde finna något behag i
förtal och skandalhunger, utan förstod denna känsla som
den borde förstås, insåg, att denna kärlek icke var ett
skämt, utan en sak av betydelse och djupt allvar.

Vronskij hade icke talat med vännen om sin kärlek,
men han visste, att denne hade reda på allt och måste
förstå allt som det borde förstås, — med välbehag läste
han detta i hans ögon.

— Å, jaså! — svarade han på Vronskijs meddelande om
att han varit hos Tverskojs, och med en pigg glimt i sina
svarta ögon grep han tag i sin vänstra mustasch och
började efter gammal dålig vana att sno den in mot munnen.

— Nå, och vad gjorde du i går? Spelade du och vann
du något? — frågade Vronskij.

— Åtta tusen. Men tre är osäkra, dem får jag nog
knappast.

— Nå, då kan du ju ha råd att förlora litet på mig, —
sade Vronskij skrattande. (Jasjvin hade gjort ett högt
vad på Vronskij.)

— Det kommer aldrig att hända, att jag förlorar. Bara
Machotin är farlig.

Och samtalet övergick till ett diskuterande av
utsikterna vid den förestående kapplöpningen, som nu ständigt
upptog Vronskijs tankar.

— Låt oss gå, jag är färdig, — sade Vronskij, reste sig
och gick mot dörren. Jasjvin steg också upp och sträckte
på sin långa rygg och de väldiga benen.

— För mig är det än för tidigt att äta middag, men jag
behöver ta mig ett glas. Jag kommer strax efter. — Hallå,
vin! — skrek han med sin fasta, präktiga
kommandostämma, som kom glasen att darra. — Nej, det kan vara, —
skrek han strax därefter. — Ger du dig av hem, följer jag med.

Och han avlägsnade sig tillsammans med Vronskij.
</chapter>

<chapter name="XX">
<h2>XX.</h2>

Vronskij hade för tillfället inkvarterat sig i en rymlig och
snygg finsk bondstuga, som han låtit avdela i två rum.
Petritskij bodde tillsammans med honom även ute i lägret.
Han låg ännu och sov, då Vronskij och Jasjvin kommo in i
stugan.

— Stig opp, det kan vara nog med sömn nu, — sade
Jasjvin och gick bakom avbalkningen och högg tag i skuldran
på Petritskij, som med tillrufsat hår och näsan nedborrad i
huvudkudden låg och sov.

Petritskij spratt plötsligt upp ur bädden och såg sig om.

— Din bror har varit här, — sade han till Vronskij. —
Han väckte upp mig, må fan ta honom för det, och sade, att
han skulle komma tillbaka. — Och dragande över sig täcket
kastade han sig åter tillbaka mot kudden. — Låt bli, Jasjvin,
— sade han till denne, som sökte dra täcket av honom. —
Låt bli då! — Och så vände han sig om och slog upp
ögonen. — Du kunde hellre säga mig vad för något jag bör
dricka. Jag är så gement torr i halsen, att...

— Brännvin är nummer ett, — klang Jasjvins djupa
röst. — Terestjenko! Skaffa hit brännvin och gurka åt
husbonn din, — skrek han, tydligen finnande välbehag i sin
egen stämma.

— Säger du brännvin? Vad — frågade Petritskij
gnuggande sig i ögonen och rynkande pannan. — Och
dricker du med? Då tar vi en klar gemensamt! Vronskij, du
skall väl också? — sade Petritskij. Och han steg upp och
rullade in sig i sitt tigerrandiga täcke upp under armarna.
Han klev ut i avbalkningens dörröppning och började
sjunga på franska: Det var en konung i Tule. — Nå,
Vronskij, tar du en sup?

— Dra för fan i våld, — sade Vronskij, som med
kalfaktorns hjälp höll på att dra på sig livrocken.

— Vart skall det bära av? — frågade honom Jasjvin.
— Där kommer ju trojkan, — tillade han, då han i
detsamma fick syn på Vronskijs framkörande kalesch.

— Jag skall till stallarna och sedan måste jag till
Brjanskij för ordnandet av en hästaffär, — sade Vronskij.

Vronskij hade faktiskt lovat besöka Brjanskij, som
bodde tio verst från Peterhof, för att lämna denne pengar
för hästar, och han hade för avsikt att hinna med även
detta. Men hans kamrater begrepo strax, att han inte bara
ärnade sig dit.

Petritskij, som fortsatte att gnola, blinkade med ena
ögat och spetsade läpparna, som om han ville säga: ja, vi
vet nog, vad det är för en Brjanskij.

— Se bara till, att du inte försinkar dig! — sade Jasjvin
seende ut genom fönstret på trespannets mittelhäst, som han
sålt till Vronskij, och tillade för att byta om samtalsämne:
— Nå, är du nöjd med min brungrå?

— Vänta! — ropade Petritskij till Vronskij, som redan
var på väg ut. — Bror din har lämnat ett brev och en
biljett till dig. Vänta, var gjorde jag av dem?

Vronskij hejdade sig.

— Nå, var är de?

— Ja, var är de? Det är just frågan! — sade Petritskij
i högtidlig ton och lyfte pekfingret över näsan.

— Nå, säg det då! Vad är det för dumheter! — sade
Vronskij leende.

— Jag har inte eldat i kaminen. De måste finnas
någonstans.

— Nej, skoja inte! Var har du brevet?

— Nej, jag har verkligen glömt det. Eller såg jag
kanske i syne? Vänta litet! Bli inte arg! Om du som jag i
går hade varit med om att dricka fyra buteljer per man, så
hade du glömt var du låg. Vänta, jag skall strax liva upp
minnet på mig!

Petritskij gick bakom avbalkningen och lade sig på sin
säng.

— Vänta, så här låg jag och han stod där. Jo, jo,
jo... Jo, där är det! — och Petritskij drog fram ett
brev, som legat under madrassen, där det blivit
undanstoppat.

Vronskij tog brevet och en medföljande biljett skriven
av brodern. Det var, vad han väntat, ett brev från modern
fullt av förebråelser för att han icke rest till henne och
några rader från brodern, som meddelade att han
nödvändigt ville tala med honom. Vronskij visste, att det rörde
sig om samma sak. »Vad har de med det att göra?» tänkte
han, knycklade hop breven och stack in dem i öppningen
mellan två knappar i den åtsittande livrocken för att
noggrannare läsa dem under vägen. I stugans förstu mötte
han två officerare, den ene från hans eget regemente, den
andre från ett annat.

Vronskijs bostad var som alltid ett tillhåll för alla
möjliga officerare.

— Vart skall du?

— Jag måste fara till Peterhof.

— Och har hästen kommit från Tsarskoje Selo?

— Ja, men jag har inte sett den än.

— Man säger, att Machotins Gladiator blivit halt.

— Bara sladder! Men hur skall ni kunna galoppera i
sådan sörja? — sade den andre.

— Se mina räddare! — ropade Petritskij, som fått syn
på de båda nykomna. Vid hans sida stod hans kalfaktor
och höll fram på en bricka en brännvinskaraff och en assiett
med salta gurkor. — Jasjvin har ordinerat mig att dricka,
för att restaurera mig.

— Nå, men det var en väl grundlig tillställning ni hade
i går, — sade en av de nykomna, — vi har inte fått sova på
hela natten.

— Ja, men tänk bara, hur värdigt vi avslutade den! —
sade Petritskij. — Volkov klättrade upp på taket och
klagade över känslor av svårmod. Då säger jag: hit med
musik, begravningsmarsch! Och så somnar han in på taket
under en begravningsmarschs toner.

— Tag för all del en duktig sup och drick se’n
seltersvatten med mycket citronsaft i, — sade Jasjvin, som stod
bredvid Petritskij lik en mor som skulle få sitt barn att ta
in medicin, — och efter det kan ni dricka champagne, en
liten skvätt, så där en butelj.

— Ett förståndigt förslag! Vänta Vronskij, drick med!

— Nej, adjö, jag dricker ingenting i dag.

— Tror du, att du blir tyngre av det? Nå, då får vi
reda oss utan dig. Hit med seltersvatten och citroner!

— Vronskij! — skrek någon, då han stod på tröskeln.

— Vad nu?

— Jag skulle råda dig att klippa dig, annars känns
hårstråna för tunga, särskilt omkring månen!

Vronskij hade verkligen börjat bli smått skallig i förtid.
Han log muntert med sina jämna, vita tandrader, sköt
mössan ned över den begynnande glesheten i håret och begav
sig upp i kaleschen.

— Till stallarna! — ropade han och skulle just ta fram
breven för att närmare läsa dem, men åtrade sig, då han
fruktade att komma ur stämningen. — »Det kan jag göra
senare», tänkte han.
</chapter>

<chapter name="XXI">
<h2>XXI.</h2>

En rad provisoriska stallar, en hop sammanhängande
träbaracker, voro uppförda alldeles i närheten av
kapplöpningsbanan, och hit hade i går hans häst blivit förd. Själv
hade han emellertid icke ännu hunnit se till den. Under de
senaste dagarna hade han icke själv sysslat med att rida in
den, utan hade lämnat detta uppdrag åt en tränare, och
han var därför fullständigt okunnig om, i vilket tillstånd
hans häst nu befann sig. Han hade knappt stigit ur vagnen,
förr än stallpojken, groomen, som på långt håll känt igen
honom, ropade ut tränaren. Iförd höga stövlar och kort
jacka och med armarna i sidorna kom denne honom till
mötes vaggande framåt med den för jockeyer så
karakteristiska en smula otympliga gången. Det var en mager
slätrakad engelsman med en liten obetydlig skäggtofs
kvarlämnad på hakspetsen.

— Nå, hur står det till med Frou-Frou? — frågade
Vronskij på engelska.

— <i>All right, sir</i> — hördes det djupt ur halsen på
engelsmannen. — Men det vore bäst, om ni inte ginge in, —
tillade han och lyfte på hatten. — Jag har satt på henne
nosgrimman, hon är för tillfället särskilt orolig. Bäst att inte
gå in för att inte störa henne i onödan.

— Nej, jag måste in. Jag vill se till henne.

— Stig på då, — sade engelsmannen buttert utan att
märkbart öppna på munnen och gick före med vaggande
gång och svängande armbågar.

De stego in på en liten gårdsinhägnad framför
barackerna. Vakthållande stalldrängen, en trevlig pojke i snygg,
ren jacka och med en kvast i handen mötte de inträdande
och gjorde dem sällskap. I baracken stodo fem hästar var
och en i sin särskilda avbalkning, och Vronskij visste att
bland dem även skulle befinna sig hans hästs farligaste
medtävlare, Machotins storväxta fux Gladiator. Vronskij
hade egentligen ännu större lust att titta på Gladiator, än
på sin egen häst, den förstnämnda hade han nämligen aldrig
haft tillfälle att se. Men Vronskij visste, att det efter
hästsportens hedersregler icke blott stred mot anständigheten
att titta på den utan att det icke en gång passade sig att
fråga om den. Då han befann sig på väg längs
mittelgången, öppnade stallpojken dörren till andra avbalkningen till
vänster, och Vronskij fick syn på en stor röd häst med vita
fötter. Han visste, att det måste vara Gladiator, men med
känslan hos en gentleman, som vänder sig undan från ett
öppnat brev adresserat till en annan, drog han sig tillbaka
och gick bort till Frou-Frous spilta.

— Där är hästen, som tillhör den där Mak... Mak...
jag kan inte lära mig att uttala hans namn, — sade
engelsmannen med ryggen vänd mot Vronskij och pekade med
sin smutsiga tumnagel bort mot Gladiators avbalkning.

— Machotin? Ja, det är min farligaste medtävlare, —
sade Vronskij.

— Om det var ni, som rede den hästen, skulle jag hålla
på den, — sade engelsmannen.

— Frou-Frou är mer nervös, han är kraftigare, — sade
Vronskij, leende åt den komplimang, han fått för sin
ridkonst.

— Vid hinderritt beror allt på skicklighet och <i>pluck</i>,
— sade engelsmannen.

»Pluck», d. v. s. energi och djärvhet, kände sig Vronskij
icke bara ha nog av, utan han var rent av fast övertygad
om, att ingen i världen kunde ha så mycket »pluck» som han.

— Är ni säker på, att inte det stora täcket behöver
läggas på?

— Det behövs inte, — svarade engelsmannen. — Men
var god och tala inte så högt. Hästen blir orolig, — tillade
han, nickande med huvudet mot den tillstängda
avbalkningen, framför vilken de stodo och varifrån hördes ljud av
hovar, som bytte plats i halmen.

Han öppnade dörren, och Vronskij steg in i den lilla
avbalkningen, som svagt upplystes av ett litet fönster.
En mörkbrun häst iförd grimma stod därinne nervöst
flyttande fötterna i halmen. Seende sig om i halvskymningen,
kastade Vronskij ofrivilligt en ny mönstrande blick på sin
kära hästs hela gestalt. Frou-Frou var ett sto av
medelstorlek och icke alldeles tadelfri i fråga om
kroppsbyggnaden. Hon var genomgående för litet bred i benstommen.
Fast hennes bröstparti sköt starkt framåt, var bröstvidden
smal. Bakdelen sluttade en smula för starkt, och såväl
frambenen som i synnerhet bakbenen voro märkbart
inåtsvängda. Benens muskler voro icke särskilt kraftiga, men
däremot var hästen ovanligt bred i sadelgjorden, vilket
framträdde särskilt tydligt nu, då djuret var avmagrat och
under träning. Sedda framifrån syntes dess smalben knappt
tjockare än ett finger, men sedda från sidan voro de
ovanligt tjocka. Frånsett bröstkorgen, tycktes hästen liksom
vara hoptryckt från sidorna och utdragen på längden. Men
djuret hade i allra högsta grad en egenskap, som uppvägde
alla brister, det äkta rasblodet, den »visade blod» som
engelsmännen säga. Musklerna, som skarpt framträdde
mellan ådrornas fina nät på den tunna, smidiga, atlaslena
huden, tycktes lika fasta som skelettdelar. Det smäckra
huvudet med de stora, glänsande, livfulla ögonen vidgade ut sig
i en mule med vidöppna näsborrar, röda av sina tunna
hinnors blodfullhet. I hela djurets gestalt, särskilt i dess
huvud låg det ett bestämt, energiskt och samtidigt milt
uttryck. Frou-Frou tycktes vara ett bland de djur, som
icke tala, blott av den orsak, att munnens anatomiska
byggnad icke tillåter det.

Åtminstone hade Vronskij ett intryck av att hon begrep
allt vad han kände, då han betraktade henne.

Så fort Vronskij kom in till henne, drog hon ett djupt
andetag, och det utstående ögat skelade till, så att vitan
blev blodsprängd, och hästen betraktade de inträdande
under det att den oroligt skakade på grimman och elastiskt
bytte fotställning.

— Nå, nu ser ni, hur starkt irriterad hon är, — sade
engelsmannen.

— Å, å, du kära! — sade Vronskij och gick fram till
hästen för att intala den lugn.

Men ju närmare han kom inpå henne, desto oroligare blev
Frou-Frou. Först då han kom alldeles intill hennes huvud,
lugnade hon sig plötsligt och musklerna darrade häftigt
till under det fina, mjuka skinnet. Vronskij strök hennes
kraftiga hals, lade tillrätta en tofs av manen, som glidit över
på andra sidan av den spetsiga manken, och närmade sitt
ansikte mot hennes uppspärrade näsborrar, som voro lena
som vingen på en flädermus. Hennes spända näsborrar
frustade ljudligt, hon darrade till och klippte med det
spetsiga örat och sträckte så sin kraftiga svarta läpp ut mot
Vronskij, som om hon ville hugga honom i ärmen. Men
kännande grimman, som hon glömt bort, skakade hon
häftigt på denna och började åter oroligt lyfta på sina
finsvarvade ben.

— Lugna sig, flickan lilla, lugna sig! — sade han och
strök henne med handen över bakdelen och med en glad
förvissning, att hästen var i bästa kondition, gick han ut
ur spiltan.

Hästens oro hade meddelat sig åt Vronskij. Han kände,
att blodet strömmade honom till hjärtat och att han liksom
hästen fick ett begär att röra på sig, bitas. Det var en
känsla av på en gång skräck och glädje.

— Nå, jag litar sålunda på er, — sade han till
engelsmannen — vi träffas på platsen klockan halv sju.

— <i>All right</i>, — sade engelsmannen. — Men vart far ni,
<i>my Lord?</i> — frågade han helt oväntat, begagnande en
tilltalsform, som han eljes aldrig brukade använda.

Vronskij lyfte förvånad på huvudet och gav honom ett
av de ögonkast, han så väl förstod att ge, och riktade
därvid blicken icke mot engelsmannens ögon utan mot hans
panna, förbluffad över påflugenheten i hans fråga. Men
besinnande, att engelsmannen, då han gjorde denna fråga
hade vänt sig till honom icke såsom till sin husbonde utan
såsom till den, som skulle rida kapplöpningshästen, svarade
han:

— Jag måste till Brjanskij, om en timme är jag hemma.

»För vilken gång är det man gjort mig denna fråga i dag!»
sade han till sig själv och rodnade, något som ytterst sällan
hände honom. Engelsmannen såg uppmärksamt på honom
och som om han visste, vart Vronskij skulle fara, tillade han:

— Främst av allt gäller det att bevara sitt lugn före en
kappritt, — sade han, — kom inte i misshumör och låt inte
något oroa er.

— <i>All right</i>, — svarade Vronskij leende, sprang upp i
kaleschen och gav befallning om att köra till Peterhof.

Han hade emellertid blott farit ett litet stycke därifrån,
då ett regnmoln, som ända sedan tidigt på morgonen
stått hotande på himlen, urladdade sig och ett störtregn
började falla.

»Förargligt, — tänkte Vronskij och slog upp suffletten.
— Det var smörjigt redan förut, och nu blir det som ett
kärr.» I den tillslutna kaleschens ensamhet började han så
läsa moderns brev och broderns korta skrivelse.

Ja, det var alltjämt samma historia. Alla, hans moder,
hans bror, alla funno de det nödigt att blanda sig i hans
hjärteangelägenhet. Denna inblandning uppväckte hos
honom förbittring, en känsla, som han eljes sällan erfor. »Vad
har de med det att göra? Varför anser var och en det vara
hans plikt att bekymra sig om mig? Och varför ger de mig
ingen ro? Är det månne därför, att de ser, att detta är
något, som de inte kan begripa. Om det vore en vanlig
futtig erotisk historia inom societeten, skulle de nog lämna
mig i fred. Men de känner, att det här är något annat, att
det här inte är fråga om en lekdocka, utan att denna kvinna
är mig kärare än livet. Och det är obegripligt för dem, och
därför harmar det dem. Hur vårt öde än må vara och vad
än det kan bli av det, vi har skapat det själva och vi klagar
inte över det, — sade han, i ordet »vi» förbindande sig med
Anna. — Nej, men de skall kantänka lära oss att leva. De
har inte ett begrepp om vad lycka är för något, de vet inte,
att utan denna kärlek finns för oss varken lycka eller olycka
— finns det rent av intet liv», tänkte han.

Han vredgades emellertid på alla just av den orsak, att
han innerst inne kände, att de hade rätt. Han kände, att
den kärlek, som förband honom med Anna, icke var en
ögonblickets hänryckning, som snart skulle förgå likt andra
kärleksförbindelser utan att lämna andra spår efter sig
i bådas liv än angenäma eller oangenäma minnen. Han
kände allt det plågsamma i sitt eget och hennes läge,
allt det svåra, som låg i att utsatta för allas ögon inom den
sfär där de levde, söka fördölja denna kärlek, ljuga och
bedraga, — att ljuga, förställa sig, ständigt tänka på andra,
då lidelsen, som band dem samman var så stark, att de
båda ville glömma allt annat utom sin kärlek.

Han erinrade sig alla dessa ofta upprepade fall av
nödtvungen lögn och förställning, handlingar, som så starkt
buro hans natur emot, och han mindes särskilt livligt den
hos henne ofta iakttagna skamkänslan över denna
nödtvungna lögn och förställning. Och han erfor en underlig
känsla, som ibland brukade komma över honom, sedan
förbindelsen med Anna börjat. Det var en känsla av vämjelse
inför något, en vämjelse kanske för Alexej Alexandrovitj,
kanske för honom själv, kanske för hela tillvaron, — han
visste icke riktigt vilket. Men han sökte alltid jaga denna
underliga känsla ifrån sig. Och även nu skakade han den
av sig och gled vidare i sina tankar.

»Ja, förr var hon olycklig, fast stolt och lugn. Men nu
kan hon inte längre känna sig stolt och värdig, fast hon
inte vill låtsa om det. Ja, härpå måste det bli ett slut»,
fullföljde han sin tankegång.

Och för första gången stod det klart för honom, att det
var nödvändigt att göra ett slut på detta lögntillstånd, ju
förr, desto hellre. »Vi får överge allt, hon och jag, fly
någonstans ensamma med vår kärlek», sade han till sig själv.
</chapter>

<chapter name="XXII">
<h2>XXII.</h2>

Regnskuren blev emellertid icke långvarig, och då
Vronskijs trojka med i fullt trav framilande stånghäst, dragande
de från tömmar fria sidohästarna med sig skumpande i
smutsen, körde fram till sin bestämmelseort, tittade solen
åter fram, och taken på villorna och de gamla lindarna i
trädgårdarna på bägge sidor om stora chausséen glittrade
i fuktig glans, från grenarna plaskade ett muntert
regndropp och från hustaken forsade vattnet ned. Vronskij
tänkte nu icke längre på att regnet komme att förstöra
kapplöpningsbanan, utan gladde sig åt, att tack vare detta
regn han helt säkert skulle träffa Anna ensam hemma, ty
han visste, att Alexej Alexandrovitj, som nyss återvänt från
sin kurortsvistelse, ännu icke flyttat dit ut från Petersburg.

För att väcka mindre uppseende steg Vronskij ur
vagnen redan vid bron, som ledde till uppfartsvägen, och begav
sig vidare till fots. Han gick icke direkt fram till
huvudentrén, som vette åt vägen, utan gick in på gårdsplanen.

— Har herrn kommit? — frågade han
trädgårdsmästaren.

— Nej, det har han inte. Men frun är hemma. Det går
an att gå stora ingången, det finns folk där, som kan öppna,
— svarade trädgårdsmästarn.

— Nej, jag tar vägen genom trädgården.

Då han förvissat sig om att hon var ensam, ville han
överraska henne, ty han hade icke givit något löfte att
komma denna dag och hon tänkte helt säkert icke, att han
skulle besöka henne så omedelbart före kapplöpningen.
Han gick därför med handen på sabelfästet och med
försiktiga steg för att ej knarra i sanden längs den av
blomsterrabatter kantade gångstigen, bort mot husets
trädgårdsterrass. Vronskij hade nu glömt allt, som han under
ditfärden tänkt om det svåra och bekymmersamma i sitt läge.
Han tänkte blott på ett: att han strax skulle få se henne,
icke bara i sin egen inbillning, utan livslevande, helt och
hållet sådan hon var i verkligheten. Han var redan på väg
uppför terrassens sluttande trappsteg, försiktigt trampande
på hela fotsulan för att icke åstadkomma något buller, då
han plötsligt kom att tänka på något, som han ständigt
hade svårt att behålla i minnet och som tillhörde den mest
plågsamma sidan i deras förhållande, — hennes son och
dennes frågande, i Vronskijs ögon obehagliga blick.

Denne gosse hade mer än allt annat varit ett störande
hinder i deras förhållande. Då han var närvarande,
vågade varken Vronskij eller Anna tala om något, som de icke
kunde upprepa i allas närvaro, ja, de dristade sig icke ens
att antydnings vis tala om något, som gossen icke förstod.
De hade icke kommit överens härom, utan det hade av sig
själv blivit en vana. De skulle ha ansett det som en
förnärmelse mot sig själva att söka bedraga detta barn. Då
gossen var närvarande talade de med varandra som två
konventionellt bekanta. Men trots denna försiktighet, kunde
Vronskij hos barnet ofta lägga märke till en mot honom
riktad, iakttagande och frågande blick och en egendomlig
oro och nervositet i barnets förhållande till honom, ett
vacklande mellan smeksamhet, köld och skygghet. Det var
som om gossen kände på sig, att det mellan denne man
och hans mor fanns något betydelsefullt förhållande, som
han icke kunde förstå.

Det förhöll sig verkligen så, att gossen hade en känsla
av att det var ett förhållande, som han icke kunde förstå,
och ansträngde sig att för sig klargöra den känsla, han
borde hysa för Vronskij. Med ett barns mottaglighet för
känslouttryck lade han tydligt märke till, att fadern,
guvernanten och barnjungfrun alla icke blott tyckte illa om
Vronskij, utan med motvilja och skräck sågo på honom, fast
de ingenting sade om honom, men att modern bemötte
honom som den bäste vän.

»Vad har det att betyda? Vem är han? Bör jag tycka
om honom? Om jag inte förstår det, är jag då en dum
eller elak gosse», tänkte barnet, och härpå berodde dess
forskande, frågande, delvis ovänliga ansiktsuttryck och
denna skygghet och nervositet, som så besvärade Vronskij.
Detta barns närvaro väckte osvikligt hos Vronskij den
känsla av obestämd vämjelse, som han på sista tiden
börjat känna inom sig. Detta barns närvaro framkallade hos
Vronskij och hos Anna en känsla likt den en sjöfarande
erfar, då han på kompassen ser, att den riktning, i vilken
han snabbt glider fram, skarpt avviker från rätta kursen
och att det icke står i hans makt att hejda denna rörelse,
att varje minut avlägsnar honom mer och mer från den
kurs, han borde hålla, och att ett erkännande av denna
avvikelse är liktydigt med att inse sitt eget förestående
fördärv.

Detta barn med dess naiva blick på livet var likt en
kompass, som visade dem båda, hur starkt de avveko från
något, som de väl kände, men icke ville veta av.

För tillfället var Serjozja icke hemma, och Anna var
alldeles ensam och satt på terrassen och väntade på sonen,
som gått ut på promenad och blivit överraskad av regnet.
Hon hade skickat ut betjänten och en av tjänsteflickorna
för att söka efter honom och satt nu och väntade på att
han skulle komma tillbaka. Klädd i en rikt broderad vit
klänning satt hon bakom en blomstergrupp på terrassen och
hörde icke att någon kom. Med det svartlockiga huvudet
nedböjt tryckte hon pannan mot den kyliga metallytan på
en vattenkanna, som stod på terrassbalustraden, och med
sina vackra, ringprydda händer, så välkända för Vronskij,
hade hon gripit tag på båda sidor om kannan. Skönheten
hos hela gestalten, huvudet, halsen, händerna grep
Vronskij såsom alltid med underbar makt. Han stannade,
hänryckt betraktande henne. Men då han ville ta blott
ytterligare ett steg för att komma närmare intill henne, kände
hon redan hans närvaro, sköt kannan ifrån sig och vände
ett av sinnesrörelse upphettat ansikte mot honom.

— Vad står på? Är ni inte frisk? — sade han på franska
och gick fram till henne. Han ville störta fram till henne,
men erinrande sig, att utomstående kunde finnas i närheten,
såg han mot balkongdörren och rodnade så som han alltid
rodnade, då han kände, att han måste akta sig och se sig
för.

— Nej, jag är frisk, — sade hon, reste sig och tryckte
hårt hans framsträckta hand. Jag väntade... inte dig.

— Herre Gud, så kall om händerna! — sade han.

— Du skrämde mig, — sade hon. — Jag satt ensam och
väntade på Serjozja, han är ute på promenad. De kommer
visst den här vägen.

Trots att hon ansträngde sig att vara lugn, darrade
hennes läppar.

— Förlåt mig, att jag kommit, men jag kunde inte låta
denna dag gå utan att se er, — fortsatte han på franska, som
han talade som oftast för att undvika modersmålets dem
emellan omöjligt kyliga »ni» och farliga »du».

— Varför det? Jag är så glad!

— Men ni är inte frisk eller också upprörd över något,
— fortsatte han utan att släppa hennes hand och böjde sig
fram mot henne. — Vad tänkte ni på?

— Alltjämt på samma sak, — sade hon med ett leende.

Hon sade sant. När helst, vid vilket tillfälle det än var,
man frågade henne om vad hon tänkte, kunde hon ofelbart
svara: alltjämt på detsamma, på min lycka och på min
olycka. Och just nu, då han överraskade henne, hade hon
tänkt på, varför för andra, till exempel för Betsy, vars
officiellt hemlighållna förbindelse med Tusjkevitj hon
kände till, detsamma kunde falla sig så lätt, som för Anna
var så pinsamt. I dag plågade henne på grund av vissa
omständigheter denna tanke alldeles särskilt. Hon gjorde
honom en del frågor om den förestående kapplöpningen.
Han besvarade dem, och då han märkte, att hon var i
upprörd sinnesstämning, började han för att förströ henne att i
den mest lugna ton utförligt berätta för henne om
förberedelserna för löpningen.

»Skall jag säga honom det eller skall jag inte?» — tänkte
hon, seende på hans lugna, vänliga ögon. — »Han är så
lycklig, så upptagen av sitt kapplöpningsbestyr, att han inte
kommer att nu förstå detta som han bör, inte fatta hela
betydelsen av vad jag vet.»

— Men ni sade ju inte, vad ni tänkte på, då jag kom, —
sade han görande ett uppehåll i sin berättelse. — Var
snäll och säg mig det!

Hon svarade icke och såg med nedböjt huvud allvarligt
och spörjande på honom med sina bakom långa
ögonfransar tindrande pupiller. Hennes hand, som lekte med ett
avryckt blad, darrade. Han såg detta, och i hans ansikte kom
ett uttryck av den undergivenhet, den slaviska
hängivenhet, varmed han så vunnit henne.

— Jag ser, att det har hänt något. Skulle jag en minut
kunna vara lugn, då jag vet, att ni bär på ett bekymmer,
som inte jag delar? Säg mig det, för Guds skull! — bad han.

»Ja, men jag kan inte förlåta honom, om han inte
förstår hela betydelsen av detta. Är det då inte bättre att
tiga än att pröva honom?» tänkte hon, alltjämt seende på
samma sätt på honom och kännande, att hennes hand, som
höll bladet, darrade allt mer och mer.

— För Guds skull! — upprepade han och grep hennes
hand.

— Skall jag säga det?

— Ja, ja, ja...

— Jag är havande, — sade hon tyst och sakta.

Bladet i hennes hand darrade till ännu häftigare, men
hon tog icke ögonen från honom för att se, hur han skulle
motta underrättelsen. Han bleknade, ville säga något, men
hejdade sig, släppte hennes hand och sänkte huvudet. »Ja,
han har förstått hela betydelsen av detta», tänkte hon och
tryckte tacksamt hans hand.

Hon misstog sig icke i sitt antagande, att han fattat
betydelsen av detta meddelande så som hon, en kvinna,
förstod den. Vid denna underrättelse erfor han med
tiodubblad styrka ett nytt anfall av denna underliga obestämda
avskykänsla mot någon. Samtidigt förstod han, att den
kris, som han väntat på, nu inträtt, att man nu icke längre
kunde hålla något hemligt för Annas man och att man på
något sätt så fort som möjligt måste göra ett slut på detta
onaturliga tillstånd. Men dessutom meddelade sig hennes
oro rent fysiskt till honom. Han såg på henne med en
medlidsam, undergiven blick, kysste hennes hand, reste sig
och började tyst gå fram och tillbaka på terrassen.

— Ja, — sade han och gick beslutsamt fram mot henne.
— Varken jag eller ni har sett på vårt förhållande som på en
lek, och nu är vårt öde avgjort. Det är oundgängligt, att
få slut på denna — han såg sig om — denna lögn, vi lever i.

— Få slut på? Men hur få slut, Alexej? — sade hon
stilla.

Hon hade nu lugnat sig, och hennes ansikte upplystes
av ett milt leende.

— Lämna er man och förena ert liv med mitt.

— Det är redan förenat, — svarade hon knappt
hörbart.

— Ja, men inte helt, helt.

— Men hur, Alexej, säg mig hur? — sade hon med ett
sorgmodigt leende åt det tröstlösa i sin belägenhet. — Finns
det då någon väg ut från detta? Är jag då inte min mans
hustru?

— Det finns väg bort från allt. Nu gäller det att
besluta sig, — sade han. — Allt annat är bättre än det läge,
vari du lever. Jag ser ju, hur du lider av allt — av
sällskapslivet, av din son, av din man.

— Ack, bara inte av min man, — sade hon med ett
rättframt leende. — Jag vet inte av honom, jag tänker inte
på honom. Han finns inte.

— Du talar inte uppriktigt. Jag känner dig. Du plågas
även för hans skull.

— Ja, han vet ju inte av det, — sade hon, och en häftig
rodnad steg plötsligt upp på hennes ansikte. Hennes kinder,
panna och hals rodnade, och tårar av blygsel stego upp i
hennes ögon. — Men låt oss inte tala om honom.
</chapter>

<chapter name="XXIII">
<h2>XXIII.</h2>

Vronskij hade redan några gånger tidigare, fast icke så
beslutsamt som nu, sökt få henne att övertänka sitt läge
och varje gång hade han i hennes svar mött samma
ytlighet och lättvindighet i omdömet som nu. Det var som det
i denna sak fanns något, som hon icke kunde eller icke ville
klargöra för sig, det var, som om så fort hon började tala
om detta, hon, den verkliga Anna, drog sig undan inom sig
och det trädde fram inför honom en annan, egendomlig, för
honom vilt främmande kvinna, som han icke älskade utan
kände fruktan för och som bjöd honom motstånd. Men nu
var han fast besluten att helt tala ut.

— Om han vet av det eller inte, — sade Vronskij med
sin vanliga fasta och lugna röst, — vet han eller vet han
inte, den saken kommer oss inte vid. Vi kan inte... vi
kan inte låta det förbli vid det gamla, särskilt nu.

— Nå, vad bör då göras, tycker ni? — frågade hon
med samma lätta försmädlighet i tonen. För henne, som
nyss hyst en sådan fruktan, att han skulle ta hennes
havandeskap lättvindigt, kändes det nu retfullt, att han av denna
orsak fann det nödvändigt att företa något.

— Meddela honom allt och överge honom.

— Mycket bra. Låt oss anta, att jag gör det, — sade
hon. — Vet ni, vad som blir följden därav? Jag kan på
förhand berätta allt, — och en onskefull glimt brände till i
hennes nyss förut så milda ögon. — »Å, ni älskar en annan
och har med honom ingått en brottslig förbindelse? (Hon
härmade sin man och lade precis som om det varit Alexej
Alexandrovitj huvudtonen på ordet »brottslig».) Jag har
tidigare varnat er för följderna i avseende på religionen
staten och familjen. Ni har inte lytt mig. Nu kan jag inte
utlämna till offentlig skam mitt eget namn... — och min
sons, ville hon tillägga, men om sin son kunde hon icke
skämta — ... mitt eget namn till offentlig skam», och
ytterligare något i samma stil, tillade hon. — På det hela taget
kommer han att med hela sin statsmannavärdighet, med all
sin tydlighet och precision att säga ifrån, att han inte kan
lämna mig fri, men att han skall ta de mått och steg, som
ligger i hans makt, för att undvika skandal. Och han
kommer lugnt och ackurat att göra det han säger. Det är, vad
som kommer att ske. Det är inte en människa, utan en
maskin, och en elak maskin, då den blir retad, — tillade hon,
därvid erinrande sig Alexej Alexandrovitj med alla hans
kroppsliga egenheter och hans torra sätt att tala och lade
honom till last allt, som hon hos honom kunde finna av
dåligt, ur stånd att hos honom kunna urskulda något på
grund av den fruktansvärda skuld, som hon gjort sig
skyldig till inför honom.

— Men, Anna, — sade Vronskij med bevekande, mjuk
röst, sökande lugna henne, — det är dock oundvikligt att
säga honom det, och sedan får man anpassa sig efter vad
han företar sig.

— Vad, att fly?

— Ja, varför inte fly. Jag ser ingen möjlighet att
fortsätta detta... Och inte för min skull, — jag ser, att ni
lider.

— Ja, fly sin väg och bli er älskarinna, — sade hon med
ett vredgat tonfall.

— Anna, — ljöd hans milt förebrående röst.

— Ja, — fortsatte hon, — bli er älskarinna och lämna
åt fördärvet...

Hon hade åter velat säga »min son», men kunde icke
uttala dessa ord.

Vronskij kunde icke förstå, hur hon med sin starka,
ärliga natur kunde uthärda detta tillstånd av svek och
förställning utan att vilja komma ut ur det. Men han kunde
icke gissa sig till, att det avgörande svaret härpå låg i två
ord, som hon icke uttalat, »<i>min son</i>». Då hon tänkte på sin
son och hans framtida förhållande till en mor, som
övergivit hans far, fick hon en så fasansfull känsla av vad hon
gjort, att hon icke kunde hålla samman sina tankar, utan
sökte i typiskt kvinnlig svaghet att lugna sig genom falska
omdömen och tomma ord, för att allt skulle förbli vid det
gamla och hon skulle kunna glömma den förfärliga frågan,
vad det skulle bli av sonen.

— Jag ber dig, jag bönfaller dig, — sade hon plötsligt
med en helt annan, uppriktig och mild ton och grep honom
om handen, — tala aldrig med mig om detta!

— Men, Anna...

— Aldrig. Lämna det åt mig. Allt det gemena, allt det
fasansfulla i min belägenhet känner jag. Men det är inte
så lätt att komma till ett beslut som du tror. Men lämna
den saken åt mig och lyd mig. Tala aldrig med mig om
detta. Vill du lova mig?... Nej, nej, lova mig!...

— Jag lovar dig allt, men jag kan inte vara lugn,
särskilt efter det, som du sagt mig. Jag kan inte vara lugn,
då du inte kan vara lugn...

— Jag? — upprepade hon. — Ja, jag plågas ibland
men det går över, om du aldrig kommer att tala med mig
om detta. Då du talar med mig, blott då plågar det mig.

— Jag förstår inte, — sade han.

— Jag vet, — avbröt hon honom, — hur svår
förställning är för din uppriktiga natur, och jag beklagar dig. Jag
tänker ofta på, hur du för min skull förstört ditt liv.

— Jag har också tänkt, — sade han: — hur har du för
min skull kunnat offra allt? Jag kan inte förlåta mig själv,
att du är olycklig.

— Jag olycklig? — sade hon och närmade sig honom
seende mot honom med ett hänfört leende fullt av kärlek,
— jag är som en hungersjuk människa, som till sist fått
föda. Hon kan frysa, och hennes dräkt kan vara i trasor
och hon kan känna blygsel, men hon är inte olycklig. Jag
olycklig? Nej, här är min lycka...

Hon hörde med ens på avstånd ljudet av sin sons röst,
kastade en snabb blick över terrassen och reste sig hastigt
upp. Hennes blick brände till i en glöd, som han så väl
kände, hon lyfte med en häftig rörelse sina vackra
ringprydda händer och grep om hans huvud, såg på honom med
en lång blick och förande sitt ansikte med dess blottade,
leende tänder intill hans kysste hon honom hastigt på
munnen och båda ögonen och sköt honom från sig. Hon ville
gå, men han höll henne kvar.

— När? — frågade han viskande, hänryckt betraktande
henne.

— Klockan ett, — viskade hon och med en tung suck
gick hon därifrån med sin lätta och snabba gång för att
möta sin son.

Regnet hade överraskat Serjozja inne i en stor trädgård
och han och barnjungfrun hade blivit sittande i en berså.

— Farväl till härnäst, — sade hon till Vronskij. — Det
är på tiden att bege sig till kapplöpningen. Betsy har
lovat köra mig dit.

Efter att ha kastat en blick på klockan begav sig
Vronskij skyndsamt av.
</chapter>

<chapter name="XXIV">
<h2>XXIV.</h2>

Då Vronskij på Karenins’ balkong tittade på klockan,
var han så upprörd och upptagen av sina tankar, att han
såg urvisarn utan att rätt fatta, hur lång tid som gått.
Han gick ut på chausséen och styrde försiktigt trampande
i smutsen sina steg till den väntande kaleschen. Han var
till den grad uppfylld av sin känsla för Anna, att han icke
ens tänkte på vad klockan var och om han ännu hade tid
att fara till Brjanskij. Han hade såsom det rätt ofta händer
blott kvar den rent yttre, mekaniska minnesförmågan, som
hjälper oss från en handling till närmast liggande. Han
gick bort till körsvennen, som somnat in på kuskbocken i
den redan snett fallande skuggan från en tät lind, betraktade
ett ögonblick de långa stråk av flugor som svärmade
kring de svettiga hästarna och väckte så kusken och gav
befallning om att köra till Brjanskij. Då han hade farit en
sju verst, kom han först så pass till sans, att han åter såg
på klockan och uppfattade, att den var halv sex och att
han försinkat sig.

Denna dag skulle åtskilliga olika kapplöpningar äga
rum: en eskortridning, därefter en löpning för officerare
på två verst, sedan en på fyra och så slutligen hinderritten,
i vilken han skulle deltaga. Till sin egen löpning kunde han
ännu hinna i god tid, men om han for till Brjanskij, så gick
det blott med knapp nöd och han skulle hinna fram till
banan först då redan hela hovet var församlat där. Och
det var icke bra. Men han hade givit Brjanskij sitt ord, att
han skulle infinna sig hos honom och beslöt sig därför att
fara vidare och tillsade kusken att icke skona hästarna.

Han anlände till Brjanskij, stannade fem minuter och
körde i skarpt trav tillbaka. Den snabba körturen verkade
lugnande på honom. Allt det nedtyngande i hans
förhållande till Anna, allt det ovissa, som deras sista samtal
lämnat efter sig, gled ur hans medvetande. Han tänkte nu
blott med häftig sinnesrörelse blandad med välbehag på den
förestående kapplöpningen, gladde sig åt att han i alla fall
skulle hinna fram i tid och ibland lyste hans inre upp som
av en ljusglimt, då han kom att tänka på det avtalade
nattliga mötets lyckorus.

Känslan för den förestående kappritten fick allt mer
och mer makt med honom ju närmare, han kom in i dess
miljö, jagande förbi ekipage på ekipage, som från
Petersburg eller de kringliggande sommarvillorna voro på väg till
kapplöpningsplatsen.

I Vronskijs kvarter fanns ingen mer hemma, — alla
kamraterna hade begivit sig ut till kapplöpningen, endast
hans betjänt väntade honom vid porten. Då han klädde
om sig, meddelade honom betjänten, att andra löpningen
redan börjat, att flere herrar hade varit och frågat efter
honom och att en pojke från stallarna hade kommit
springande två gånger.

Då han klätt om sig, vilket skedde utan all brådska
(Vronskij jäktade aldrig och tappade aldrig sin
självbehärskning), gav han order om att köra till barackerna. Härifrån
kunde han redan likt ett böljande hav urskilja ekipage,
fotgängare, soldater på vakt kring hippodromen och myllrande
folkmassor på läktarna. Andra löpningen pågick tydligen
som bäst, ty då han kom in i stallbaracken hörde han en
signalklocka ringa. Vid inträdet i stallet mötte han
Machotins vitfotade fux Gladiator, som höljd i ett väldigt
orangegult täcke med mörkblå bård leddes till hippodromen.

— Var är Cord? — frågade han en stalldräng.

— Inne i stallet, han håller på med att sadla hästen.

I den öppna spiltan stod redan Frou-Frou färdigsadlad.
Man skulle just till att leda ut henne.

— Jag kommer väl inte för sent?

— <i>All right! All right!</i> — ropade engelsmannen, var
bara inte orolig.

Vronskij kastade ännu en gång en mönstrande blick
på sin kära, smäckert byggda häst, vars hela kropp skälvde,
och med svårighet slitande sig från denna syn gick han ut
ur baracken. Han kom fram till åskådarläktarna i den
mest lämpliga tid för att slippa att ådra sig uppmärksamhet.
Tvåverstlöpningen nalkades just sitt slut, och allas ögon
voro riktade på en hästgardist åtföljd av en livhusar, vilka
med uppbjudande av sina hästars sista krafter nalkades
målstolpen. Alla trängde sig hän mot stolpen och den
grupp av åskådare, som utgjordes av hästgardets officerare
och menige, gav genom högljudda rop uttryck åt glädjen
över sin kamrats väntade triumf. Vronskij trädde
oförmärkt mitt in i folkhopen nästan i samma stund, som
signalklockan, som kungjorde löpningens slut, hördes ljuda,
och den högväxte, av smuts överstänkte
hästgardesofficeren, som kommit först till målet, släppte det strama taget
om tyglarna på sin flåsande, av svett starkt mörknade, gråa
hingst.

Hingsten tog våldsamt spjärn med benen och saktade
den rasande farten hos sin bastanta kropp, och
hästgardesofficeren såg sig omkring likt en person, som vaknat upp ur
en tung sömn, och log ansträngt. En svärm av kamrater
och andra omslöt honom.

Vronskij höll sig med avsikt borta från den högre
societetens representanter, som i en livligt samtalande grupp
fritt, men diskret rörde sig framför läktarna. Han visste,
att där befunno sig både Karenina och Betsy och hans
brors hustru, men han begav sig med flit icke bort till dem
för att ej bli distraherad. Han blev dock ideligen hejdad
av mötande bekanta, som kommo och berättade för honom
om enskildheter i de föregående löpningarna och frågade
honom, varför han kommit så sent.

Just som vinnarna i de avslutade tävlingarna kallades
fram till tribunen för att motta sina pris och alla vände sig
åt detta håll, trädde den äldre Vronskij, en liten satt man
i översteuniform med axelsnören, fram till sin bror. Han
var lika kraftigt bygd som Alexej och hade nästan mer
regelbundna drag än denne, men var rödnäst och hade ett
rödkindat, försupet ansikte.

— Fick du min biljett? — frågade han. — Det är ju
omöjligt att någonsin få tag i dig.

Trots sitt utsvävande, huvudsakligen åt dryckenskap
ägnade liv, som ingalunda var någon hemlighet, visade sig
Alexander Vronskij i allt som en oklanderlig hovman.

Då han nu skulle tala med sin bror i en för denne högst
obehaglig sak, antog han en leende uppsyn, som gällde det
blott en skämtsam bagatell, ty han var medveten om att
mångas blickar kunde vara riktade på dem.

— Ja, den har jag fått, och jag får säga dig, att jag inte
begriper, varför just <i>du</i> skall göra dig sådana bekymmer, —
sade Alexej.

— Jo, det bekymrar mig, att jag nyss hörde en
anmärkning om att du inte syntes till här och att du i måndags
varit sedd i Peterhof.

— Det finns saker, som blott böra bedömas av dem,
som har med dem att göra, och den sak, som du nu
bekymrar dig om, är en sådan...

— Ja, om man inte vore i gardestjänst, om...

— Jag anhåller, att du inte lägger dig i mina
förehavanden, nog om detta.

Alexej Vronskijs förgrymmade ansikte hade blivit blekt
och den framskjutande underkäken darrade, något som
ytterst sällan hände. Såsom det brukar vara vanligt med
godhjärtade personer blev han endast sällan vred, men blev
han det och darrade hans haka, var han icke att leka med,
det visste Alexander Vronskij och sade leende:

— Jag har blott velat överräcka mors brev. Svara henne
därpå, men irritera inte upp dig så här före löpningen.
<i>Bonne chance!</i> — tillade han med ett nytt leende och
lämnade sin bror.

Men så fort han gått, hejdades Vronskij av ett
vänskapligt tillrop:

— Känner du inte igen gamla bekanta! God dag, <i>mon
cher!</i> — anropade honom Stepan Arkadjevitj, som med
sitt friska rödkindade ansikte och sina välkammade
pomadaglänsande polisonger ingalunda tog sig mindre ståtlig
ut bland Petersburgs förnämiteter än hemma hos sig i
Moskva. — Jag kom hit i går och jag gläder mig åt att få
bevista din triumf. När kan vi råkas?

— Kom till officersmässen i morgon, — sade Vronskij
och tryckte, lätt urskuldande sig, hans rockärm och gick
strax ifrån honom bort mot mitten av kapplöpningsbanan,
där just nu hästarna, som skulle deltaga i den stora
hinderritten, fördes in.

Svettiga och trötta hästar, som redan deltagit i
tävlingen, leddes bort av sina skötare och en efter en fördes nya
pigga hästar in, till större delen djur av engelskt fullblod,
som insvepta i kapuschongtäcken med sina tygomhöljda
slanka kroppar nästan liknade stora underliga fåglar. På
högra sidan leddes just nu in den vackra, smäckra
Frou-Frou, som fjäderspänstigt och elastiskt lyfte sina en smula
väl höga fotknölar. En bit därifrån höll man som bäst på
att dra skyddstäcket av den bredörade Gladiator. På de
kraftiga, präktiga, alltigenom regelbundna formerna hos
denne hingst, som hade en ovanligt vacker bakdel och
påfallande korta, strax ovanför hoven sittande fotknölar,
riktades ofrivilligt Vronskijs uppmärksamhet. Han ville just
gå fram till sin egen häst, men hejdades i detsamma av en
bekant.

— Se där går Karenin, — sade denne bäst de
samtalade. — Han söker efter sin fru, men hon sitter mitt på
läktaren. Har ni inte lagt märke till henne?

— Nej, jag har inte sett till henne, — svarade Vronskij
och gick vidare bort mot sin häst utan att ens kasta en blick
på läktaren, där Karenina skulle sitta.

Vronskij hann knappt se efter hur sadelgjorden satt, då
ryttarna blevo kallade bort till tribunen för att dra sina
tävlingsnummer. Sjutton officerare, alla med allvarlig
uppsyn, åtskilliga med bleka ansikten, begåvo sig till tribunen
och drogo sina nummer. Vronskij fick nummer sju. Så
ljöd ropet: »sitt upp!»

Besvärad av förnimmelsen att nu tillsammans med de
övriga tävlingsryttarna vara i mittpunkten för allas blickar,
steg Vronskij fram till sin häst. Spänningen, som nu grep
honom, gjorde honom som vanligt långsam och lugn i
rörelserna. Cord hade kapplöpningsdagen till ära klätt sig i sin
paradkostym: svart, hårt tillknäppt långrock, styv
stärkkrage med snibbar, som spretade mot kinderna, svart,
rundkullig hatt och blanka kragstövlar. Han var som alltid lugn
och högtidlig och höll hästen i båda tyglarna stående rakt
framför dess huvud. Frou-Frou genomlöptes ideligen av
darrningar, som hade hon feber. Med sin eldgnistrande blick
sneglade hon oroligt mot Vronskij, då han gick intill henne.
Han stack sitt pekfinger under sadelgjorden. Djuret
blinkade till med ögat, öppnade häftigt munnen och klippte
med ena örat. Engelsmannen drog läpparna till en
missbelåten min, sökande åstadkomma ett leende åt att man
ville kontrollera hans sadling.

— Sitt bara upp, blir det mindre anledning till oro.

Vronskij kastade en sista blick på sina medtävlare. Han
visste, att han under ritten icke skulle komma åt att se
dem. Två stycken hade redan ridit bort till startstället.
Galtsin, en av Vronskijs personliga vänner och en bland
de farligare konkurrenterna, svängde runt med en rödbrun
hingst, som icke ville låta honom sitta upp. En småväxt
livhusar i åtsittande ridbyxor galopperade fram sittande
hopkurad som en katt långt bak i sadeln bemödande
sig att verka engelsman. Furst Kuzovlev satt blek på sitt
fullblodssto från Grabov-stuteriet och en engelsk tränare gick
och ledde det vid tygeln. Vronskij och de övriga kamraterna
kände väl till Kuzovlev med de svaga nerverna och den
starka ambitionen. Han var rädd för allt, ängslig till och
med att rida på en vanlig kronans häst. Men han hade nu
beslutit sig för att delta i en kappritt. Just därför att det
var ett farligt företag, där man kunde bryta nacken av sig,
och en doktor, en sjuksköterska och en lasarettvagn
placerats vid varje hinder, hade han fattat detta beslut. Hans
och Vronskijs ögon möttes och Vronskij gav honom vänligt
en uppmuntrande blinkning. Men en av sina medtävlare
fick Vronskij icke syn på, den viktigaste av dem alla,
Machotin på Gladiator.

— Förivra er inte, — sade Cord till Vronskij, — och lägg
en sak på minnet: vid hindren bör ni varken hålla henne
tillbaka eller driva henne, utan låt henne fritt bestämma
över sig.

— Ja visst, ja visst, — sade Vronskij och grep om
tyglarna.

— Om det går, så tag ledningen, men förtvivla inte förr
än i sista minuten, om ni skulle bli efter.

Innan hästen hann göra en rörelse, hade Vronskij med
ett kraftigt och smidigt språng svingat sig upp i ena
stigbygeln och lätt och säkert placerat sin muskulösa kropp i
sadelns knarrande läder. Då han fått även högra foten i
sin stigbygel, ordnade han med en automatiskt invand
rörelse tyglarna mellan sina fingrar, och Cord släppte sitt tag.
Som om hon icke visste, med vilken fot hon skulle börja,
stampade Frou-Frou en kort stund på stället och drog med
sin långa hals tyglarna strama, satte så av i kort
fjäderspänstigt trav, gungande ryttaren på sin smidiga rygg.
Påskyndande sina steg följde Cord efter. Den oroliga hästen ryckte
än på den ena, än på den andra sidan i tyglarna, som ville
den förvirra sin ryttare, och Vronskij hade all möda att
med tillrop och smek av handen lugna den.

Då de hunnit ett gott stycke i riktning mot startplatsen
och just befunno sig i närheten av en uppdämd å med en
del ryttare före och en del efter sig, hörde Vronskij plötsligt
bakom sig ljudet av en framgalopperande häst och i
detsamma jagade Machotin förbi honom på sin vitfotade,
bredörade Gladiator. Machotin log, så att hans långa tänder
blottades, men Vronskij gav honom en förtretad blick. Han
tyckte överhuvud taget illa om Marchotin och för tillfället
var denne dessutom hans farligaste medtävlare, därtill
förargade det Vronskij, att kamraten genom att galoppera så
häftigt förbi irriterade hans häst. Frou-Frou föll in i
vänstergalopp, tog två språng framåt och övergick så, ilsk på
de strama tyglarna, till ett kort trav, som kom ryttaren
att hoppa upp och ned. Cord fick ett bekymrat uttryck i
ansiktet och sprang ett stycke nästan i trav efter Vronskij.
</chapter>

<chapter name="XXV">
<h2>XXV.</h2>

Inalles deltogo sjutton officerare i denna hinderritt.
Löpningen skulle försiggå på en stor, fyra verst lång,
elliptiskt formad bana framför läktarna. I de ridandes väg voro
anordnade nio hinder: ett vattendrag (den uppdämda ån),
en stor, två arsjin hög, kompakt barriär alldeles framför
läktarna, en grav utan vatten, en grav med vatten, en
brant sluttning, en s. k. irländsk bankett (ett av de allra
svåraste hindren), bestående av en vall tätt besatt med
risruskor, som strax nedom sig, osynlig för den framstörtande
hästen, hade en grop, så att hästen måste hoppa över båda
hindren på en gång eller slå sig fördärvad, därefter två
gravar med vatten och så en grav utan vatten, varefter man
kunde på jämn mark galoppera fram till målet, som låg
framför läktarna. Men löpningen började icke på själva
den runda banan utan hundra sazjen utanför denna och
det första hindret var den uppdämda ån, vars bredd var tre
arsjin och som ryttarna efter behag kunde låta hästen
hoppa eller vada över.

Tre gånger ordnade sig ryttarna bakom startlinjen, men
varje gång kom någon häst för långt fram och man måste
göra en volt tillbaka. Den erfarne startern, överste Sestrin,
höll redan på att tappa humöret, men så vid fjärde försöket
skrek han: »gå!», och ryttarna satte av.

Allas ögon och kikare voro riktade på den brokiga
ryttarskaran, då den skulle sätta sig i rörelse.

»De ger sig i väg! Det går undan!» hördes från olika håll
efter en väntansfylld tystnad.

Enstaka personer och grupper av åskådare började
springa från plats till plats för att se bättre. Under loppet
av den första minuten spredos ryttarna från varandra och
man kunde se, hur de två eller tre i jämnbredd eller en efter
en nalkades ån. För åskådarna kunde det tyckas, som
om alla galopperade ungefär lika fort, men för ryttarna
själva ägde en tidsskillnad på några sekunder ofantlig
betydelse.

Den oroliga och alltför nervösa Frou-Frou försummade
själva startmomentet, och åtskilliga hästar kommo
framför henne, men innan man kommit fram till ån, jagade
Vronskij, arbetande med tyglarna, sin sträckande springare med
lätthet förbi tre av dem och det återstod nu blott Machotins
röde Gladiator, vars bakdel i lätt och jämn takt skumpade
rakt framför ansiktet på Vronskij, och ett stycke längre
fram i spetsen för alla den härliga Diana, riden av den mera
döde än levande Kuzovlev.

Under de första minuterna hade Vronskij icke haft
fullt herravälde vare sig över sig själv eller hästen. Innan
man kom till ån, första hindret, kunde han inte helt
behärska hästens rörelser.

Gladiator och Diana kommo jämsides fram till ån och
nästan i samma ögonblick — ett, tu! — reste de sig på
bakbenen och flögo över och strax efter dem, lätt som en vind,
flög Frou-Frou i väg. Men i samma ögonblick Vronskij
kände sig sväva genom luften fick han nästan under sin
hästs fötter syn på Kuzovlev, som nedkommen på andra
stranden tumlade om med Diana. Kuzovlev hade i språnget
släppt tyglarna och flugit över huvudet på hästen. Detta
fick Vronskij reda på först efteråt. Nu såg han blott, att
rakt nedanför honom, där Frou-Frou måste ta fotfäste
kunde Dianas huvud eller ett av hennes ben komma att
befinna sig. Men likt en fallande katt gjorde Frou-Frou
mitt i språnget en knyck med ben och rygg och ilade vidare
utan att kollidera med den andra hästen.

»Präktig flicka!» tänkte Vronskij.

På andra sidan ån fick Vronskij hästen helt i sin hand
och höll nu in den något för att strax efter Machotin
kunna sätta över stora barriären och sedan söka komma
förbi honom på den därpå följande hinderfria delen av
banan, en sträcka av inemot tvåhundra sazjen.

Den stora barriären var uppförd rakt framför den
läktare, där kejserliga familjen hade sin loge. Tsaren och hela
hovet och den övriga publiken hade sina ögon fästade på
Vronskij och på Machotin, som låg en hästlängd före, då
dessa båda nalkades »djävulen» (så benämndes skämtsamt
den stora barriären). Vronskij hade en känsla av alla dessa
ögon, som voro riktade på honom, men han såg ingenting
annat än öron och hals på sin häst, marken som ilade
honom till mötes, och Gladiators skumpande bakdel och vita
fötter, som i hastig takt rörde sig framför honom, alltjämt
på samma avstånd. Då reste sig Gladiator plötsligt,
hoppade över barriären utan ett buller, hans korta svans
viftade till och den röda kroppen försvann ur Vronskijs åsyn.

— Bravo! — hördes en röst ropa.

I samma nu dök barriärens brädvägg upp under
Vronskijs ögon rakt framför honom. Utan minsta ändring i
rörelseriktningen höjde sig hästen under honom, barriären
försvann och bakom hördes en kort smäll. Irriterad av
Gladiators hopp hade Frou-Frou tagit sitt språng en sekund för
tidigt och med ena bakhoven kommit att sparka till
brädväggen. Men hon ändrade ej sitt lopp, och Vronskij, som
fått en jordkluns i ansiktet, märkte, att han åter befann
sig på samma avstånd från Gladiator. Framför sig såg han
åter dennes skumpande bakdel och korta svans, och samma
snabbt trampande vita fötter rörde sig oföränderligt lika
långt ifrån honom.

Just som Vronskij tänkte på, att nu gällde det att komma
förbi Machotin, sköt Frou-Frou, som insett detsamma, utan
att på minsta sätt ha blivit pådriven självmant betydligt
starkare fart och började närma sig Gladiator på
lämpligaste håll, från innerrepets sida. Men Machotin höll sig
tätt intill detta och lämnade ingen plats. Vronskij tänkte
då, att man också kunde rida om honom från yttersidan,
och i detsamma ändrade Frou-Frou sin kurs och försökte
komma förbi den vägen. Hennes av svett redan mörknade
bog kom i jämnbredd med Gladiators länd. En stund
galopperade de bredvid varandra. Men framför nästa hinder
började Vronskij för att slippa göra den stora yttersvängen
att arbeta med tyglarna och mitt i sluttningen red han förbi
Machotin. Han uppfångade en skymt av dennes
smutsstänkta ansikte och han tyckte, att Machotin log. Vronskij
var förbi medtävlaren, men han förnam, att han hade
honom strax bakom sig. Gladiators jämna galopp och
häftiga flåsande andedräkt hördes ständigt bakom hans rygg.

De därpå följande hindren, en grav och en barriär, hade
med lätthet passerats, men Vronskij började nu på
närmare håll höra Gladiators frustande och tramp. Han drev
på hästen och märkte till sin glädje, att Frou-Frou med
lätthet ökade farten, och klangen från Gladiators hovar
började åter höras på det förra avståndet.

Vronskij ledde nu löpningen, han hade nått vad han i
första hand eftersträvat och vad Cord rått honom till och
kände sig nu säker om framgång. För varje ögonblick
stegrades samtidigt med nervspänningen hans känsla av stolt
glädje och öm tillgivenhet för Frou-Frou. Han hade lust
att se sig om, men vågade icke göra detta, han försökte i
stället att lugna sin upprördhet och bemödade sig att icke
för hårt driva hästen för att åt den spara samma
kraftförråd som han antog Gladiator förfogade över. Ett sista
hinder återstod, det svåraste. Kunde han passera det före
de andra, skulle han först nå målet. Han galopperade nu
fram mot den irländska banketten. Redan på långt håll
fingo han och Frou-Frou samtidigt syn på vallen, och ett
ögonblick av tvekan kom över båda, häst och ryttare. I en
rörelse av hästens öron spårade Vronskij ett uttryck av
obeslutsamhet och han höjde sitt ridspö, men märkte i det
samma att han ej hade skäl till tvivel, hästen visste vad den
skulle företa sig. Den tog sats och lämnade jämnt och
säkert, precis efter hans beräkning, marken och flög buren av
farten långt på andra sidan om graven. I samma takt som
förut fortsatte Frou-Frou galoppen utan den ringaste
ansträngning.

— Bravo, Vronskij! — ljöd i hans öron ropet från en
klunga av åskådare. Han visste, att det var hans
regementskamrater, som stodo vid detta hinder. Han lade särskilt
märke till Jasjvins röst, men såg honom icke.

»O, min präktiga häst!» tänkte han om Frou-Frou och
lystrade för att iaktta vad som skedde bakom honom. »Nu
är han över!» tänkte han åter hörande bakom sig Gladiators
galopp. Nu återstod blott det sista hindret, en vattengrav
på två arsjin. Vronskij bekymrade sig icke om den och i
sitt begär att komma så mycket före de andra som möjligt
började han att i kretsande rörelse arbeta med tyglarna,
höjande och sänkande hästens huvud i takt med galoppen.
Han märkte, att hästen nu uppbjöd sina sista krafter. Icke
blott hals och bog voro våta, även på manke och huvud och
på de spetsiga öronen hade svettdroppar stigit upp och
andedräkten var häftig och kort. Men han visste, att det
återstående kraftförrådet dock skulle räcka för de 200
sazjen, han ännu hade kvar. Endast på det närmare avstånd,
på vilket han kommit till marken, och på en säregen
mjukhet i rörelsen förstod Vronskij hur starkt hästen ökat farten.
Vattengraven satte Frou-Frou över som om hon icke
märkt hindret. Som en fågel flög hon genom luften. Men i
samma stund kände Vronskij till sin fasa, att han icke hann
att rätt anpassa sig efter hästens rörelse och utan att själv
veta hur gjorde en fatal, oförlåtlig felrörelse och föll hårt
ned i sadeln. I hans läge inträdde en plötslig förändring,
han förstod, att något förfärligt hade hänt. Han hade än
ej hunnit förstå vad det var, då en röd häst med vita fötter
rusade förbi. I rasande galopp red Machotin om honom.
Vronskij rörde vid marken med ena benet och Frou-Frou
tryckte tungt mot detta. Han hann nätt och jämnt få
undan benet, då djuret tungt rosslande föll på ena sidan och
med fåfänga rörelser av sin fina, skumöverhöljda hals sökte
resa på sig. Som en skadskjuten fågel skälvde det vid
hans fötter. Den fatala felrörelsen, som Vronskij gjort, hade
bräckt dess ryggrad. Men han förstod det först senare.
Nu såg han blott, att Machotin snabbt avlägsnade sig, att
han själv vacklande stod i smutsen på den orörliga marken
och att Frou-Frou tungt rosslande låg framför honom och
med huvudet böjt uppåt såg på honom med sina härliga
ögon. Utan att ännu förstå vad som hänt, ryckte Vronskij
sin häst i tygeln. Den sprattlade hjälplöst till som en fångad
fisk och det knastrade i sadeln, då den sträckte ut
frambenen, men djuret var ur stånd att resa på bakdelen och
sjönk åter ihop och föll på sidan. Med av sinnesrörelse
förvridet ansikte, blek och med darrande underkäke sparkade
Vronskij till hästen i magen med stövelklacken och
började åter dra i tyglarna. Men Frou-Frou rörde sig icke, utan
låg med nosen borrad ned i marken och såg blott på sin
herre med sin talande blick.

— A-a! — stönade Vronskij och grep sig om huvudet.
— A-a! vad har jag gjort! — skrek han. — Jag är ur spelet!
Och det är min egen skuld, mitt skamliga, oförlåtliga fel! Och
men stackars kära, fördärvade häst! A-a! vad har jag gjort!

En hop folk, en doktor och en fältskär åtföljda av hans
regementskamrater kommo springande fram till honom.
Han kände det som en olycka, att man kunde konstatera,
att han själv var hel och oskadad. Hästen befanns ha
brutit ryggraden och man beslöt att skjuta den. Vronskij var
ur stånd att svara på de frågor, som ställdes till honom, han
kunde icke tala med någon. Han vände sig bort och utan
att själv veta vart gick han sin väg från kapplöpningsfältet
utan att ta upp mössan, som fallit av huvudet. Han kände
sig djupt olycklig. För första gången i sitt liv hade han
fått erfara en tung motgång, en ohjälplig olycka, som han
själv var skuld till.

Jasjvin skyndade efter honom med mössan och följde
honom hem, och efter en halvtimme kom Vronskij till sig
själv igen. Men minnet av denna kapplöpning stannade
länge kvar hos honom som det svåraste och plågsammaste,
han upplevat.
</chapter>
<chapter name="XXVI">
<h2>XXVI.</h2>

Till det yttre var Alexej Alexandrovitjs förhållande till
hustrun detsamma som förr. Den enda skillnaden var, att
han nu syntes ännu mera upptagen av sitt arbete än
förut. I likhet med föregående år hade han även detta år
vid vårens inträde begivit sig till en utländsk kurort för
att sköta sin av vinterns ansträngande arbete medtagna
hälsa. Och som vanligt återvände han i juli och begynte
genast med fördubblad energi sitt vanliga arbete. Och som
vanligt hade hans hustru rest ut till deras lantställe och
han stannat kvar i Petersburg.

Alltsedan deras samtal efter furstinnan Tverskajas
soaré hade han aldrig yttrat sig för Anna om sina
misstankar och sin svartsjuka, och hans gamla invanda sätt att
tala som vore han en annan person lämpade sig utmärkt för
det förhållande, vari han nu stod till sin hustru. Han
visade sig blott något kyligare mot henne, som bure han ännu
på ett lätt missnöje för det att hon den där natten dragit
sig undan, då han ville samtala med henne. Det hade i
hans förhållande till henne kommit en nyans av
förtretlighet, men ej mera. »Du har inte velat förklara dig för mig»,
— tycktes han säga, i tankarna vändande sig till henne, —
»desto sämre för dig. Nu blir det din tur att be mig, men
jag skall inte låta det komma till någon förklaring. Desto
sämre för dig», gick han och sade i sina tankar, likt en man,
som förgäves försökt att släcka en eldsvåda och förargad
över sina fåfänga bemödanden sade: »Där har du! Så
brinn då!»

Han, denne förståndige, i sina tjänsteärenden så
skarpsinnige man, förstod icke det förnuftsvidriga i att på detta
sätt förhålla sig till hustrun. Han begrep det icke, därför
att det var honom alltför förskräckligt att fatta sitt läge,
och i sitt medvetande slog han igen, låste och förseglade
det fack, där han hade sina känslor för familjelivet, för
hustrun och för sonen. Han, som varit en så uppmärksam
fader, hade från och med sista vintern blivit märkbart kylig
mot sin son och bemötte honom på samma torra och
småironiska sätt som han anlagt mot hustrun. »Jaså, unge man!»
var hans stående vändning till honom.

Alexej Alexandrovitj både själv trodde och sade till
andra, att aldrig något år förut hade hau varit så överhopad
med tjänsteplikter. Men han var omedveten om att just
han själv detta år tänkte ut nya ämbetsåligganden, att
detta var ett av medlen för att slippa öppna det fack i
själen, där han hade sina tankar om hustru och familj, tankar,
som blevo allt förfärligare, ju längre de lågo där. Om någon
hade haft befogenhet att fråga Alexej Alexandrovitj om
vad han tänkte om sin hustrus beteende, skulle den blide,
fridsamme Alexej Alexandrovitj icke ha svarat något, utan
blivit högst uppbragt på den, som ställde en sådan fråga.
Därför låg det också i Alexej Alexandrovitjs ansiktsuttryck
något strängt och högdraget, då man frågade honom om
hans hustrus befinnande. Alexej Alexandrovitj ville
ingenting ha att veta om sin hustrus uppförande och känsloliv,
och faktiskt undvek han att rikta sina tankar därpå.

Alexej Alexandrovitj hade egen villa belägen i
Peterhof, där vanligen även grevinnan Lidija Ivanovna brukade
tillbringa sin sommar i ständigt umgänge med Anna. Men
detta år hade grevinnan Lidija avstått från att bo i
Peterhof och hade under hela sommaren icke en enda gång
besökt Anna och för Alexej Alexandrovitj hade hon gjort en
antydan om det olämpliga i Annas intima samvaro med
Betsy och Vronskij. Alexej Alexandrovitj hade emellertid
med sträng uppsyn hejdat henne i hennes anmärkning,
uttalat som sin åsikt, att hans hustru stode höjd över alla
misstankar, och sedan undvikit grevinnan Lidija Ivanovna.
Han ville icke se och märkte icke heller, att man inom deras
sällskapssfär på många håll såg snett på hans hustru. Och
han ville icke förstå och fattade heller icke, varför hans
hustru ständigt ville fara över till Tsarskoje Selo, där Betsy
hade sin villa och varifrån det var helt nära till Vronskijs
fältläger. Han ville icke tillstädja sig att tänka härpå och
gjorde det icke heller. Men mitt i allt detta, trots att han
aldrig i sin själs innersta sade det till sig själv och fast
han icke hade några som helst bevis eller ens misstankar,
visste han dock undermedvetet, att han var en bedragen
äkta man, och kände sig djupt olycklig över detta.

Hur många gånger hade icke Alexej Alexandrovitj under
sitt åttaåriga lyckliga samliv med sin hustru sagt för sig
själv vid åsynen av otrogna hustrur och bedragna äkta
män: »Hur kan man låta något sådant ske? Varför inte
göra ett slut på detta ynkliga förhållande?» Men nu, då
olyckan kommit över hans eget huvud, underlät han icke
blott att göra ett slut på detta förhållande, utan ville icke
en gång veta av det, ville icke kännas vid det, just därför
att detta förhållande var alltför förfärligt, alltför
naturvidrigt.

Efter sin återkomst från utlandet hade Alexej
Alexandrovitj två gånger varit ute på villan. Den ena gången hade
han varit där och ätit middag, och den andra hade det varit
en aftonbjudning, men ingendera gången hade han
stannat kvar över natten såsom han förr brukat.

Den dag då kapplöpningen ägde rum hade Alexej
Alexandrovitj haft ovanligt mycket att göra. Men då han på
morgonen uppgjorde sin tidsindelning för dagens
verksamhet, beslöt han dock att strax efter sin tidigt intagna
middag fara ut till villan till sin hustru och därifrån bege sig
till kapplöpningen, som hela hovet skulle bevista och där
han icke gärna kunde vara frånvarande. Till hustrun ville
han fara, därför att han för anständighetens skull bestämt
sig för att en gång i veckan besöka henne. Dessutom hade
han denna dag, som var den femtonde i månaden, enligt
vedertaget bruk att till sin hustru överlämna
hushållspengar.

Sedan han med vanligt herravälde över sin reflexion
tänkt på hustrun i detta sammanhang, tillät han icke sina
tankar att gå längre i vad som rörde henne.

Denna dags morgon hade Alexej Alexandrovitj varit
ytterst upptagen. Dagen förut hade grevinnan Lidija
Ivanovna sänt honom en broschyr skriven av en bekant
Kinaresenär, som för tillfället uppehöll sig i Petersburg, och
grevinnan hade vidfogat ett brev, i vilket hon bad honom
motta forskningsresanden, en person, som man ur många
synpunkter kunde ha intresse och behov av att tala med.
Alexej Alexandrovitj hade på kvällen icke hunnit helt
genomläsa broschyren och började sin morgon med att läsa
den till slut. Så infunno sig hos honom petitionärer,
ärenden föredrogos, han hade att ta emot en massa folk, fatta
beslut om utnämningar och beviljanden av avsked,
bestämma belöningar, pensioner och avlöningar och därtill
sköta en stor korrespondens, ett vardagsgöra — så kallade
Alexej Alexandrovitj denna del av sin verksamhet — som
lade beslag på en betydande tid. Sedan kom härtill hans
personliga angelägenheter, besök av hans läkare och av
förvaltaren av hans egendomar. Den senares besök tog
icke mycken tid i anspråk. Han överlämnade blott till
Alexej Alexandrovitj en penningsumma, som denne för
tillfället hade behov av, och gav en kort resumé över
affärsställningen, som icke var riktigt bra, då man detta år till
följd av de täta resorna levt upp mer än vanligt och det
uppstått ett deficit. Doktorn däremot, en berömd
Petersburgsläkare, som stod på vänskaplig fot med Alexej
Alexandrovitj, lade beslag på betydligt mera tid. Karenin,
som alls icke hade väntat något läkarebesök, blev
förvånad över detta och ännu mera däröver att doktorn
noggrant utfrågade honom om hans befinnande, hörde på hans
bröst, knackade och kände på hans lever. Alexej
Alexandrovitj visste icke, att den tillgivna Lidija Ivanovna, som
märkt, att hennes manlige väns hälsa detta år var mindre
god, hade bett doktorn infinna sig och undersöka den sjuke.
»Gör det för min skull», hade grevinnan Lidija Ivanovna
sagt till honom.

— Jag skall göra det för Rysslands skull, — hade
doktorn svarat.

— En oskattbar människa! — utbrast grevinnan
Lidija Ivanovna.

Doktorn visade sig mycket missnöjd med Alexej
Alexandrovitjs befinnande. Han fann levern betydligt förstorad,
hullet försämrat och ingen som helst verkan av vattenkuren.
Han föreskrev honom att söka så mycket fysisk rörelse som
möjligt och att i möjligaste mån undvika psykisk
ansträngning och framför allt att icke utsätta sig för några oroande
förtretligheter, vilket för Alexej Alexandrovitj var lika
omöjligt som att låta bli att andas, och begav sig så därifrån
kvarlämnande hos sin höge patient ett obehagligt
medvetande om att något hos honom var i olag och att det
var omöjligt att råda bot på det.

Utkommen från Karenins ämbetslokal råkade doktorn
utanför porten tillsammans med Sljudin, Alexej
Alexandrovitjs byråchef. De voro universitetskamrater och fast de
sällan brukade träffa varandra, hyste de aktningsfull
tillgivenhet för varandra och voro goda vänner, och därför
kunde doktorn icke uttala sig för någon mera uppriktigt
om den sjukes befinnande än inför Sljudin.

— Vad jag är glad, att ni besökt honom, — sade
Sljudin. — Han är inte kry, och jag tycker... Nå hur är det
med honom?

— Jo, det förhåller sig så, — doktorn vinkade över
Sljudins huvud åt sin kusk att köra fram till trappan, —
jo det är på det här viset, — sade doktorn och tog ett finger
av sin glacéhandske mellan sina vita händer och drog i det.
— Om man aldrig dragit ut en sträng och försöker att rycka
av den, är det mycket svårt, men har man först dragit ut
den så mycket man kan och lägger blott ett fingers tyngd
på den, så brister den. Och det är nu så, att han genom
sin strävsamhet och sin samvetsgrannhet i arbetet är lik
en sträng, som dragits ut till det yttersta, och tryck från
utomstående finns, och det ett tungt sådant, — fortfor
doktorn med en menande höjning av ögonbrynen. — Skall
ni bevista kapplöpningen? — tillade han och steg upp i den
framkörda vagnen. — Ja, ja, det förstås, det tar väl mycket
tid, — yttrade doktorn till svar på något, som Sljudin sagt,
men som han icke riktigt hört.

Strax efter doktorn, som lagt beslag på så mycken tid,
infann sig forskningsresanden, och Alexej Alexandrovitj
fick nu, tack vare den nyss genomlästa broschyren och sina
tidigare insikter i ämnet, tillfälle att förvåna Kinaresenären
med sina djupa insikter på området i fråga och sin stora
och vidsynta allmänna syn på livet.

Samtidigt med forskningsresanden anmäldes besök av
en adelsmarskalk från ett av guvernementen, som nyss
anlänt till Petersburg och med vilken Alexej Alexandrovitj
behövde ha ett samtal. Sedan denne begivit sig av, var det
nödvändigt att slutföra dagens löpande göromål med
byråchefen och därefter måste Karenin för en mycket viktig och
allvarlig angelägenhet fara ut och besöka en inflytelserik
person. Alexej Alexandrovitj hann nätt och jämnt att
vända tillbaka till klockan fem, sin vanliga middagstid,
åt i sällskap med byråchefen och inbjöd sedan denne att
följa med ut till villan och därifrån till kapplöpningen.

Utan att han själv närmare tänkte därpå sökte numera
Annas make i regeln en tredje persons sällskap vid sina
sammanträffanden med hustrun.
</chapter>

<chapter name="XXVII">
<h2>XXVII.</h2>

Anna stod just framför spegeln i ett rum i övre våningen
och höll på med att fästa ett sista band på sin klänning
biträdd vid toaletten av Annusjka, då hon hörde vagnshjul
rulla fram i det knastrande väggruset framför villan.

»Det är väl tidigt för att det skulle vara Betsy», —
tänkte hon och kastande en blick ut genom fönstret fick
hon syn på en vagn, där en kullig svart hatt stack upp,
och under dennas brätten varseblev hon Alexej
Alexandrovitjs stora, för henne så välbekanta öron. — »Så olägligt!
Jag undrar, om han ämnar stanna över natten», tänkte
hon och greps av en sådan skräck för alla de förvecklingar,
som kunde uppstå, om så skedde, att hon utan ett
ögonblicks överläggning skyndade honom till mötes med ett
ansikte, som tycktes stråla av glädje, och kännande sig
omgiven av lögnens och förställningens ande gav hon sig
vanemässigt hän åt dess makt och började tala utan att
själv veta vad hon sade.

— Å, så snällt! — sade hon och räckte handen åt sin
man och välkomnade med ett leende Sljudin, som sedan
gammalt var vän i huset. — Du stannar väl över natten,
hoppas jag? — voro de första ord, som förställningens ande
lade henne i munnen, — och så far vi tillsammans ut till
kapplöpningen. Det är bara synd, att jag lovat Betsy mitt
sällskap. Hon kommer hit för att hämta mig.

Alexej Alexandrovitj mulnade, då han hörde Betsys
namn.

— Å, jag vill visst inte skilja två oskiljaktiga åt, —
sade han i sin vanliga småironiska ton. — Jag följer med
Michail Vasiljevitj. Läkarna har dessutom ordinerat mig
att gå. Jag kan ju ta en promenad dit ut och inbilla mig,
att min badortsvistelse fortfar.

— Det är ju god tid, — sade Anna. — Behagas det
inte lite te?

Hon ringde.

— Servera oss te och säg till Serjozja, att Alexej
Alexandrovitj har kommit. Nå, hur står det till med din hälsa?
Michail Vasiljevitj, ni har inte varit här ute än, se, hur
vackert jag har det här på balkongen, — sade hon
vändande sig än till sin man, än till gästen.

Hon talade mycket enkelt och naturligt, men alltför
mycket och alltför hastigt. Hon märkte det själv, desto mer
som hon på den nyfikna blick, med vilken Michail
Vasiljevitj betraktade henne, förstod att han iakttog henne.

Michail Vasiljevitj gick strax ut på terrassen.

Hon satte sig ned bredvid sin man.

— Du ser inte riktigt kry ut, — sade hon.

— Ja, — svarade han, — doktorn har i dag besökt mig
och tagit mycket tid ifrån mig. En aning säger mig, att
någon av mina vänner skickat honom. Min hälsa anses ju
så dyrbar...

— Å nej, och vad sade han?

Hon började fråga honom om hans befinnande och om
hans göromål, bad honom unna sig vila och flytta ut till
henne.

Allt detta sade hon i munter ton, brådskande och med
en egendomlig glimt i ögonen. Men Alexej Alexandrovitj
fäste sig icke vid hennes tonfall. Han hörde blott på de
enskilda orden och uppfattade endast deras direkta
innebörd. Han svarade henne kort, fast med en lätt skämtsam
anstrykning. I hela deras samtal var det ingenting, som
helst anmärkningsvärt, men längre fram kunde Anna aldrig
utan en plågsam känsla av blygsel erinra sig denna korta
scen.

Serjozja kom in åtföljd av sin guvernant. Om Alexej
Alexandrovitj hade tillåtit sig att göra några iakttagelser,
hade han kunnat lägga märke till den skygga, bortkomna
blick, med vilken Serjozja betraktade först sin far och så
sin mor. Men han ville ingenting se och såg ingenting.

— Å, unge man! Han har ju växt. Han håller ju på att
bli en riktig karl. God dag, unge man.

Och han räckte sin hand mot den förskrämde Serjozja.

Serjozja, som redan tidigare varit blyg i sitt förhållande
till fadern, hade nu sedan Alexej Alexandrovitj börjat kalla
honom »unge man» och sedan han börjat grubbla på om
Vronskij var en vän eller fiende, gripits av skygghet för
sin far. Han såg på modern, som om han sökte skydd hos
henne. Blott ensam med sin mor kände han sig väl till
mods. Under tiden höll Alexej Alexandrovitj, som börjat
ett samtal med guvernanten, sin hand på sonens axel och
Serjozja kände sig så plågsamt bortkommen, att Anna
märkte, att han höll på att brista i gråt.

Anna, i vars ansikte en rodnad steg upp, då gossen kom
in i rummet, reste sig nu hastigt upp och drog Alexej
Alexandrovitjs hand från Serjozjas axel, märkande, att gossen
kände sig besvärad. Hon gav honom en kyss och ledde
honom ut på terrassen, varefter hon strax vände tillbaka.

— Men det lider på tiden, — sade hon med en blick
på klockan, — den Betsy, som inte kommer!...

— Ja, — sade Alexej Alexandrovitj, reste på sig och
flätade hop händerna och knäckte med fingerknogarna. —
Jag har även kommit för att lämna dig pengar.
Näktergalar livnär man ju inte med bara sagor, — sade han. —
Du behöver väl förstärkning i kassan, kan jag tro.

— Nej då... jo, jo visst, — sade Anna utan att se
på honom och rodnade upp i hårfästet. — Men du kommer
väl tillbaka hit efter kapplöpningen, antar jag.

— Ja visst, — svarade Alexej Alexandrovitj. — Nej,
se där har vi Peterhofs prydnad, furstinnan Tverskaja, —
tillade han med en blick ut genom fönstret. Ett ekipage
med ovanligt hög vagnskorg, draget av hästar med
bringsele, hade kört fram på gården. — Så stiligt! Förtjusande.
Nå, vi får väl också ge oss i väg.

Furstinnan Tverskaja blev sittande kvar i ekipaget,
endast en lakej i blanka stövlar, kappkrage och hög svart
hatt hoppade av vid trappan.

— Jag får ge mig av, farväl! — sade Anna, kysste sin
son och gick fram till Alexej Alexandrovitj och räckte
honom sin hand. — Det var snällt, att du kom.

Alexej Alexandrovitj tryckte en kyss på hennes hand.

— Farväl då, vi träffas snart igen. Du kommer och
dricker kvällste. Det blir roligt! — sade hon och gick
ut med en strålande och munter uppsyn. Men så fort han
var borta ur hennes åsyn, fick hon en obehaglig
förnimmelse av det ställe på handen, som han vidrört med sina
läppar, och hon ryste till av vämjelse.
</chapter>

<chapter name="XXVIII">
<h2>XXVIII.</h2>

Då Alexej Alexandrovitj kom fram till
kapplöpningsbanan, satt Anna redan på en av läktarna vid Betsys sida,
i den paviljong, dit hela den högsta societeten församlades.
Redan på långt avstånd fick hon syn på honom. Två
personer, hennes man och hennes älskare, voro medelpunkterna
i hennes liv, och utan att anlita sina yttre sinnen kunde hon
få en känsla av deras närvaro. Hon hade redan på långt
avstånd förnummit mannens ankomst och ofrivilligt med
ögonen följt efter honom bland de böljande
människomassor, där han rörde sig. Hon kunde se, hur han vandrade
fram mot läktaren, än nedlåtande besvarande inställsamma
hälsningar, än vänligt och förstrött nickande åt sina
jämlikar, än uppmärksamt väntande på en blick från någon
av rikets mäktiga, lyftande sin stora kulliga hatt från de
tilltryckta öronmusslorna. För henne voro alla dessa
åtbörder så välbekanta och i hennes tycke alla vedervärdiga.
»Idel ärelystnad, uteslutande begär efter framgång — det
är allt som finns i hans själ», — tänkte hon, — »och hans
upphöjda betraktelsesätt, religionen, kärleken till
upplysningen, alltsammans är för honom blott medel i hans
strävan efter framgång.»

Av de blickar, han kastade mot damläktaren, förstod
hon, att han sökte efter henne, men i detta böljande hav
av muslin, band, plymer och parasoller i färgrik omväxling
icke kunde få syn på henne, fast han stirrade rakt mot den
plats, där hon satt, och med full avsikt lät hon bli att visa,
att hon såg honom.

— Alexej Alexandrovitj! — ropade furstinnan Betsy
till honom, — ni måtte inte se er fru, här sitter hon ju!

Ett av hans stereotypa kalla leenden drog över hans
ansikte.

— Det är så mycket glans och glitter här, att ens
ögon blir alldeles förvirrade, — sade han och gick fram
mot läktaren. Han log mot sin hustru, som en man måste
le, som möter henne efter att de nyss skilts åt, hälsade på
furstinnan och övriga bekanta, skänkte var och en den
uppmärksamhet, som var av nöden, kastade skämtsamma
ord till damerna och utbytte korta hälsningsfraser med
herrarna. Strax nedanför läktaren stod en generaladjutant,
känd för sin fina bildning och sitt goda förstånd, en man,
som Alexej Alexandrovitj satte högt värde på. Han
började ett samtal med denne.

Det var just under ett uppehåll mellan två löpningar och
ingenting störde deras samtal. Generaladjutanten ogillade
kapplöpningar. Alexej Alexandrovitj åter sökte försvara
dem och gjorde en del invändningar. Anna lyssnade till
hans tunna, entoniga röst och uppfattade varje ord, han
sade, men allt tycktes henne falskt och skorrade obehagligt
i hennes öra.

Då den stora hinderritten på fyra verst skulle begynna,
böjde hon sig fram för att se efter Vronskij. Utan att ett
ögonblick släppa honom ur sikte såg hon, hur han gick
fram till sin häst och satte sig upp i sadeln, och samtidigt
hörde hon sin mans outtröttliga, obehagliga stämma. Hon
plågades av oro för Vronskij men ännu mer, tyckte hon,
av sin mans tunna röst med dess till leda välbekanta tonfall.

»Jag är en dålig kvinna, jag är en fallen kvinna», — tänkte
hon, — »men jag finner intet behag i osanning, jag kan inte
tåla lögn, och lögn — det är hans andliga näring. Han vet
allt, han ser allt. Vad känner han då inom sig, eftersom han
kan tala så lugnt? Han kunde slå ihjäl mig, han kunde döda
Vronskij, och jag kunde dock känna aktning för honom.
Men nej, vad han behöver är lögn och anständighet», — sade
Anna till sig själv, utan att närmare tänka på, vad hon
egentligen ville av sin man, hur hon skulle vilja se honom
uppträda. Hon förstod icke heller, att denna nu så starkt
framträdande talförhet hos Alexej Alexandrovitj, som
retade henne så, blott var en reflex av hans inre upprördhet
och oro. Liksom ett barn, som slagit sig, springer vidare
och sätter sina muskler i hastigare rörelse för att döva sin
smärta, hade Alexej Alexandrovitj ett nödvändigt behov
av andlig motion för att kunna kväva de tankar, som i
hustruns närvaro eller vid åsynen av Vronskij eller var gång,
han hörde dennes namn, gjorde sig påminta inom honom.
Och liksom det för ett barn är en naturlig sak att springa,
föll det sig för honom naturligt att tala vårdat och logiskt.

— Faran — yttrade han — är en nödvändig betingelse vid
militära kappritter och alla kavalleriövningar. Om England
i sin krigshistoria kan visa på de mest glänsande
kavalleribragder, så är det blott tack vare det, att inom detta land
dugligheten hos djur och ryttare fått en historisk
utveckling. Enligt min mening har sporten en ofantlig betydelse,
men som alltid ser vi här i landet alltför ytligt på den.

— Å, inte så ytligt, — sade furstinnan Tverskaja. —
Man säger, att en officer redan brutit två revben.

Alexej Alexandrovitj log med sitt vanliga stela leende,
som blottade tänderna, men saknade varje uttrycksfullhet.

— Jag kan vara ense med furstinnan om att det inte
är något som hör till ytan, utan är något inre, — sade han.
— Men det rör inte vid saken, — och han vände sig åter
till generalen och fortsatte i allvarlig ton: — ni får inte
glömma, att kappritten utföres av militärer, som frivilligt
valt detta yrke, och att varje kall i livet har sin avigsida.
Denna risk ingår rent av i en militärs förpliktelser.
Knytnävskampens brutala sport eller de spanska
tjurfäktningarna må vara exempel på barbari, men den specialiserade
sporten är ett tecken på högre utveckling.

— Nej, en annan gång bryr jag mig inte om det här. Det
gör en alltför upprörd, — sade furstinnan Betsy. — Eller
hur, Anna?

— Ja, man blir upprörd, men det är omöjligt att slita
sig därifrån, — sade en annan dam. — Om jag hade varit
romarinna, skulle jag inte ha försummat en enda
föreställning på cirkus.

Anna sade ingenting och såg oavvänt i en och samma
riktning utan att ta kikaren från ögonen.

Just i detsamma kom en framstående general gående
förbi genom läktaren. Avbrytande sitt samtal reste sig
Alexej Alexandrovitj skyndsamt men värdigt och bugade
sig djupt för den förbipasserande militären.

— Deltar ni inte i kappritten? — sade generalen
skämtsamt.

— Den kappritt, jag inlåtit mig på, är av svårare art, —
svarade Alexej Alexandrovitj vördnadsfullt.

Fast svaret icke var så särskilt träffande, tog generalen
på sig en min, som om han fått höra ett verkligt kvickt
ord av en intelligent man och tillfullo begripit <i>la pointe de
la sauce</i>.

— Det finns två sidor i den mänskliga verksamheten, —
fortsatte pånytt Alexej Alexandrovitj: — den verkställande
och den iakttagande, och förkärleken för dessa skådespel
är det säkraste tecknet på låg utveckling, jag är ense om
det, men...

— Furstinna, låt oss slå vad! — hördes nedifrån ett rop
från Stepan Arkadjevitj riktat till Betsy. — Vem håller
ni på?

— Jag och Anna håller på furst Kuzovlev, — svarade
Betsy.

— Och jag på Vronskij. Ett par handskar.

— Topp!

— Det ser stiligt ut, inte sant?

Alexej Alexandrovitj hade tegat en stund medan man
talat omkring honom, men nu fortsatte han med ens:

— Jag medger, att manliga idrotter... började han.

Men i detsamma skedde starten och alla samtal
stannade tvärt av. Även Alexej Alexandrovitj tystnade, och
alla reste på sig och sågo bort mot ån. Alexej Alexandrovitj
var emellertid alls icke intresserad av kapplöpningar och
såg därför icke mot ryttarna utan började med trötta
blickar se sig om bland publiken. Hans ögon stannade slutligen
på Anna.

Hennes ansikte var blekt och allvarligt. Hon såg
tydligen ingenting annat, ingen annan än en. Hennes hand höll
krampaktigt tag om solfjädern och hon satt med
tillbakahållen andedräkt. Han såg en stund på henne och vände sig
så hastigt bort och lät blicken glida över andra ansikten.

»Ja, den där damen är mycket upprörd och många andra
tycks också vara det, mycket naturligt för resten», sade
Alexej Alexandrovitj för sig själv. Han ville icke se på sin
hustru, men hans blick drogs ofrivilligt tillbaka till henne.
Han stirrade åter på detta ansikte, bemödande sig att icke
se vad som så tydligt stod skrivet i det, och till sin fasa
kom han mot sin vilja att där läsa vad han icke ville veta.

Kuzovlevs kullritt, det första olycksfallet, upprörde
alla, men Karenin såg tydligt på Annas bleka,
triumferande ansikte att den, som hon såg på, icke fallit. Då
strax efter det att Machotin och Vronskij sprängt över
barriären den närmast följande officeren störtade huvudstupa
av hästen och slog ihjäl sig och ett sorl av fasa drog genom
hela publiken, såg Alexej Alexandrovitj, att Anna icke ens
märkte detta och knappast uppfattade vad man sade
omkring henne. Allt oftare och med växande envishet
betraktade han henne. Anna, som helt gick upp i iakttagandet
av Vronskijs ritt, hade samtidigt från sidan en förnimmelse
av att mannens kalla ögon voro riktade på henne.

Hon såg sig om för ett ögonblick och kastade en
bedjande blick på honom och vände sig så åter bort med svagt
märkbar förtrytelse.

»Ack, det är mig likgiltigt», tycktes hon liksom säga till
sig själv och efter detta såg hon icke en enda gång mer
bort till honom.

Det var en olycklig löpning, av sjutton deltagare
störtade mer än hälften och skadade sig. Då det led mot slutet
av löpningen voro alla gripna av en oro, som blivit desto
större på grund av att tsaren var missnöjd.
</chapter>

<chapter name="XXIX">
<h2>XXIX.</h2>

Alla gåvo högt uttryck åt sitt misshag, alla upprepade
en fras, som någon råkat fälla: »här fattas bara
amfiteaterns lejon», och skräck hade gripit alla, så att då Vronskij
störtade och Anna gav till ett högljutt stönande, var det
ingenting uppseendeväckande däri. Men strax därpå
inträdde i Annas uppträdande en förändring, som avgjort
stred mot god ton. Hon började slå omkring sig som en
fångad fågel flaxar, än ville hon resa sig för att gå, än vände
hon sig till Betsy.

— Kom, så går vi. Kom, kom, — sade hon.

Men Betsy hörde icke på henne. Hon var inbegripen i
ett samtal med generalen, som kommit fram till henne.

Alexej Alexandrovitj gick bort till Anna och räckte
henne artigt armen:

— Låt oss gå, om ni så önskar, — sade han på franska,
men Anna lyssnade till vad generalen sade och lade icke
märke till sin man.

— Han har också brutit ena benet, säger man, — sade
generalen. — Det här är för galet.

Anna lyfte utan att svara sin man upp sin kikare och såg
bort mot det ställe, där Vronskij ridit omkull. Men det var
så långt borta och där hade hopat sig så mycket folk, att
det var omöjligt att urskilja något. Hon lät kikaren sjunka
i knät och ville resa sig för att gå, men i detsamma kom en
officer framgalopperande och anmälde något för tsaren.
Anna lutade sig framåt och sökte lyssna.

— Stiva! Stiva! — skrek hon till sin bror.

Men brodern hörde henne icke. Och nu ville hon åter gå
sin väg.

— Jag erbjuder än en gång min arm, om ni vill gå, —
sade Alexej Alexandrovitj och snuddade vid hennes hand.

Med ett uttryck av motvilja vände hon sig från honom
utan att ha sett honom i ansiktet och svarade:

— Nej, nej, lämna mig, jag stannar kvar.

Hon såg i detsamma, att en officer kom springande över
banan hän mot läktaren från det ställe, där Vronskij hade
störtat. Betsy viftade till honom med sin näsduk.
Officeren kom med underrättelse, att ryttaren icke slagit ihjäl
sig, men att hästen hade brutit ryggraden.

Då Anna fått höra detta, satte hon sig hastigt ned och
dolde ansiktet bakom sin solfjäder. Alexej Alexandrovitj
märkte, att hon grät och icke kunde hålla tillbaka tårarna
och att häftiga snyftningar skakade hennes bröst. Alexej
Alexandrovitj lutade sig skylande framför henne och gav
henne någon tid att hämta sig.

— För tredje gången erbjuder jag er min arm, — sade
han efter en stund vändande sig till henne. Anna såg på
honom och visste icke vad hon skulle säga. Furstinnan
Betsy kom henne emellertid till hjälp.

— Nej, Alexej Alexandrovitj, det är jag som har fört
Anna hit ut och jag har lovat att föra henne härifrån, —
grep Betsy in.

— Förlåt, furstinna, — sade han med ett förbindligt
leende men samtidigt med en fast blick in i hennes ögon, —
men jag ser, att Anna icke är riktigt frisk, och jag önskar
att hon far med mig.

Anna såg sig förskräckt, omkring, reste sig undergivet
och lade sin arm om sin mans.

— Jag skall skicka bud till honom, och då jag fått reda
på, hur det står till, skall jag sända ett meddelande, —
viskade Betsy till henne.

Då de kommo ut från läktaren, inlät sig Alexej
Alexandrovitj efter sin vana i samtal med mötande bekanta, och
Anna var tvungen att som vanligt svara och tala, men hon
var icke sig själv och gick som i en dröm stödd mot mannens
arm.

»Har han slagit ihjäl sig eller inte? Kommer han eller
inte? Får jag se honom i dag?» tänkte hon.

Hon steg tyst upp i Alexej Alexandrovitjs landå och satt
fortfarande tigande, då de körde bort från det väntande
vimlet av övriga ekipage. Trots allt han sett tillät sig
ändock icke Alexej Alexandrovitj att tänka närmare på sin
hustrus verkliga läge. Han hade blott iakttagit yttre tecken.
Han hade lagt märke till att hon uppfört sig olämpligt och
ansåg det för sin plikt att säga henne detta. Men det var
mycket svårt för honom att icke säga något mer än detta.
Han öppnade sin mun för att framhålla för henne, att
hennes beteende varit stötande, men ofrivilligt kom han att
säga något helt annat.

— Vad vi ändå alla har för begär efter dessa rysliga
scener, — sade han. — Jag har märkt...

— Vad? Jag förstår inte, — svarade Anna i föraktlig
ton.

Han blev sårad därav och gav sig med ens till att säga
vad han velat få fram.

— Jag måste säga er... — yttrade han.

»Jaså, nu blir det en uppgörelse», tänkte hon och greps
av en ängslande beklämning.

— Jag måste säga er, att ni i dag betett er opassande,
— sade han till henne på franska.

— På vad sätt har jag betett mig opassande? —
frågade hon med höjd röst, vände huvudet mot honom och
såg honom stint i ögonen, men icke som förr med ett
konstlat uttryck av glättighet, utan med ett uttryck av
bestämdhet, under vilket hon med möda återhöll den förfäran, hon
kände inom sig.

— Glöm er inte, — sade han och pekade mot det öppna
fönstret mellan dem och kusken.

Han reste sig och drog upp fönsterskivan.

— Vad är det ni funnit opassande? upprepade hon

— Den förtvivlan, som ni inte förstod er på att dölja,
då en viss av ryttarna störtade.

Han hade väntat, att hon skulle komma med en
invändning, men hon teg och såg rakt framför sig.

— Jag har redan bett er skicka er så i sällskapslivet,
att onda tungor inte får anledning att säga något om er.
Det var en tid, då jag talade om inre förhållanden, nu talar
jag inte mer om dem. Nu talar jag om yttre förhållanden.
Ni har betett er opassande, och jag önskar, att det inte
vidare upprepas.

Hon hörde icke hälften av vad han sade, hon erfor en
känsla av ängslan för honom och tänkte hela tiden på om
det var sant, att Vronskij icke slagit ihjäl sig. Var det om
honom man talade, då man sagt att ryttaren var oskadd,
men att hästen brutit ryggen? Hon log blott spefullt på
ett tvunget sätt, då Alexej Alexandrovitj var färdig med sitt
yttrande, och svarade ingenting, emedan hon icke hört
något av vad han sagt. Alexej Alexandrovitj hade oförskräckt
börjat sitt anförande, men då han klart fattade vad det var
han talade om, meddelade sig till honom samma skräck, som
Anna erfor. Han iakttog hustruns leende, och en underlig
förvirring kom över honom.

»Hon ler åt mina misstankar. Ja, hon kommer strax
att säga mig detsamma, som hon sagt en gång förut: att
min misstänksamhet saknar grund, att det är löjligt.»

Nu då yppandet av allt låg strax framför honom, var det
intet han så väntade på som att hon såsom en gång förut
hånfullt skulle svara honom, att hans misstankar voro
grundlösa och löjliga. Det han redan visste var så
fruktansvärt, att han nu var beredd att sätta tro till vad som helst.
Men uttrycket i hennes ansikte, som var förskrämt och
dystert, gav nu icke ens löfte om ett bedrägeri.

— Det kan hända, att jag tar miste, — sade han. —
I sådant fall får jag be om ursäkt.

— Nej, ni har inte tagit miste, — sade hon långsamt
med en förtvivlad blick riktad på hans kalla ansikte. —
Ni har inte tagit miste. Min ställning har varit förtvivlad
och kan inte vara annorlunda. Jag hör på er, men jag
tänker på honom. Jag älskar honom, jag är hans älskarinna,
jag kan inte tåla, jag är rädd för, jag avskyr er... Gör med
mig vad ni vill.

Och kastande sig mot ett hörn av vagnen föll hon i
snyftningar och dolde ansiktet i händerna. Alexej Alexandrovitj
satt orörlig och ändrade icke en gång riktningen av sin
blick, som såg rätt fram. Men hans ansikte hade plötsligt
antagit en döds högtidliga orörlighet och detta
ansiktsuttryck behöll han ända tills de kommo fram till villan. Då
de körde upp mot huset, vände han huvudet mot henne
med ett ansikte, som alltjämt bibehöll samma uttryck.

— Jaså, det är så! Men jag fordrar iakttagande av
anständighetens yttre villkor, tills att jag, — hans röst
darrade till — hunnit ta de mått och steg, som behövs för att
skydda min heder, och jag skall meddela er dem.

Han gick före henne ut ur vagnen och hjälpte henne
ned. Med hänsyn till en tjänsteflickas närvaro tryckte han
som vanligt hennes hand, satte sig åter upp i landån och
for till Petersburg.

Strax efter det att han farit, kom en lakej från
furstinnan Betsy och lämnade en biljett till Anna:

»Jag har skickat bud till Alexej för att efterhöra hans
hälsotillstånd, och han skriver till mig, att han är frisk och
oskadad, men förtvivlad.»

»Alltså kommer <i>han</i>, — tänkte hon. — Jag gjorde bra,
som sade allt åt honom.»

Hon såg på klockan. Det återstod ännu tre timmar, och
minnen av enskildheter från deras förra möte började bränna
hennes blod.

»Herre Gud, vad det är ljust ute! Det är farligt, men jag
tycker om att kunna se hans ansikte och älskar denna
fantastiska ljusa natt... Min man, ack, ja... Nå, Gud vare
lov, att med honom allt är slut.»
</chapter>
<chapter name="XXX">
<h2>XXX.</h2>

Liksom alltid på ställen, dit folk kommer samman från
olika trakter, hade vid den lilla tyska badort, dit
Stjerbatskijs begivit sig, som vanligt en utkristallisering av
sällskapet ägt rum, i kraft av vilken var och en fått sin bestämda
och beständiga plats. Liksom en viss kvantitet vatten
bestämt och lagbundet vid köld antar snökristallens slutna
gestalt kom varje person vid sin ankomst till badorten att
stanna på en viss honom tillkommande plats.

»Fürst Stjerbatskij samt Gemahlin und Tochter»
undergingo med hänsyn till den våning, de hyrt, sitt namn och de
bekantskaper, de skaffade sig, denna kristalliseringsprocess
och erhöllo den bestämda plats, som tillkom dem.

Vid badorten vistades detta år en verklig tysk furstinna,
till följd varav sällskapets kristalliseringsprocess försiggick
mer energiskt än vanligt. Furstinnan Stjerbatskaja ville
ovillkorligen få presentera sin dotter för den tyska
prinsessan och andra dagen efter sin ankomst lät hon denna
ceremoni gå av stapeln. Kitty neg djupt och gratiöst i sin från
Paris rekvirerade »mycket enkla», det vill säga mycket
eleganta, sommarklänning. Prinsessan sade, »jag hoppas, att
rosorna snart skall vända åter till detta förtjusande lilla
ansikte», och för Stjerbatskijs lågo med ens bestämda vägar
för deras badortsliv utstakade, som det sedan ej gick an att
lämna. Stjerbatskijs stiftade bekantskap med en engelsk
lady och hennes familj, med en tysk grevinna och hennes
son, som blivit sårad i sista kriget, med en svensk
vetenskapsman och med monsieur Canut och hans syster. Men
Stjerbatskij-familjens huvudsakliga umgänge kom
ofrivilligt att bestå av en dam från Moskva Marja Jevgenjevna
Rtistjeva och dennas dotter — som var en mindre glädjande
bekantskap för Kitty, emedan den unga damen liksom hon
blivit sjuk på grund av en kärlekshistoria — samt av en
överste, ävenledes från Moskva, som Kitty ända sedan sin
barndom kände till och ofta skådat i uniform med stora
epåletter och som här med sina små plirande ögon och sin
nedvikta krage med brokig halsduk såg oerhört löjlig ut och
åsamkade obehag genom att man aldrig kunde bli kvitt
honom. Då allt detta hade antagit en beständig karaktär,
började Kitty att ha tråkigt, desto mer som hennes far
rest till Karlsbad och hon blivit lämnad ensam med
modern. Hon kunde icke intressera sig för dem, hon blivit
bekant med, ty hon hade en känsla av att det icke var något
nytt att vänta av dem. Hennes huvudsakliga andliga
förströelse vid badorten bestod nu i att göra iakttagelser och
gissningar om dem, hon ännu icke var bekant med. På grund
av sin karaktärsläggning antog Kitty alltid det vackraste
om människor, särskilt om dem, som hon icke kände. Och
nu när hon gick och funderade på vad folk var och i vilket
förhållande man stod till varandra och hurudana människor
det var, fantiserade Kitty ut åt sig de allra mest egenartade
och vackra karaktärer och tyckte sig spåra bekräftelser på
sina iakttagelser.

Av sådana personer var det särskilt en, som upptog
hennes intresse, en rysk flicka, som anlänt till badorten i
sällskap med en sjuk rysk dam, som allmänt kallade
madame Stahl. Denna tillhörde den högre societeten, men var
så sjuk att hon icke kunde gå och blott då och då enstaka
vackra dagar visade sig ute i en rullstol. Men icke så mycket
till följd av sjukdom som på grund av högmod var det
enligt furstinnan Stjerbatskajas mening som madame Stahl
underlåtit att bli bekant med någon enda av de andra
ryssarna. Den ryska flickan vårdade sig ömt om madame
Stahl och sysselsatte sig dessutom efter vad Kitty lade
märke till med alla andra svårt sjuka, av vilka det fanns
en stor mängd vid badorten, och ägnade dem på det mest
naturliga sätt sin omvårdnad. Denna ryska flicka var
enligt vad Kitty erfor icke någon släkting till madame Stahl
men hon var icke heller en hyrd sköterska. Madame Stahl
kallade henne för Varenjka och andra kallade henne
»mademoiselle Varenjka». Men Kitty fann icke blott ett intresse
i att göra iakttagelser över denna flickas förhållande till
madame Stahl och andra för Kitty okända personer, utan
hon erfor såsom ofta händer i dylika fall en oförklarlig
sympati för denna Varenjka och märkte på dennas blickar att,
även hon själv behagade henne.

Mademoiselle Varenjka befann sig knappt i sin allra
första ungdom, det var en varelse, som saknade
ungdomlighetens märke, man kunde lika väl gissa på att hon var
nitton som att hon var trettio år. Om man skulle kritiskt
pröva hennes ansiktsdrag, så var hon trots sin sjukliga hy
snarare vacker än ful. Hon skulle också kunnat anses för
välväxt, om icke hennes kropp varit alltför mager och
hennes huvud en smula oproportionerligt i förhållande till
hennes längd, och hon kunde icke verka tilldragande på
män. Hon var lik en vacker blomma, som ännu har sina
kronblad i behåll, men som redan en smula börjat vissna
och förlorat sin doft. Dessutom kunde hon av ytterligare
en anledning icke vara erotiskt tilldragande, hon saknade
vad Kitty hade i alltför hög grad — tillbakahållen livseld
och medvetande om att vara tilldragande.

Hon tycktes ständigt vara upptagen med någon
sysselsättning, om vars betydelse det icke kunde vara något tvivel
och därför tycktes det som om hon icke kunde intressera
sig för något vid sidan av denna. Genom sin olikhet med
Kitty drog hon särskilt dennas intresse till sig. Kitty kände,
att hon hos denna flicka, i hennes livs gestaltning kunde
finna en bild av vad hon plågsamt sökt: livsintressen och
livsvärden höjda över det för Kitty så avskyvärda
förhållande, vari en ung flicka av bättre familj var ställd till
männen, vilket nu syntes henne som ett skamligt utställande
av en vara i hopp om köpare. Ju mer Kitty iakttog sin
obekanta vän, desto mer kom hon till den övertygelsen, att
denna måtte vara den fulländade varelse, hon föreställde sig
att hon var, och desto större lust fick hon att bli bekant
med henne.

De båda flickorna brukade råka gå förbi varandra ett
par gånger dagligen, och vid varje möte sade Kittys ögon:
»Vem är ni? vad är ni? Är det sant, att ni är den hänförande
skapelse, som jag tänker mig er? Men för Guds skull», —
tillade hennes blick, — »tro inte, att jag skulle tillåta mig
att tränga mig på. Jag finner blott behag i att se er
och tycker om er.» — »Jag tycker också bra om er, och ni
är mycket, mycket älsklig. Och jag skulle tycka ännu mer
om er, om jag blott hade tid», svarade den okända flickans
blick. Och Kitty kunde också ständigt iaktta, att hon var
upptagen av något: än ledsagade hon några ryska barn
från brunnen, än kom hon bärande med en filt till en
sjuk dam och svepte den om henne, än mödade hon sig
med att med sitt tal förströ någon sjuk, som gripits av
missmod, än gick hon ut för att köpa kakor till kaffet åt
någon.

Icke långt efter familjen Stjerbatskijs ankomst
uppträdde en morgon vid första brunnsdrickningen två personer,
som drogo en ogillande uppmärksamhet till sig. Det var en
högväxt, kutryggig herre med ofantligt långa armar, iförd
en kort, till hans längd ej alls passande gammal ytterrock,
en man med svarta, naiva och samtidigt skrämmande ögon
och en rätt vacker, men koppärrig kvinna, som var mycket
illa och smaklöst klädd. Då Kitty erfor, att dessa båda
personer voro ryssar, började hon att i sin inbillning utspinna
en vacker och rörande roman om dem. Men hennes mor
furstinnan, som i badgästlistan tagit reda på, att det var
Nikolaj Levin och Marja Nikolajevna, talade om för
dottern, vilken dålig man denne Levin var, och så upphörde
med ens alla drömmerier om dessa två personer. Icke så
mycket på grund av vad modern sagt som emedan det var
en bror till Konstantin, blevo dessa båda människor i hög
grad obehagliga för Kitty. Denne Levin uppväckte hos
henne med sina ständiga spasmodiska ryckningar i huvudet
en oövervinnerlig känsla av avsky.

Det tycktes henne, att i hans stora, skrämmande ögon,
som envist hängde sig fast vid henne, lurade ett uttryck av
hat och hån, och hon sökte på allt sätt undvika att möta
honom.
</chapter>
<chapter name="XXXI">
<h2>XXXI.</h2>

Det var en dag med fult väder, hela morgonen hade det
regnat och de sjuka gingo med paraplyer i hand hopträngda
i galleriet.

Kitty promenerade i sällskap med sin mor och
översten från Moskva, som belåtet ståtade i en i Frankfurt
inköpt färdigsydd bonjour. De gingo längs ena sidan av
galleriet ansträngande sig att undvika Levin, som
promenerade längs den andra. Varenjka klädd i mörk klänning
och en svart hatt med nedåtsluttande brätten gick i
sällskap med en blind fransyska fram och tillbaka längs hela
galleriet, och var gång hon mötte Kitty; utbytte de vänliga
blickar.

— Mamma, går det an att jag inlåter mig på ett
samtal med henne? — sade Kitty, som iakttog sin okända vän
och just lagt märke till, att denna gick fram till brunnen
och att de kunde sammanträffa där.

— Ja, om du har lust för det, skall jag först höra mig
för om henne och själv gå fram till henne, — svarade modern.
— Vad har du funnit för särskilt hos henne? Hon tycks
vara en sällskapsdam. Om du vill, så skall jag låta
presentera mig för madame Stahl. Jag har varit bekant med
hennes svägerska, — tillade hon med en stolt knyck på
huvudet.

Kitty visste, att furstinnan var förargad över att fru
Stahl liksom undvek att bli bekant med henne. Kitty
visade sig därför ej enträgen.

— Det är underbart, vad hon är rar! — sade hon,
betraktande Varenjka, som i detsamma räckte fransyskan ett
glas. — Se, så enkelt och älskligt allt är hos henne.

— Dina <i>engouements</i> tycker jag är bra kostliga, — sade
furstinnan, — nej, låt oss hellre vända om, — tillade hon,
märkande Levin, som rörde sig fram rakt mot dem i
sällskap med sin dam och en tysk doktor, till vilken han i
högljudd och misslynt ton hade något att framföra.

De vände sig om för att gå tillbaka, då de fingo höra
icke högröstat tal, utan skrik. Levin hade stannat och stod
och skrek och doktorn hade också blivit uppbragt. Det
uppstod en folksamling kring dem. Furstinnan och Kitty
avlägsnade sig skyndsamt, men översten gav sig bort till
folkhopen för att ta reda på vad som var å färde.

Efter några minuter hann översten åter i fatt damerna.

— Vad var det för något? — frågade furstinnan.

— Skam och gemenhet! — svarade översten. — Det
är en sak jag är rädd för, och det är att råka ihop med ryssar
utomlands. Den där långe herrn har kommit i gräl med
doktorn och sagt honom en hop oförskämdheter för att
denne inte behandlat honom efter önskan och till på köpet
slog han omkring sig med käppen. Det är för gement!

— Å, så obehagligt! — sade furstinnan. — Nå, hur
slutade det?

— Gud ske lov, den där... hon, som har en hatt i
svampfason, trädde emellan. Hon är visst ryska, — sade
översten.

— Mademoiselle Varenjka? — frågade Kitty med glad
röst.

— Ja, ja. Hon fattade situationen snabbast. Hon tog
den där herrn under armen och ledde bort honom.

— Ser du, mamma, — sade Kitty — du, som förvånar
dig över att jag är förtjust i henne.

Från och med nästa dag kunde Kitty, som fortfarande
iakttog sin vän, märka, att mademoiselle Varenjka befann
sig i samma förhållande till Levin och hans kvinnliga följe
som till sina övriga skyddslingar. Hon gick fram till dem,
samtalade med dem och gjorde tjänst som tolk åt kvinnan,
som icke kunde tala något enda utländskt språk.

Kitty började nu att ännu ivrigare bedja sin mor om
tillåtelse att få bli bekant med Varenjka. Och hur motbjudande
det än var för furstinnan att synas göra första steget till
en bekantskap med fru Stahl, som i hennes ögon tycktes
yvas över något, gjorde hon dock förfrågningar om
Varenjka, och då hon om denna fått närmare underrättelser,
som gåvo vid handen, att det icke kunde finnas något ont,
om också föga fägnesamt i en bekantskap, gick hon bort
till Varenjka och presenterade sig för henne.

Furstinnan valde ett ögonblick, då hennes dotter hade
gått bort till brunnen och Varenjka hade stannat framför
en bagarbutik, och gick fram till henne. — Tillåt mig att
göra er bekantskap, — sade hon med sitt vanliga värdiga
leende. — Min dotter har funnit sådant behag i er, —
fortsatte hon. — Ni vet kanske inte, vem jag är. Jag...

— Nöjet av en bekantskap är nog mest på min sida, —
sade skyndsamt Varenjka.

— Vilken vacker tjänst ni i går gjorde vår stackars
landsman! — sade furstinnan.

Varenjka rodnade.

— Det kan jag inte minnas, jag gjorde ju rakt
ingenting, — sade hon.

— Jo då, ni räddade den stackars Levin från en
obehaglig situation.

— Ja, det var hans följeslagerska, som kallade på mig,
och jag bemödade mig att lugna honom. Han är mycket
sjuk och var inte nöjd med doktorn. Jag har fått den
vanan att se till de sjuka en smula.

— Jag har hört, att ni bor i Mentone med er tant, hon
är ju det, madame Stahl. Jag har varit bekant med hennes
svägerska.

— Nej, hon är inte min tant. Jag kallar henne mamma,
men hon är inte släkt med mig. Hon har låtit uppfostra
mig som sitt barn, — svarade Varenjka och rodnade åter.

Hon sade detta så enkelt och rättframt, och det
troskyldiga och öppna uttrycket i hennes ansikte var så vinnande,
att furstinnan förstod, varför Kitty fattat sådan sympati
för Varenjka.

— Nå, vad tänker denne Levin? — frågade furstinnan.

— Han skall resa nu, — svarade Varenjka.

I detsamma kom Kitty åter från brunnen och gick fram
mot dem strålande av glädje över att hennes mor inlett
bekantskap med hennes okända vän.

— Ser du, Kitty, nu får du din ivriga önskan uppfylld
att bli bekant med mademoiselle...

— Varenjka, — inföll Varenjka med ett leende, — alla
kallar mig bara så.

Kitty rodnade av glädje och tryckte länge tigande sin
nya väninnas hand, som ej gav henne någon tryckning
tillbaka utan orörlig låg stilla i hennes. Handen gav intet
svar, men mademoiselle Varenjkas ansikte lystes upp av ett
stilla, glatt, men en smula vemodigt leende, som blottade
hennes stora, men vackra tänder.

— Jag har själv också länge önskat detta, — sade hon.
— Men ni är ju så upptagen...

— Å, visst inte, jag är alls inte så upptagen,
— svarade Varenjka, men i samma stund måste hon lämna sina
båda nya bekantskaper, ty två små ryska flickor, döttrar
till en av de sjuka, kommo springande till henne.

— Varenjka, det är bud från mamma! — ropade de.

Och Varenjka gick bort i sällskap med dem.
</chapter>

<chapter name="XXXII">
<h2>XXXII.</h2>

Det furstinnan hade fått reda på om Varenjkas
förgångna och hennes förhållande till madame Stahl och om
madame Stahl själv var följande.

Madame Stahl, om vilken några sade, att hon pinat livet
ur sin man, och andra, att han hållit på att plåga ihjäl henne
genom sitt sedeslösa uppförande, hade alltid varit en
sjuklig och överspänd kvinna. Då hon födde sitt första barn,
det skedde strax efter skilsmässan från mannen, dog detta
genast, och fru Stahls anförvanter, som kände hennes
känslighet och fruktade, att ett meddelande härom kunde
orsaka hennes död, gåvo henne ett annat barn i stället, en
flicka, som samma natt och i samma hus i Petersburg
kommit till världen och vars fader var anställd som kock vid
hovet. Detta var Varenjka. Madame Stahl fick senare
reda på, att Varenjka icke var hennes dotter, men
fortsatte att uppfostra henne som sitt barn, desto hellre som
någon tid efteråt ingen av Varenjkas anförvanter var i livet.

Madame Stahl hade mer än tio år utan uppehåll vistats
utomlands bosatt i södern och hela tiden varit sängliggande.
Och några sade, att madame Stahl satt sig före att skaffa
sig socialt anseende som en välgörande, djupt religiös
kvinna, andra åter sade, att hon även i själ och hjärta var
den sedligt högtstående, för nästans väl levande varelse,
som hennes handlingar vittnade om. Ingen visste av vad
trosbekännelse hon var, om hon var lutheran eller romersk
katolik eller grekisk katolik, men en sak var viss, och det
var att hon hade förbindelser med de mest högtstående
personer inom alla kyrkor och religiösa samfund.

Varenjka uppehöll sig ständigt tillsammans med henne
utomlands, och alla som kände madame Stahl, kände också
»mademoiselle Varenjka», som hon kallades, och satte stort
värde på henne.

Då furstinnan fått reda på alla dessa enskildheter, fann
hon sig icke hindrad av någon fördom från att tillåta ett
närmande mellan sin dotter och Varenjka, utan kunde
tillstädja det, desto hellre som Varenjka hade den bästa
uppfostran och ett oklanderligt uppträdande: hon talade
förträffligt franska och engelska, och — vad som var det
viktigaste — hon kunde från madame Stahl framföra ett
beklagande av att denna genom sin sjukdom tyvärr var
förhindrad att göra furstinnans bekantskap.

Då Kitty blivit bekant med Varenjka, intogs hon allt
mer och mer av sin nya vän och för var dag fann hon
någon ny tilltalande sida hos henne.

Furstinnan, som fått höra, att Varenjka hade en
utmärkt sångröst, inbjöd henne att komma på besök och
sjunga för dem en afton.

— Kitty spelar, och vi har ett piano, visserligen inte
så värst bra, men ni kommer att göra oss ett stort nöje, —
sade furstinnan med sitt tillgjorda leende, som särskilt
misshagade Kitty denna gång, då hon märkte, att Varenjka
icke hade lust att sjunga. Men Varenjka kom i alla fall på
aftonen och förde med sig ett nothäfte. Furstinnan hade
inbjudit Marja Jevgenjevna med dotter samt översten.

Varenjka tycktes fullkomligt oberörd av att för henne
hittills obekanta personer voro närvarande och gick genast
bort till pianot. Hon kunde icke ackompanjera sig själv,
men sjöng utmärkt från bladet. Kitty, som var en god
pianist, skötte ackompanjemanget.

— Ni har en ovanlig talang, — sade furstinnan, då
Varenjka utmärkt vackert sjungit det första stycket.

Marja Jevgenjevna och hennes dotter tackade henne och
kommo också med lovord.

— Se bara, — sade översten, som kastat en blick ut
genom fönstret, — så mycken publik, som samlats för att
höra er.

Nedanför fönstren hade verkligen en ganska stor hop
personer samlats.

— Det gläder mig, om det kan bereda ett nöje, — sade
Varenjka enkelt och rättframt.

Kitty såg med stolthet på sin vän. Hon var förtjust
över hennes konstskicklighet, hennes röst, hennes ansikte,
men mest av allt över hennes sätt att uppträda, över att
Varenjka tydligen alls icke närmare tänkte på sin
sångförmåga och var liksom likgiltig för beröm. Det var som om
hon bara frågade: skall jag sjunga mer eller är det nog?

»Om det varit jag, — tänkte Kitty för sig själv, — hur
skulle jag inte känt mig stolt över detta! Hur glad jag
skulle ha blivit, då jag såg denna folkhop nedanför fönstren.
Men för henne är det fullständigt likgiltigt. Det enda, som
driver henne, är önskan att slippa ge ett avslag och att
kunna göra något, som är till nöje för mamma. Vad finns
då inom henne? Vad är det, som ger henne kraft att stå
höjd över allt och vara så lugn och oberoende? Vad jag
gärna skulle vilja veta det och lära mig detsamma av
henne!» tänkte Kitty, seende in i väninnans lugna ansikte.
Furstinnan bad Varenjka att sjunga mera, och Varenjka
sjöng ett nytt stycke lika säkert, tydligt och vackert som
det första, smärt och rak stående bredvid pianot lätt
markerande takten med rörelser av sin magra, mörklätta hand.

Det stycke, som därefter följde i notboken var en
italiensk visa. Kitty spelade preludiet och såg upp på
Varenjka.

— Låt oss hoppa över detta, — sade Varenjka
rodnande.

Kitty fäste en förskrämd och frågande blick på
Varenjkas ansikte.

— Ja, ett annat, — sade hon hastigt och vände bladen,
snabbt uppfattande, att något visst måste vara förbundet
med detta stycke.

— Nej, — inföll Varenjka och lade med ett leende sin
hand på notbladen, — nej, vi kan sjunga det, — och hon
sjöng lika lugnt, kallt och fulländat som förut.

Då hon slutat, framförde alla åter sitt tack till henne
och gingo för att dricka te. Kitty och Varenjka gingo ut i
en liten trädgård, som låg invid huset.

— Inte sant, ni har något minne förbundet med den
där visan? — sade Kitty. — Säg inte vad, — tillade hon
hastigt, — säg mig bara, om jag inte gissat rätt!

— Nej, varför så? Nå, jag skall säga det, — sade
Varenjka rättframt och fortsatte utan att vänta på svar: —
ja, det är ett minne och det har varit ett av mina svåra.
Jag har hållit av en man, och jag brukade sjunga detta
stycke för honom.

Kitty såg tigande på Varenjka med stora uppspärrade
ögon.

— Jag tyckte om honom, och han tyckte om mig, men
hans mor var emot det, och han gifte sig med en annan.
Han bor nu inte långt från oss, och jag ser honom ibland.
Ni har väl inte tänkt, att jag också haft en roman? — sade
hon, och i hennes vackra ansikte flammade det till en glimt
av en eld, som en gång, det kände Kitty på sig, hade helt
upplyst hennes varelse.

— Skulle jag inte ha tänkt det? Om jag vore man,
skulle jag inte kunna älska någon annan, sedan jag sett er.
Jag kan bara inte förstå, hur han för att göra sin mor till
lags kunde glömma er och göra er olycklig, — han hade
inget hjärta.

— O, nej, han är en mycket bra människa, och jag är
visst inte olycklig, tvärtom, jag är mycket lycklig. Nå,
vi skall väl inte sjunga mer? — tillade hon och vände om
tillbaka.

— Vad ni är god, vad ni är god! — utropade Kitty.
hejdade henne och kysste henne. — Om jag bara i någon
liten mån kunde likna er!

— Varför skulle ni vara lik någon annan? Ni är bra som
ni är, — sade Varenjka med sitt milda och trötta leende.

— Nej, jag är inte alls bra. Nå, men säg mig... Vänta,
låt oss sitta ned ett slag, — sade Kitty och fick henne
åter att sätta sig ned bredvid sig på en bänk. — Säg mig,
är det inte kränkande för er att tänka, att en man har
försmått er kärlek, att han inte velat?

— Han har inte försmått den, jag tror, att han älskade
mig, men han var en undergiven son...

— Ja, men om han inte gjort det för att följa en moders
vilja, utan självmant? — sade Kitty, kännande, att hon var
på väg att förråda sin egen hemlighet och att hennes ansikte,
som brände till rodnande av blygsel, redan förrått henne.

— Då hade han handlat illa och jag skulle inte längre
bry mig om honom, — svarade Varenjka, som tydligen
förstod, att saken icke längre rörde henne, utan Kitty.

— Men det kränkande däri? — sade Kitty. — Sådant
kan man inte glömma, det är omöjligt, — sade hon och
mindes den blick hon riktat mot Vronskij på sista balen,
då musiken slutade.

— Vari skulle väl det kränkande bestå? Ni har väl
inte handlat illa?

— Sämre än illa, — nesligt.

Varenjka skakade på huvudet och lade sin hand på
Kittys.

— Vari skulle det nesliga ligga? — sade hon. — Ni har
ju inte kunnat säga en man, som visat sig likgiltig för er, att
ni älskade honom?

— Naturligtvis inte. Jag har aldrig sagt ett ord, men
han visste det. Nej, nej, men det finns blickar, det finns
olika sätt att vara. Levde jag i hundra år, skulle jag inte
kunna glömma det.

— Hur då? Jag förstår inte. Det viktiga är, om ni
älskar honom fortfarande eller inte, — sade Varenjka, gående
rätt på sak.

— Jag avskyr honom. Jag kan inte förlåta mig själv.

— Vad då?

— Skammen, förolämpningen,

— Ack, om alla voro så känsliga som ni, — sade
Varenjka. — Det finns inte en flicka, som inte fått erfara
detsamma. Och allt detta har inte så stor vikt.

— Vad är då av vikt? — sade Kitty, med nyfiken
förvåning seende henne in i ansiktet.

— Ack, det är mycket, som är av vikt, — sade Varenjka
leende.

— Nå vad?

— Ack, det är mycket, som är av större vikt, —
svarade Varenjka utan att rätt veta, vad hon skulle säga. I
detsamma hördes ur fönstret furstinnans röst:

— Kitty, det börjar kyla. Hämta en sjal eller kom in igen.

— Ja, det lider på tiden, — sade Varenjka och reste
sig. — Jag måste i kväll också gå till madame Berthe, hon
har bett mig komma.

Kitty höll henne om handen och hennes blick riktade sig
mot henne med en bedjande och lidelsefull vetgirighet: »Vad
är då detta, det viktigaste av allt som ger ett sådant lugn?
Ni vet det, säg mig det?» Men Varenjka gav ej ens akt på
vad Kittys blick frågade om. Hon tänkte nu bara på, att
hon denna kväll måste titta in till madame Berthe och
så hinna hem till <i>maman</i>, till teet vid tolvtiden. Hon gick
in, samlade hop sina noter och sedan hon tagit god natt av
alla, stod hon färdig att gå.

— Tillåter ni, att jag följer er, — sade översten.

— Ja, hur kan en ensam dam gå mitt i natten? — föll
furstinnan in. — Låt mig åtminstone skicka Palasja med.

Kitty märkte, att Varenjka med möda höll tillbaka ett
leende, då det talades om att hon måste ha sällskap.

— Nej, jag går alltid ensam och det händer mig aldrig
något, — sade hon och grep sin hatt. Och sedan hon givit
Kitty ännu en kyss, försvann hon, utan att ha sagt vad
som var av vikt, med noterna under armen i sommarnattens
halvdunkel, förande med sig hemligheten om det, som är
av vikt och som åt henne givit denna avundsvärda ro och
stilla värdighet.
</chapter>
<chapter name="XXXIII">
<h2>XXXIII.</h2>

Kitty blev även bekant med madame Stahl, och denna
bekantskap i förening med vänskapen till Varenjka övade
icke blott ett stort inflytande på henne, utan bidrog även
till att trösta henne i hennes hjärtesorg. Hon fann en tröst
däri, att tack vare denna bekantskap hade för henne
öppnats en fullkomligt ny värld, som hade ingenting
gemensamt med hennes förflutna, — en vacker värld, upphöjd
över vardagslivet, en ro, från vars höjd hon kunde se ned
på sitt förflutna. Det gick upp för Kitty, att det förutom
det instinktmässiga liv, som hon hittills givit sig hän åt,
även fanns ett annat liv, det andliga livet. Detta liv lärde
hon känna genom religionen, men genom en religion, som
icke hade något gemensamt med den Kitty känt sedan sin
barndom och som bestod i deltagande i mässor och
aftongudstjänster i ett hem för änkor, där man kunde träffa en
del bekanta,och i att under en prästs ledning lära kyrkslaviska
texter utantill. Detta var en högre, hemlighetsfull religion
förbunden med en mängd vackra tankar och känslor, en
religion, på vilken man icke blott kunde tro, emedan så
var påbjudet, utan en religion som man kunde älska.

Kitty lärde känna allt detta icke direkt genom ord.
Madame Stahl talade med Kitty som med ett kärt barn,
som man tycker om att pyssla med liksom med minnena
av ens egen ungdom, och blott en enda gång nämnde hon,
att i alla mänskliga bedrövelser kunna blott kärleken och
tron ge tröst och att inför Kristi medlidande med oss
försvinna alla intiga bekymmer, och därefter förde hon strax
samtalet in på annat. Men i varje hennes rörelse, i varje
ord, i varje blick från henne och framför allt i hennes livs
historia, som Kitty fick reda på genom Varenjka, lärde hon
känna »vad som var av vikt» och vad hon hittills icke känt.

Men hur upphöjd fru Stahls karaktär än var, hur
rörande än hennes livs historia var, hur upphöjt och milt än
hennes tal var, lade Kitty dock ofrivilligt märke till vissa
drag hos denna, som verkade förbryllande på hennes
uppfattning. Hon märkte, att då madame Stahl gjorde frågor
om hennes släktingar, log hon ibland föraktligt, något som
stred mot den kristna godheten. Och hon iakttog, att då
en katolsk präst var på besök hos henne, höll madame
Stahl sorgfälligt sitt ansikte i skuggan av lampskärmen och
log på ett säreget sätt. Hur obetydliga dessa två
iakttagelser än voro, grumlade de dock hennes tillit och kommo henne
att tvivla på madame Stahl. Men Varenjka däremot, den
ensamma, föräldralösa, med sin sorgmodiga resignation,
som ingenting strävade efter, ingenting klagade över, i
henne såg Kitty den förkroppsligade fulländning, om vilken
hon själv blott kunde drömma. Av Varenjkas föredöme
begrep Kitty, att det blott gäller att glömma sig själv och
att älska sin nästa för att kunna bli lugn, lycklig och
intagande. Och det ville Kitty vara. Då hon nu kommit till
klar insikt om vad som var av »verklig vikt», nöjde sig Kitty
icke blott med att gå och känna sig hänförd däröver, utan
gav sig med ens av hela sin själ hän åt detta för henne
nyöppnade liv. Efter Varenjkas berättelser om vad
madame Stahl och andra, som hon nämnde, företagit sig
gjorde Kitty upp en plan för sitt kommande liv. Hon skulle
alldeles som madame Stahls systerdotter, Aline, om vilken
Varenjka berättat henne mycket, var hon än komme att
bo uppsöka de olyckliga, hjälpa dem efter all sin förmåga,
utdela exemplar av nya testamentet och läsa evangeliet för
sjuka, brottsliga och döende. Särskilt tilltalades Kitty av
tanken att läsa evangeliet för förbrytare, vilket Aline hade
gjort. Men allt detta var hemliga drömmar, som Kitty
varken yppade för sin mor eller Varenjka.

Men i väntan på tillfälle att i stort mått få utföra sina
planer fann Kitty redan på kurorten, där det fanns så
många sjuka och olyckliga, utan svårighet tillfälle att
tillämpa sina nya regler och söka efterlikna Varenjka.

Till en början märkte furstinnan blott, att Kitty befann
sig under starkt inflytande av vad hon kallade hennes
<i>engouement</i> för madame Stahl och särskilt Varenjka. Hon
såg, att Kitty icke blott sökte efterlikna Varenjka i dennas
verksamhet, utan även ofrivilligt härmade hennes sätt att
gå, tala och blinka med ögonen. Men därefter kom
furstinnan underfund med, att hos hennes dotter oberoende av
hennes förtjusning i dessa personer även försiggick något
slags allvarlig psykisk omvälvning.

Furstinnan såg, att Kitty om aftnarna brukade läsa
i ett exemplar av nya testamentet på franska, som hon
erhållit av fru Stahl, en läsning som hon förr icke ägnat sig
åt, att Kitty undvek deras societetsbekantskaper och i
stället uppsökte de sjuka, som stodo under Varenjkas beskydd,
särskilt en fattig artistfamilj Petrov. Kitty fann
synbarligen en stolthet i att hon hos denna familj utförde en
barmhärtighetssysters roll. Allt detta var ju gott, och furstinnan
hade ingenting däremot särskilt som den fattige målaren
Petrovs hustru var en alltigenom aktningsvärd kvinna, och
den tyska furstinnan, som iakttagit Kittys verksamhet,
lovprisade henne och kallade henne för en trösteängel. Allt
detta var som sagt bra, blott det icke varit för mycket av
det goda. Och furstinnan såg att hennes dotter höll på att
gå till för stor överdrift och sade henne det.

— <i>Il ne faut jamais rien outrer</i>, — brukade hon säga
till henne.

Men dottern svarade henne ingenting, hon tänkte blott
inom sig, att man icke kunde tala om överdrift inom
kristendomen. Vad kunde det vara för överdrift i att följa en
lära, i vilken det föreskrevs att om man blir slagen på ena
kinden vända den andra till eller att om någon tog
livklädnaden, ge honom manteln med? Men furstinnan behagade
denna överdrift icke och ännu mindre behagade henne, att
hon kände, att Kitty icke ville öppna hela sin själ för henne.
Kitty undanhöll verkligen också för sin mor sina nya
synpunkter och känslor. Hon undanhöll dem icke för
henne därför, att hon icke aktade och älskade sin mor,
utan blott därför, att det var hennes mor. Hon kunde
förr blotta sig för vem det vara månde, blott icke för
sin mor.

— Det är bra länge sedan Anna Pavlovna var hos oss,
sade en gång furstinnan om fru Petrova. — Jag har bett
henne hit. Det är som om hon vore missnöjd av någon
anledning.

— Nej, det har jag inte märkt, mamma, — sade Kitty
och rodnade häftigt.

— Har du inte på länge varit hos dem?

— Vi har kommit överens om att i morgon göra en
gemensam utfärd till bergen, — svarade Kitty.

— Jaså, ja far du, — svarade furstinnan och såg
forskande på dotterns förvirrade ansikte undrande över orsaken
till hennes förlägenhet.

Samma dag kom Varenjka för att stanna på middag
och meddelade, att Anna Pavlovna hade uppgivit sitt beslut
att fara med ut till bergen morgonen därpå. Och furstinnan
märkte, att Kitty åter rodnade.

— Kitty, du har väl inte haft någon obehaglighet med
Petrovs? — sade furstinnan, då de blevo ensamma. —
Varför har hon slutat upp med att skicka sina barn hit och att
själv komma?

Kitty svarade, att ingenting förefallit mellan dem och
att hon verkligen icke kunde förstå, varför Anna Pavlovna
visat sig som om hon vore missnöjd med henne. Kitty sade
rena sanningen. Hon visste icke orsaken till Anna
Pavlovnas ändrade uppträdande, men hon anade den. Hennes
aning rörde en sak, som hon icke kunde säga modern och
som hon icke ens klart uttalade för sig själv. Det var en
sådan sak, som man kan ha vetskap om, men som det är
omöjligt att tillstå för sig själv, det vore så förfärligt och
skamligt att ta miste.

Åter och åter gick hon i tankarna igenom sitt
förhållande till denna familj. Hon erinrade sig den naiva glädje,
som brukade ta sig ett uttryck i Anna Pavlovnas runda
ansikte, då de råkades. Hon mindes deras hemliga
överläggningar om den sjuke mannen, deras planer att söka locka
honom bort från arbetet, som läkaren förbjudit honom, och
få honom ut och promenera. Hon tänkte på deras yngste
gosses tillgivenhet för henne, en liten pys, som kallade henne
»min Kitty» och icke ville lägga sig utan att hon var med.
Vad allt detta hade varit hänförande! Så mindes hon
Petrovs utmärglade gestalt, hans långa hals och hans bruna
långrock, hans glesa krusiga hår, hans frågande ögon, som
till en början verkat skrämmande på Kitty, hans onaturliga
ansträngningar att visa sig käck och upplivad i hennes
närvaro. Hon tänkte på hur hon första tiden hade fått
anstränga sig för att behärska den fysiska motvilja hon erfor
inför honom liksom för alla lungsiktiga och den svårighet
hon hade att tänka ut vad hon skulle säga honom. Hon
mindes denna skygga, av rörd tacksamhet fyllda blick, med
vilken han brukat se på henne, och hon erinrade sig sin egen
underliga känsla av medlidande och bortkommenhet och
det medvetande hon erfarit av att utföra en godhjärtad
handling. Vad allt detta hade varit gott att känna! Men
detta varade blott den första tiden. Nu, för blott några
dagar sedan, hade plötsligt allt blivit förstört. Anna
Pavlovna hade börjat möta Kitty med tillgjord älskvärdhet och
ständigt synts iaktta henne och sin man.

Var det verkligen möjligt, att denna hans rörande glädje,
då hon var nära honom, kunde vara orsaken till den hos
Anna Pavlovna inträdda kyligheten?

Ja, — hon mindes — det hade varit något onaturligt
hos Anna Pavlovna och alls icke likt hennes förra vänlighet,
då hon för ett par dagar sedan i förargad ton sade:

— Ja, han har bara suttit och väntat på er, han har inte
velat dricka sitt kaffe, förr än ni kom, fast han blev så
rysligt matt.

Ja, kanske det också misshagade henne den gången, då
hon gav honom hans filt. Allt var ju något så självfallet, men
han hade upptagit det på ett så konstlat sätt, så länge
utbrett sig i tacksägelser, att hon också kom att känna sig
bortkommen. Och så hennes porträtt, som han hade gjort
så bra. Och så framför allt hans blick, denna förvirrade och
ömma blick! Ja, ja, det var så! — sade Kitty med förfäran
till sig själv. — Nej, det kan inte, det får inte vara så! Vad
det är synd om honom! — sade hon strax därpå till sig
själv.

Detta tvivel förgiftade behaget i hennes nya liv.
</chapter>
<chapter name="XXXIV">
<h2>XXXIV.</h2>

Först strax före slutet av kurortssäsongen kom furst
Stjerbatskij, som från Karlsbad rest till Baden och
Kissingen på besök till vänner från hemlandet för att få en fläkt
av ryskt liv, åter till de sina.

Furstens och furstinnans uppfattning av livet i utlandet
stämde icke alls överens. Furstinnan fann allt förträffligt
och trots sin starka fastvuxenhet i det ryska
samhällsskicket ansträngde hon sig att utomlands gälla för en
västeuropeisk dam, något som hon alls icke var — ty hon var en
typisk rysk adelsdam —, och denna hennes strävan gjorde
att hon fick förställa sig, vilket delvis föll sig svårt för
henne. Fursten däremot fann allting uselt utomlands, var
besvärad av det västeuropeiska livet, höll fast vid sina ryska
vanor och bemödade sig att utomlands verka mindre europé,
än han i själva verket var.

Fursten vände tillbaka betydligt avmagrad med påsiga
kinder, men i det mest glada lynne. Hans goda humör blev
ännu bättre, då han fick se Kitty, som helt återvunnit
krafter och hälsa. Underrättelsen om Kittys vänskap med fru
Stahl och Varenjka och de iakttagelser furstinnan
meddelade att hon gjort i fråga om något slags förändring, som
skett hos Kitty, oroade fursten och uppväckte hos honom
på nytt den känsla av svartsjuka för allt, som kunde dra
hans dotter bort från honom, och en fruktan för, att dottern
glidit bort från hans inflytande till någon för honom
otillgänglig sfär. Men dessa obehagliga nyheter försvunno dock
för den stora grundstämning av godmodighet och
glättighet, som alltid utmärkt honom, och som nu ytterligare
befordrats av vattenkuren i Karlsbad.

Dagen efter sin ankomst gick fursten iförd lång
promenadrock och med en hög stärkkrage, som petade upp mot
hans påsiga kinder, i gladaste humör, trots ansiktets många
bekymrade rynkor, med sin dotter till brunnen.

Det var en härlig morgon. Åsynen av snygga
hemtrevliga hus omgivna av små trädgårdar och mötena med
rödkindade, rödhänta, muntert uppassande tyskor gladde hjärtat
lika mycket som det kraftiga, klara solskenet. Men ju
närmare brunnen de kommo, desto oftare träffade de på sjuka,
och dessas uppsyn tedde sig särskilt dyster mitt bland det
sunda, välordnade tyska vardagslivet. Kitty märkte icke
längre denna motsättning. Det klara solljuset, gräset och
bladens glada grönska och tonerna från musiken hade för
henne blivit en naturlig ram till alla dessa för henne
välkända personer, vilkas kroppsliga tillstånds förbättring eller
försämring hon intresserat iakttog. Men för fursten tycktes
junimorgonens glans och glitter och tonerna från orkestern,
som spelade en nymodern glättig vals, och särskilt
anblicken av de kärnsunda tjänsteflickorna vara något opassande
och störande i denna miljö av dystert framstultande
dödssjuka människor, samlade hit från alla hörn av Europa.

Trots att han där han gick fram med sin älsklingsdotter
under armen erfor en känsla av faderlig stolthet och
samtidigt hos sig själv liksom kände ungdomen vända tillbaka,
var det honom dock alldeles som om han borde känna dåligt
samvete för sin spänstiga gång och sina muskulösa,
kraftiga lemmar.

— Du får äntligen föreställa mig för dina nya vänner,
— sade han till dottern tryckande armbågen mot hennes
arm. — Jag har funnit behag i ditt rysliga Soden i alla fall,
för det att vistelsen här bekommit dig så väl. Men det är
ändå bra dystert här. Vem är det där?

Kitty nämnde namnen på de med henne bekanta eller
obekanta personer, som de passerade. Vid ingången till
trädgården mötte de den blinda madame Berthe, som
leddes av en sjuksköterska, och fursten gladdes åt att iaktta
det förtjusta uttrycket i den gamla fransyskans ansikte,
då hon fick höra Kittys röst. Hon började genast att med
äkta fransk översvallande älskvärdhet samtala med honom
och prisade honom för att han ägde en sådan dotter och
höjde Kitty i hennes egen närvaro till skyarna kallande
henne en skatt, en pärla och en trösteängel.

— Nå, då är hon ängeln nummer två, — sade fursten
leende. — Nummer ett bland änglar anser hon
mademoiselle Varenjka vara.

— Å! mademoiselle Varenjka — det är en verklig ängel,
<i>allez</i> — inföll madame Berthe.

I galleriet mötte de Varenjka själv. Hon gick dem
skyndsamt till mötes bärande en elegant röd väska i handen.

— Nu har pappa kommit! — sade Kitty till henne.

Enkelt och naturligt som alltid gjorde Varenjka en
rörelse med kroppen, något mitt emellan en bugning och en
nigning, och började så strax att obesvärat och enkelt
samtala med fursten så som hon hade för vana att tala med
alla.

— Jag är naturligtvis redan på förhand bekant med
er, jag känner er mycket väl, — sade fursten till henne
med ett leende, på vilket Kitty till sin glädje märkte, att
hennes väninna behagat fadern. — Vart har ni nu så brått?

— <i>Maman</i> är här ute, — sade hon vänd till Kitty. —
Hon har inte fått sova på hela natten, och doktorn har
rått henne att fara ut. Jag är på väg till henne med hennes
handarbete.

— Jaså, det var ängeln nummer ett, — sade fursten,
då Varenjka gått.

Kitty märkte, att han egentligen hade tänkt göra sig
lustig över Varenjka, men att han icke kunde göra det, då
Varenjka hade vunnit hans gillande.

— Nå, jag får väl träffa alla dina vänner, — tillade
han, — madame Stahl också, om hon nu anser mig värdig
förnyad bekantskap.

— Har du då varit bekant med henne, pappa? —
frågade Kitty förskräckt, märkande en plötslig glimt av ironi
i hans blick, då han kom att tala om madame Stahl.

— Jag var bekant med hennes man och jag kände
henne själv också på den tiden, då hon ännu inte var pietist.

— Vad är pietist, pappa? — frågade Kitty oroad redan
därav att det som hon så högt vördade hos fru Stahl hade
ett namn.

— Jag vet inte riktigt själv. Jag vet bara, att hon
tackar Gud för allt, för var olycka som kommer... hon lär
tacka Gud också för att hennes man dog. Nå, det är ju en
sak för sig, därför att de levde mycket illa tillsammans...
Vem är det där? Vad han ser eländig ut! — frågade fursten,
som på en bänk blivit varse en småväxt sjukling i brun
ytterrock och vita byxor, som bildade egendomliga veck kring
magra, alldeles muskulaturlösa ben. Denne herre lyfte sin
halmhatt från ett vågigt glest hår och blottade en hög
panna, som på ett onaturligt sätt blivit röd av hattens
tryck.

— Det är Petrov, målaren, — svarade Kitty rodnande.
— Och detta är hans hustru, — tillade hon visande på Anna
Pavlovna, som i detsamma alldeles som med avsikt, då de
nalkades, gick bort efter ett av sina barn, som sprungit ett
stycke ifrån henne på vägen.

— Så eländig han ser ut och vilket tilltalande ansikte
han har! — sade fursten. — Varför gick du inte bort till
honom? Det var som om han velat säga dig något.

— Nå, så låt oss gå dit! — sade Kitty och vände sig
beslutsamt om. — Hur står det till i dag? — frågade hon
Petrov.

Petrov reste sig stödjande sig på en käpp och gav
fursten en skygg blick.

— Det är min dotter, — sade fursten. — Får jag äran
göra er bekantskap?

Målaren bugade sig med ett leende som blottade en rad
av underligt skimrande vita tänder.

— Vi väntade er i går, — sade han till Kitty.

Han vacklade till en smula, då han sade detta, och
upprepade samma rörelse liksom för att låta det synas, som om
han gjorde så med flit.

— Jag ville komma, men Varenjka sade, att Anna
Pavlovna bett henne hälsa, att ni inte skulle fara.

— Hur, skulle vi inte fara! — utbrast Petrov rodnande
med ögonen sökande sin hustru och kom i detsamma i
hostning. — Aneta, Aneta! — ropade han högt och på hans
tunna vita hals framträdde de tjocka ådrornas grenverk.

Anna Pavlovna kom fram.

— Vad, har du då skickat bud till furstinnan att vi inte
skulle fara? — viskade han upprörd till henne med förlorad
stämklang.

— God dag, fröken furstinna, — sade Anna Pavlovna
med ett tvunget leende, som icke alls passade hop med
hennes beteende för en stund sedan. — Angenämt att få
göra bekantskap, — vände hon sig till fursten. — Man
har väntat er länge här, furste.

— Vad, har du då skickat och sagt furstinnan, att vi
inte skulle fara? — viskade målaren i hes, ännu mera
uppbragt ton, synbarligen ytterligare retad genom att rösten
svek honom, så att han icke kunde ge sin stämma det
uttryck han önskade.

— Ack, herre Gud, jag trodde, att vi inte skulle resa, —
svarade hans fru i förtretad ton.

— Hur då, när... han föll i hosta och svängde med
armen.

Fursten lyfte på hatten och gick därifrån i sällskap med
sin dotter.

— Ack, ja! — sade han med en tung suck, — stackars
olyckliga!

— Ja, pappa, — svarade Kitty. — Men man måste
veta, att de har tre barn, inga som helst tjänare och nästan
inga tillgångar. Han får något litet från akademien, —
fortsatte hon hastigt bemödande sig att döva den oro som
uppväckts av den underliga förändringen i Anna Pavlovnas
sätt mot henne. — Och se där är också madame Stahl, —
sade hon visande bort mot en rullstol, i vilken under en
parasoll något, som var omstoppat av kuddar och insvept i
grått och ljusblått, sågs ligga. Det var fru Stahl. Bakom
henne stod med dyster uppsyn den kraftfulle tyske
arbetskarl, som var anställd för att skjuta hennes rullstol.
Bredvid stod en blond svensk greve, som Kitty kände till
namnet. Några andra sjuklingar hade stannat ett ögonblick
framför rullstolen seende på den däri sittande damen som
på något ovanligt.

Fursten gick bort mot denna, och Kitty lade i detsamma
märke till den ironiska glimt i blicken, som tidigare oroat
henne. Han gick bort till madame Stahl och började belevat
och älskvärt tala till henne på den förträffliga franska, som
hos oss numer så få förstå att använda:

— Jag vet inte, om ni erinrar er mig, men jag måste
göra mig påmint för att tacka för er godhet mot min dotter,
— sade han till henne och lyfte på hatten, som han behöll
kvar i handen.

— Furst Alexander Stjerbatskij, — sade madame Stahl
och lyfte mot honom sina ljusblå ögon, i vilka Kitty märkte
ett uttryck av misshag. — Det gläder mig. Jag har fäst
mig så vid er dotter.

— Är er hälsa alltjämt lika dålig?

— Ja, nu har jag blivit van vid det, — sade madame
Stahl och presenterade fursten för den svenske greven.

— Men ni har inte ändrat er mycket, — sade fursten
till henne. — Det är nu en tio eller elva år sedan jag hade
äran träffa er.

— Ja, Herren ger korset och han ger krafter att bära
det. Ofta undrar jag, varför fortsätter då detta liv?...
Inte på den sidan! — vände hon sig misslynt till Varenjka,
som icke hade stoppat filten om hennes ben så som den
skulle ligga.

— Sannolikt för att få göra det goda, — sade fursten med
en glimt i ögat.

— Därom tillkommer det inte oss att döma, — sade fru
Stahl uppfattande uttrycksnyansen i furstens ansikte. —
Nå, kära greve, ni skickar mig då boken? Jag vore mycket
tacksam, — vände hon sig till den unge svensken.

— Å! — utropade fursten, som fått syn på översten från
Moskva, som stod ett stycke därifrån. Han tog avsked
av madame Stahl och begav sig åtföljd av sin dotter bort
till denne.

— Ja, så ter sig vår aristokrati, furste! — utbrast
spetsigt översten från Moskva, som var en smula gramse på fru
Stahl, därför att han icke blivit bekant med henne.

— Alltjämt densamma, — svarade fursten.

— Har ni varit bekanta redan före hennes sjukdom,
furste, jag menar, innan hon blev så sjuk, att hon måste
ligga.

— Ja. Jag var med på den tiden, då hon intog bädden,
— sade fursten.

— Man säger, att hon under tio års tid aldrig stigit upp.

— Hon stiger inte upp av den orsak, att hon har för
korta ben. Hon har en mycket dålig figur...

— Pappa, det kan inte vara rätt! — utropade Kitty.

— Onda tungor säger så, min vän. Och din Varenjka
får också känna på, — tillade han. — Ja, så kan det vara
med sjuka damer!

— O, nej, pappa! — protesterade Kitty häftigt. —
Varenjka avgudar henne. Och tänk, vad hon gör mycket
gott! Hon och Aline Stahl är allmänt kända för det.

— Mycket möjligt, — sade fursten och tryckte armbågen
mot sin dotters arm. — Men det är bättre, då man gör det
så, att ingen alls har reda på det.

Kitty teg, icke på grund av, att hon icke hade något att
säga, utan därför att hon icke ville meddela sin far sina
hemliga tankar. Det var emellertid egendomligt, att fast hon
strävade emot att foga sig efter faderns uppfattning och
icke ville ge honom tillträde till sin helgedom, hade hon
dock en känsla av att den högt beundrade bild av fru Stahl,
som hon en hel månad burit i sin själ, nu ohjälpligt föll
samman liksom en figur, som bildats av undankastade
kläder, försvinner för ögat, då man förstår hur tygvecken lagt
sig. Det blev blott kvar en kortbent kvinna, som höll sig
liggande blott av den orsak, att hon hade en bristfällig figur,
och som var elak mot den värnlösa Varenjka för att hon
icke lade filten precis som den skulle vara. Och alla
ansträngningar voro förgäves att få den förra madame Stahl
tillbaka.
</chapter>

<chapter name="XXXV">
<h2>XXXV.</h2>

Furstens glada humör meddelade sig både till
medlemmarna av hans familj och deras umgängesvänner, ja till och
med till den tyske husägaren, hos vilken Stjerbatskijs bodde.

Då Kitty och hennes far kommit tillbaka från brunnen
efter att ha bjudit både översten och Marja Jevgenjevna
och Varenjka hem på kaffe, gav fursten tillsägelse om att
man skulle bära stolar och ett bord ut i trädgården under
ett kastanjeträd och där servera frukosten. Både värden
och tjänsteflickan upplivades påverkade av furstens
glättighet, de kände också hans frikostighet. En halvtimme
därefter fick en sjuk doktor från Hamburg, som bodde i
husets övre våning, från sitt fönster med avundsamma
blickar beskåda ett kring kastanjeträdet samlat uppsluppet
sällskap bestående av de levnadsfriska ryssarna. Bredvid
det med vit duk belagda bordet, där kaffekannor, bröd,
smör, ost och kall vildfågel voro uppställda, satt furstinnan
iförd hårklädsel med lilafärgade band i skuggan av de
vaggande bladen och delade ut koppar och kuvertbröd. På
motsatta sidan av bordet satt fursten, som åt av hjärtans
lust och glatt och högljutt ledde samtalet. Han radade upp
bredvid sig presenter, som han inköpt: snidade små dosor
och andra småsaker, däribland en hop pappersknivar, som
han köpt på olika badorter, och utdelade dem bland alla
de närvarande. Han gav presenter även åt Lischen,
tjänsteflickan, och åt bostadsvärden, som han på sin komiskt
klingande dåliga tyska skämtade med, sökande intala honom,
att det icke var vattendrickandet som kurerat Kitty utan
hans ypperliga mat, särskilt havresoppa med
katrinplommon. Furstinnan gycklade lätt med sin man för hans
alltigenom ryska umgängesmanér, men hon var så upplivad
och munter som hon aldrig förr varit under hela vistelsen
på platsen. Översten log som vanligt åt alla furstens skämt,
men i fråga om Europa, som han trodde sig ha sorgfälligt
studerat, ställde han sig på furstinnans sida. Den
godmodiga Marja Jevgenjevna skakade av skratt åt allt lustigt,
som fursten sade, och även Varenjka, som Kitty aldrig sett
i en sådan situation, hade blivit rent matt av det dämpade
men allmänt smittande skratt, som furstens skämtsamheter
framkallat.

Allt detta muntrade upp Kitty, men hon kunde dock
icke helt känna sig bekymmerfri. Hon befann sig inför en
olöst gåta, som hennes far ofrivilligt ställt upp för henne
genom sin muntra blick på hennes nyförvärvade vänner och
det liv, hon fått så kärt. Till detta bryderi kom ytterligare
tanken på hennes ändrade förhållande till Petrovs, som
hon i dag så oangenämt och tydligt blivit varse. Alla hade
så roligt, men Kitty kunde icke vara riktigt glad, och detta
plågade henne ytterligare. Hon erfor en känsla likt den
hon haft i sin barndom, då hon till straff blivit inlåst i sitt
rum och utanför hörde systrarnas glada skratt.

— Nå, hur kom du att köpa all den här bråten? — sade
furstinnan och räckte sin man leende en kopp kaffe.

— Ja, man går ut och promenerar, och så kommer man
till ett salustånd, och de ber en att köpa: »Erlaucht,
Exzellenz, Durchlaucht.» Nå, när de kom till »Durchlaucht»,
kunde jag inte längre stå emot, och så var jag redan av
med tio taler.

— Ja, det gjorde du bara av långtråkighet, — sade
furstinnan.

— Det förstås. Ibland hade man så tråkigt, att man
inte visste, var man skulle göra av sig.

— Är det möjligt, furste? Det finns så mycket
intressant nu för tiden i Tyskland, — sade Marja Jevgenjevna.

— Jo, jag känner allt intressant: havresoppa med
katrinplommon känner jag och ärtkorv känner jag också.
Jag känner till alltihop.

— Nej, men man måste dock finna, att deras sociala
inrättningar är intressanta, — sade översten.

— Å, vad finns det för intressant. Alla skiner av
belåtenhet som nyskurade kopparslantar. De har ju besegrat
alla. Nå, men vad har jag att känna mig belåten över?
Jag har inte besegrat någon och jag får dra av mig pjäxorna
själv och själv ställa ut dem framför dörren. Tidigt på
morgonen skall man stiga upp och strax kläda sig och så gå ut
i salongen och dricka uselt te. Tacka vet jag därhemma!
Man vaknar utan brådska, blir man arg på något, kan man
vända sig om på andra sidan, tänka lugnt och väl över
saken, begrunda allt i god ro.

— Men tid är pengar, det glömmer ni, — sade översten.

— Men vilken tid! Det är skillnad på tid, som man
skulle vilja skänka bort en hel månad av för en halv rubel,
och en tid, varav man inte skulle vilja avstå en enda
halvtimme för vilka pengar som helst. Är det inte så Katenjka?
Varför ser du så förstämd ut?

— Å, det är ingenting med mig.

— Vart skall ni gå? Sitt en stund till, — vände han sig
till Varenjka.

— Jag måste hem, — sade Varenjka, som rest sig upp
och nu åter brast ut i ett gladlynt skratt. Då hon åter
kommit i jämvikt, tog hon farväl av sällskapet och gick in i
bostaden efter sin hatt.

Kitty skyndade efter henne. Till och med Varenjka
tycktes henne nu vara en annan. Hon var icke sämre, men
hon var dock en annan än den hon tidigare föreställt sig
henne vara.

— Ack, jag har på länge inte skrattat så! — sade
Varenjka och grep sin parasoll och sin arbetspåse. — Vad din
pappa är rar!

Kitty teg.

— När träffas vi? — frågade Varenjka.

— Mamma vill gå till Petrovs. Kommer ni inte att
vara där? — sade Kitty för att utforska Varenjka.

— Jo, det skall jag, — svarade Varenjka. — De ämnar
resa sin väg, och jag har därför lovat dem att hjälpa till
litet med packningen.

— Nå, och jag kommer också.

— Nej, varför gå dit?

— Hur? Hur då? — utbrast Kitty med vitt
uppspärrade ögon och grep tag om Varenjkas parasoll för att hålla
henne kvar. — Nej, vänta litet, säg mig, varför inte!

— Jo, er far har ju nyss kommit och så känner sig
Petrovs besvärade i er närvaro.

— Nej, ni skall säga mig, varför ni inte vill, att jag
skall komma till Petrovs. Ni vill ju inte det. Säg, varför!

— Det har jag inte sagt, — sade Varenjka lugnt.

— Nej, var nu snäll och säg det!

— Skall jag säga allt? — frågade Varenjka.

— Allt, allt! — inföll Kitty.

— Ja, det är ingenting särskilt, det är bara så, att
Michail Alexejevitj (det var målaren Petrovs för- och
farsnamn) förut hade velat resa mycket tidigare, men
nu vill han inte fara sin väg, — sade Varenjka med ett
leende.

— Nå, än se’n! — påskyndade Kitty Varenjka med
plötsligt mörknande blick.

— Nå, och så har Anna Pavlovna av någon anledning
sagt, att han inte vill resa, därför att ni är här. Det förstås,
att det var alldeles omotiverat, men därav uppstod en tvist.
Och ni vet, vad en stackars sjukling är lättretlig.

Kitty, som fått en allt mulnare uppsyn, teg, och det
var blott Varenjka, som talade, bemödande sig att släta
över det sagda och att lugna Kitty, märkande, att något
inom henne hotade ta sig ett utbrott, hon visste ej, om i
tårar eller ord. — Det är därför bättre, om ni inte går...
Och ni förstår väl, var inte ond över detta...

— Ja, det är rätt åt mig, rätt åt mig! — inföll Kitty
plötsligt och drog parasollen ur Varenjkas händer och
riktade ögonen bort från sin väninnas blick.

Varenjka hade lust att le, då hon såg Kittys barnsliga
upprördhet, men hon var rädd att därmed såra henne.

— Hur så? Jag förstår inte, — sade hon.

— Det är rätt åt mig därför, att allt detta varit
tillgjordhet, därför att allt det här berott på överläggning och
inte kommit omedelbart från hjärtat. Vad hade jag med en
viltfrämmande människa att göra? Och så har slutet på det
hela blivit, att jag orsakat osämja och att jag företagit
mig vad ingen bett mig om. Det är därför att allt varit
tillgjordhet, tillgjordhet! Bara tillgjordhet!

— Ja, men vad har det då varit för syfte med den
tillgjordheten? — sade Varenjka stilla.

— Ack, hur dumt, hur vidrigt! Jag hade inget som helst
behov av det... Bara tillgjordhet! — sade hon och slog
upp och slog igen parasollen.

— Ja, men vilket syfte har det då varit?

— För att synas bättre inför människor, inför sig själv,
inför Gud, för att bedra alla. Nej, hädanefter skall jag inte
mer inlåta mig på detta! Jag skall vara dålig, men
åtminstone inte en hycklerska, en bedragerska!

— Vem är då en bedragerska? — sade Varenjka i
förebrående ton. — Ni talar som om...

Men Kitty var nu kommen mitt i ett av sina häftiga
lynnesutbrott och lät den andra icke tala ut.

— Jag talar inte om er, alls inte om er. Ni är något
fulländat. Ja, ja, jag vet, att ni alla är fulländade. Men
vad skall jag göra, för att jag är dålig? Det här skulle aldrig
ha skett, om jag inte vore dålig. Nå, må jag då förbli
sådan jag är, men låta bli att göra mig till. Vad har jag med
Anna Pavlovna att göra! Må de leva som de vill, och jag
som jag vill. Jag kan inte vara en annan... Allt detta är
inte det, inte det, som det skulle!...

— Vad är det, som inte är som det skulle? — frågade
Varenjka oförstående.

— Allt är inte det, det skulle. Jag kan inte leva på annat
sätt än att följa mitt hjärtas röst, men ni lever efter regler.
Jag fann helt enkelt behag i er, men ni brydde er väl bara
om mig för att rädda mig, att upplysa mig.

— Nu är ni orättvis, — sade Varenjka.

— Jag säger ingenting om andra, jag talar bara om
mig själv.

— Kitty! — hördes i detsamma moderns röst, — kom
hit och visa pappa dina korallsmycken.

Med en stolt min utan att ha sökt försoning med sin
vän tog Kitty från ett bord en liten ask med koraller och
gick bort till sin mor.

— Vad är det med dig? Varför är du så röd? — mötte
henne på en gång faderns och moderns röst.

— Det är ingenting, — svarade hon, — jag kommer
strax, — och så sprang hon tillbaka.

»Hon är där än! — tänkte hon. — Vad skall jag säga
henne, min Gud, vad har jag ställt till, vad har jag sagt?
Varför har jag sårat henne? Vad skall jag göra? Vad skall
jag säga henne?» tänkte Kitty, då hon kommit åter, och blev
stående vid dörren.

Varenjka i hatt och med parasoll i handen satt kvar vid
bordet och undersökte en stålfjäder, som Kitty brutit av.
Hon lyfte på huvudet.

— Varenjka, förlåt mig, förlåt! — viskade Kitty och
gick fram mot henne. — Jag vet inte vad jag sade. Jag...

— Jag ville visst inte göra er ond, — sade Varenjka med
ett leende.

Freden var sluten. Men i och med faderns ankomst
hade för Kitty inträtt en förändring av hela den värld hon
levat i. Hon visade icke från sig allt som hon lärt känna,
men hon förstod, att hon bedragit sig, då hon trott, att hon
kunde vara den hon ville. Hon hade liksom plötsligt
kommit till besinning. Hon kände nu allt det svåra i att utan
tillgjordhet och skrytsamhet hålla sig uppe på den höjd,
dit hon velat stiga, dessutom förnam hon allt det
beklämmande i den värld av bekymmer, sjukdom och dödsväntan,
i vilken hon här levde. De ansträngningar hon gjorde för
att finna behag i detta liv föreföllo henne plågsamma och
hon fick längtan efter att så snart som möjligt komma till
frisk luft, hem till Ryssland, till Jergusjovo, dit efter vad
hon erfarit genom brev hennes syster Dolly hade flyttat ut
med sina barn.

Men hennes kärlek till Varenjka hade icke försvagats.
Då de togo avsked, bad Kitty henne komma på besök till
dem i Ryssland.

— Jag kommer, då ni gifter er, — sade Varenjka.

— Jag gifter mig aldrig.

— Nå, då kommer jag aldrig.

— Nå, då får jag gifta mig bara därför. Kom nu bara
ihåg ert löfte! — sade Kitty.

Doktorns förutsägelser hade besannats. Kitty hade
frisk återvänt till Ryssland. Hon var icke så sorglös och
glad som förut, men hon var lugn. Hennes Moskva-sorger
hade blivit ett minne.

*
</chapter>

<sp>TREDJE DELEN</sp>

<chapter name="I">
<h2>I.</h2>

Sergej Ivanovitj Koznysjev ville vila sig från sitt
intellektuella arbete, och i stället för att, som eljes var hans
vana, bege sig utomlands for han i slutet av maj ut på
landet till sin bror. Enligt hans mening skulle lantlivet vara
det förträffligaste av alla levnadssätt, och han kom nu ut
till sin bror för att njuta av detta liv. Konstantin Levin
blev mycket glad, desto mer som han icke längre väntade,
att hans bror Nikolaj skulle komma denna sommar. Men
trots sin uppriktiga tillgivenhet och aktning för Sergej
Ivanovitj fann han sig på landet icke riktigt väl
tillsammans med denne. För Konstantin Levin var landet platsen
för hans livsuppgift, det vill säga för fröjder, bekymmer och
möda, för Sergej Ivanovitj var landet ur en synpunkt sett
liktydigt med vila från arbete, ur en annan — ett
hälsosamt motgift mot försumpning, vilket han med välbehag
och med fullt medvetande om dess nytta ville begagna sig
av. För Konstantin Levin var landet något härligt, därför
att där utfördes ett arbete, som otvivelaktigt var nyttigt,
för Sergej Ivanovitj var landet något särskilt förträffligt,
därför att han där både kunde och var nödsakad att göra
ingenting. Dessutom stöttes Konstantin en smula tillbaka
av Sergej Ivanovitjs sätt att förhålla sig till folket. Sergej
Ivanovitj sade, att han tyckte om och förstod sig på folket,
och han samtalade ofta med bönderna och kunde göra det
på ett trevligt sätt utan att göra sig till eller överdrivet
anstränga sig, och vid varje dylikt samtal förstod han att
dra fram allmänna faktiska insikter, som kunde vara till
nytta för folket och tillika tjäna som bevis på, att han
begrep sig på bönderna. Men ett sådant sätt att förhålla sig
till folket behagade icke Konstantin Levin. För honom
var folket blott grundfaktorn i arbetet överhuvud, och trots
all aktning och ett slags medfödd tillgivenhet för bonden,
insugen efter vad han själv sade sannolikt samtidigt med
mjölken från den bondkvinna, som ammat honom, kunde
han, som i sin egenskap av arbetskamrat med män av
folket ibland förtjust fått beundra kraften, fogligheten och
rättskänslan hos dessa människor, ofta nog, då det
gemensamma arbetet fordrade vissa andra egenskaper, bli bragt i
raseri över detta folk för dess lojhet, osnygghet,
dryckenskap och lögnaktighet. Om man till Konstantin Levin hade
riktat frågan, om han höll av folket, så skulle han verkligen
icke kunnat veta, vad han skulle svara. Han både höll av
och icke höll av folket liksom människorna överhuvud
taget. Såsom en god människa höll han naturligtvis mer
av sina medmänniskor än han missaktade dem och på
samma sätt ställde han sig till det enkla folket. Men att
tycka om eller icke tycka om folket såsom något särskilt
för sig kunde han icke, därför att han icke blott tillbragte
sitt liv tillsammans med folket, icke blott hade alla sina
intressen förbundna med det, utan även räknade sig själv
som en del av folket, icke mellan sig själv och folket såg
några åtskiljande särskilda företräden och brister och
därför ej kunde ställa sig i motsättning till folket. Därtill kom,
att fast han länge levat i nära beröring med bönderna både
som husbonde och förlikningsman och framför allt som
rådgivare — bönderna hyste tillit till honom och kommo
ibland gående sina fyrtio verst för att fråga honom till
råds —, hade han icke något bestämt omdöme att ge om
folket, och tillfrågad om han kände folket, skulle han ha
lika brydsamt att svara, som om man frågade honom, om
han höll av folket. Att säga, att han kände folket, var för
honom detsamma som att säga, att han kände, hurudana
människorna överhuvud äro. Han gjorde ständigt sina
iakttagelser och sökte lära känna alla slags människor,
däribland även de människor, som kallas bönder, vilka han
tyckte voro goda och intresseväckande människor och hos
vilka han oupphörligt lade märke till nya karaktärsdrag,
och han fick gång på gång anledning att ändra äldre
omdömen och bilda nya. Med Sergej Ivanovitj var det tvärtom.
Alldeles på samma sätt, som han höll av och berömde
lantlivet i motsättning till det liv han ogillade, höll han av
folket i motsättning till den klass av människor, som han
ogillade, och likaledes trodde han sig känna folket som
något olika människor överhuvud. I hans metodiska förstånd
fixerades bestämda former för folkligt liv, till en del
härrörande från iakttagelser av det faktiska folklivet, men
företrädesvis uppkomna genom en antites. Han ändrade aldrig
sin åsikt om folket eller sitt känsloförhållande till det.

I de dispyter, som uppstodo mellan bröderna vid deras
bedömande av folket, brukade Sergej Ivanovitj ligga över
sin bror just tack vare det, att Sergej Ivanovitj hade redan
klart fastställda åsikter om folket, dess karaktär, dess
egenheter och tycken. Konstantin Levin däremot hade ingen
fastställd och orubblig uppfattning och blev därför vid
dispyterna ertappad med att råka i motsägelse med sig själv.

För Sergej Ivanovitj var hans yngste bror en präktig
gosse med hjärtat på rätta stället — han brukade om detta
ett franskt uttryck —, men med ett förstånd, som fast det
var rätt så piggt dock var underkastat stundens inflytelser
och därför överfyllt av motsägelser. Med den äldre broderns
nedlåtenhet brukade han allt emellanåt för Konstantin
klarlägga tingens sammanhang, men kunde icke erfara
någon tillfredsställelse av att disputera med honom, därför
att han hade alltför lätt att avväpna sin motståndare.

Konstantin Levin såg i sin bror en man av betydande
förståndsbegåvning och bildning, nobel i detta ords högsta
bemärkelse och därtill ägande förmåga att verka för det
allmänna bästa. Men i djupet av sin själ — och detta kände
han ju oftare, ju äldre han blev och ju närmare han lärde känna
sin bror — sade honom en ingivelse, att denna förmåga
att verka för det allmänna bästa, som han själv kände sig
helt blottad på, måhända ej i allo var ett positivt gott,
utan tvärtom en brist på något visst, icke en brist på goda,
hederliga, ädla tycken och syften, men en brist på livskraft,
på vad man kallar hjärta, på den impuls, som får människan
att bland otaliga livsvägar, som erbjuda sig, utvälja en enda
och önska blott ett. Ju närmare han lärde känna sin bror,
desto tydligare märkte han, att Sergej Ivanovitj och många
andra för det allmänna bästa verksamma män icke av sitt
hjärta hade förts fram till sin kärlek till detta, utan genom
sitt förstånd kommit till den slutsatsen, att det var något
gott att sysselsätta sig med detta och blott av denna orsak
slagit sig på det. I denna förmodan stärktes Levin
ytterligare därigenom att han märkte, att hans bror ingalunda
med större hängivenhet omfattade frågorna om det
allmänna bästa och själens odödlighet än intressena för ett
parti schack eller den sinnrika konstruktionen hos en ny
maskin.

Dessutom fann sig Konstantin Levin icke riktigt väl
tillsammans med sin bror ute på landet även av den orsak, att
Levin på landet, särskilt under sommaren, ständigt var
upptagen av lantbruket, så att den långa sommardagen knappt
ville räcka till för att utföra allt, som var av behovet
påkallat, — Sergej Ivanovitj däremot hade bara att vila sig.
Men fast han nu hade en viloperiod, det vill säga icke
arbetade på författandet av något verk, var han dock så van
vid intellektuell verksamhet, att han ständigt fann ett nöje
i att i vacker och koncis form uttrycka de tankar, som föllo
honom in, och tyckte om att ha någon som hörde på. Den
åhörare, som naturligast erbjöd sig och som han vant sig
vid, var brodern. Och på grund härav hade Konstantin
svårt att lämna sin bror ensam, trots det rättframma
vänskapsförhållande, som rådde dem emellan. Sergej
Ivanovitj tyckte om att lägga sig ned i gräset i solskenet och
sedan ligga och lättjefullt prata medan värmen stekte.

— Du kan inte tro, — brukade han säga till sin bror,
— vad jag njuter av denna lillryska lättja. Ingen tanke
stiger opp i huvudet, om man också rullade det som ett
klot.

Men Konstantin Levin tyckte, att det var tråkigt att
sitta och höra på, huvudsakligen därför att han visste, att
man i hans frånvaro kunde ge sig till att köra ut gödsel
dit den icke skulle eller breda ut den på Gud vet hur
olämpligt sätt, om han icke såg till arbetet. Man kunde glömma
att skruva fast ståleggen vid plogarna och i stället ta av
den och så komma och säga, att metallplogar voro ett
dumt påhitt, tacka visste man då den gamla hederliga
träplogen och annat i den stilen.

— Du har gått omkring nog i solhettan, — sade Sergej
Ivanovitj till brodern.

— Nej, jag skall bara en minut titta in på kontoret, —
sade Levin och skyndade ut till sin åker.
</chapter>

<chapter name="II">
<h2>II.</h2>

En av dagarna i början av juni hände det sig, att Levins
gamla barnjungfru, hushållerskan Agafja Michajlovna, som
skulle bära in en burk med nyss nedsaltade svampar i
källaren, råkade halka, föll omkull och stukade handen.
Provinsialläkaren anlände, en ung pratsjuk man, som
alldeles nyss avslutat sina universitetsstudier. Han
besiktigade hennes arm, sade att handen ej kommit ur led, och
njöt sedan av att samtala med den ryktbare Sergej
Ivanovitj Koznysjev, och för att lägga i dagen sina upplysta vyer
över saker och ting berättade han för denne allt möjligt
skvaller från orten och klagade över hur dåligt allt var
beställt med landstingsväsendet. Sergej Ivanovitj hörde
uppmärksamt på och gjorde en hel del frågor. Uppiggad av en
ny åhörare, kom han i fart med att tala och fällde åtskilliga
träffande och om insikt vittnande anmärkningar, som i
all vördsamhet uppskattades av den unge doktorn, och
råkade så in i det vanliga, för brodern så välkända upprymda
själstillstånd, han brukade komma i efter en glänsande och
livfull diskussion. Då doktorn begivit sig av, ville Sergej
Ivanovitj fara ut på floden och fiska. Han tyckte nämligen
om att meta och föreföll vara stolt över att kunna tycka om
en så dum sysselsättning.

Konstantin Levin, som behövde bege sig ut till
åkerfälten och ängarna, erbjöd sig att köra sin bror bort till
floden i sin gigg.

Det var mitt i högsommaren, den tid på året, då den
blivande skördens beskaffenhet avgjordes, då redan
omsorgerna för nästa sådd började och slåttern snart skulle
begynna, då rågen helt gått i ax och grågrön i vinden
vaggade sina ännu lätta toppar, då den gröna, sent sådda
havren uppblandad med gulaktigt gräs ojämnt börjat komma
upp, då det tidiga bovetet höll på att gå i blom bredande
ut sig över marken, då de av kreaturens fötter stenhårt
tilltrampade trädesfälten, där plogen hade svårt att gå fram,
ännu lågo halvt oupplöjda, då den torkade åkergödseln i
den rodnande aftonen blandade sin ånga med
honungsdoften från det friska gräset och de på lien väntande ängarna
i all sin ymnighet vaggade som ett hav mellan dalsänkorna,
där stjälkar av bortrensad ängssyra lågo i svarta högar.

Det var den tid, då i lantbruksarbetet en viss vilopaus
inträder strax före den varje år regelbundet återkommande
skördetiden, som vart år på nytt tar folkets hela
arbetskraft i anspråk. Den blivande skörden såg vacker ut, och
det var klara, heta sommardagar med korta daggfriska
nätter.

Bröderna måste köra genom en skog för att komma
fram till ängarna. Sergej Ivanovitj satt under hela färden
försänkt i beundran över skönheten i skogens yppiga
lövverk och utpekade för brodern än en gammal lind, som
stod färdig att slå ut i blom och vars åt skuggsidan vända
dunkla bladskrud var översållad med gula färgklickar av
unga stipler, än på träd med smaragdgrönt glänsande nya
årsskott. Konstantin Levin tyckte icke om att tala eller
höra talas om naturskönheten. Orden liksom togo bort för
honom skönheten hos det han såg. Han nickade
instämmande åt brodern, men gled ofrivilligt in i tankar på annat.
Då de kommit ut ur skogen togs hela hans uppmärksamhet
i anspråk av ett fält på en backsluttning, vilket legat i träde
och nu här och där lyste med gulgrönt gräs, bitvis låg
inrutat och på sina ställen redan var upplöjt. Fram över
fältet drog en rad av arbetsvagnar. Levin räknade dem
och kände sig belåten över att nu så mycken gödsel, som
behövdes, skulle bli forslad ut dit och vid anblicken av
ängarna kom han att tänka på den förestående slåttern.
Vid höbärgningen erfor han alltid en livsstegrande känsla.
Levin körde bort till ängen och höll in hästen.

Morgondaggen låg ännu kvar i det täta gräset, och
Sergej Ivanovitj, som icke ville bli blöt om fötterna, bad Levin
köra sig i giggen över ängen bort till en videbuske, som
stod nära ett abborrgrund. Hur ont det än gjorde
Konstantin Levin att behöva åka över sitt gräs, körde han dock in
på ängen. Det höga gräset vajade mjukt kring vagnshjulen
och hästens fötter och lämnade kvar sina frön på de fuktiga
hjulnavarna och ekrarna.

Brodern slog sig ned bredvid busken och gjorde i ordning
sina metspön, Levin ledde hästen åt sidan och band den.
Därpå begav han sig in i ängens väldiga gröngrå gräshav,
som låg orörligt i vindstillan. Det sidenglänsande höga
gräset, som utbredde sig över mark, där vatten stått under
våren, nådde med sina snart fullmogna spetsar nästan upp
till hans midja.

Levin gick snett över ängsmarken och kom upp på
vägen, där han mötte en gubbe med igensvullet öga, som kom
bärande på en halmkupa med en bisvärm i.

— Vad, Fomitj, har du varit och fångat bin åt dig? —
frågade han.

— Å nej, Konstantin Dmitritj! Det är nog, om man
kan hålla reda på sina egna. Det är andra gången som en
eftersvärm gett sig av från mig... Men, Gud vare lov,
drängarna red fatt den här. De höll på med att plöja.
Spände från och red fatt bina.

— Nå, hur tycker du, Fomitj, skall man slå höt nu eller
vänta med det?

— Ja, vad ska jag säja, vi brukar vänta till
Petersdagen. Men ni brukar alltid slå det något tidigare. Ja, Gud
vare lov, gräset står vackert. Det kommer att bli rikligt
med foder åt kreaturen.

— Och vad tänker du om vädret?

— Det står i Guds hand. Kanske får vi ha vackert
väder.

Levin gick bort till sin bror.

Det hade icke blivit någon fisk, men Sergej Ivanovitj
hade icke tråkigt utan tycktes vara vid bästa humör. Levin
märkte, att brodern, tydligen uppeggad av samtalet med
doktorn, hade lust för att prata. Men Levin ville hem så
fort som möjligt för att ordna med utkallandet av
slåtterfolk för morgondagen och äntligen komma till ett avgörande
i fråga om den förestående höbärgningen, som starkt tog
hans omtanke i anspråk.

— Nå, skall vi inte fara, — sade han.

— Varför ha sådan brådska? Vi kan ju sitta litet. Vad
du blivit blöt om fötterna! Det nappar inte, men det är
trevligt ändå. Allt slags djurfångst har det goda med sig,
att man kommer i beröring med naturen. Å, vad detta
stålblanka vatten är härligt! — sade han. — Gräsbevuxna
stränder, — fortsatte han — kommer mig alltid att tänka
på en gåta, — har du hört den? Gräset säger till vattnet:
vi vaggar, vi vaggar.<footnote>Hänsyftar på gåtan: en säger: vi glider (= floden), en
annan: vi står, vi står (= stranden), en tredje: vi vaggar,
vi vaggar (= gräset). <tab>(<i>Övers. anm.</i>)</footnote>

— Nej, den har jag inte hört, — svarade Levin med en
viss misslynthet i rösten.
</chapter>

<chapter name="III">
<h2>III.</h2>

— Vet du, jag har tänkt på dig, — sade Sergej
Ivanovitj. — Det är ju rent oerhört, hur det får gå till i den
här landsändan efter vad jag hörde av doktorn, det är en
ung man, som långt ifrån är dum. Och jag har sagt dig det
och säger det än en gång: det är orätt av dig, att du inte
reser till landstingets sammanträden och inte tar del i det
kommunala arbetet. Om hyggligt folk håller sig undan,
är det begripligt, att det får gå på Guds försyn. Pengar
betalas och de går åt till löner, men det finns varken skolor
eller fältskärer eller barnmorskor eller apotek. Allt saknas.

— Jag har ju försökt, — svarade Levin i sakta ton
med märkbar motvilja, — jag kan inte! Nå, vad är då att
göra!

— Ja, vad är det då du inte kan? Jag måste tillstå,
att jag inte förstår det. Likgiltighet och oförstånd kan jag
inte förutsätta hos dig. Är det kanske rent av bara lättja?

— Ingendera av de tre. Jag har försökt saken, och jag
inser, att jag ingenting förmår uträtta, — sade Levin.

Han hade inte brytt sig om att höra mycket på vad
brodern sade. Han stirrade över floden bort på ett åkerfält på
andra stranden och hade just fått syn på något mörkt, men
urskiljde icke, om det var en ensam häst eller rättarn, som
kom ridande.

— Varför kan du inte uträtta något? Du har gjort ett
försök, och det har inte utfallit i din smak, och så ger du
tappt. Har du då ingen ärelystnad?

— Ärelystnad, — sade Levin stött av broderns ord, —
är något som jag i det här fallet inte förstår. Om man, då
jag var vid universitetet, sagt till mig, att andra förstod
sig på integralkalkyl, men inte jag, skulle det sårat min
självkänsla. Men här fordras det ju att på förhand vara
övertygad om, att man måste äga en viss kallelse för dessa
saker, och framför allt att kunna inse, att det verkligen är
mycket viktiga frågor.

— Vad för något! Skulle detta inte vara frågor av
vikt? — utbrast Sergej Ivanovitj, stött över att hans bror
tycktes finna det, som intresserade honom, vara av
tvivelaktig betydelse och synbarligen särskilt förargad över, att
brodern knappt brydde sig om att höra på honom.

— Jag kan inte inse deras betydelse, de kan inte rycka
mig med, vad vill du?... — svarade Levin, som nu kunde
urskilja, att det som han såg var rättarn och att denne
tydligen givit bönderna tillsägelse att höra upp med
plöjningen. Han såg, att de lade plogarna på sidan. »Är man
då redan färdig med plöjningen?» tänkte han.

— Nå, hör nu, — sade den äldre brodern och hans
välbildade panna lade sig i bekymrade veck, — det finns en
gräns för allt. Det är mycket bra att vara ett original och
en uppriktig människa, som inte tål något falskt — det
vet jag nog. Men det som du nu säger är antingen en
meningslöshet eller också är det något mycket förkastligt. Hur
kan du tycka det vara något oviktigt, att det folk, som du
påstår dig älska...

»Jag har aldrig påstått», tänkte Levin.

...får ligga och dö i avsaknad av hjälp? Grovt
okunniga jordgummor låter barn omkomma, folket kan inte
rycka upp sig ur sitt råhetstillstånd, ligger i händerna på
förste bäste skrivare, och du har i din makt att hjälpa, och
bryr dig inte om att hjälpa, därför att det i ditt tycke inte
är av vikt.

Och Sergej Ivanovitj ställde honom inför ett dilemma:
antingen är du ännu så outvecklad, att du inte kan inse allt,
som du kan göra, eller du vill inte avstå från ditt eget lugn,
uppge din fåfänga, avstå från något visst, jag vet nu inte
vad, för att göra detta.

Konstantin Levin kände, att han antingen fick ge med
sig eller erkänna bristande kärlek för det allmänna. Och
detta sårade och retade honom.

— Det må vara så eller så, — sade han i bestämd ton,
— jag ser ingen möjlighet...

— Hur? Skulle det vara omöjligt, att förståndigt
handskas med intäkterna och så skaffa nödig läkarhjälp?

— Det är omöjligt, så vitt jag kan se... I vårt fyra
tusen kvadratverst stora distriktområde med alla dessa
vårfloder och snöstormar, med en arbetstid så ojämnt
fördelad över året kan jag inte se någon möjlighet för att på
alla ställen skaffa läkarhjälp. Och över huvud taget har jag
ingen tilltro till medicinen.

— Nej, ursäkta, det är orätt... Jag kunde ge dig
tusentals exempel... Nå, och skolorna?

— Vad tjänar skolor till?

— Vad säger du! Kan det då finnas något tvivel om
nyttan av bildning? Om den är bra för dig, så bör den
vara det för varje annan.

Konstantin Levin kände sig moraliskt klämd mot väggen
och blev därför uppbragt och kom så ofrivilligt fram med
huvudorsaken till sin likgiltighet för allmänna angelägenheter.

— Det kan ju vara, att allt det där är bra. Men vad har
jag för skäl att bekymra mig om inrättandet av medicinska
anordningar, som jag aldrig begagnar mig av, och om
skolor, dit jag inte kommer att skicka mina barn, och dit inte
heller bönderna vill sända sina barn, och jag är långt ifrån
fullt övertygad om, att de bör skickas dit? — sade han.

För en minut greps Sergej Ivanovitj av förvåning över
detta oväntade sätt att se på saken, men hade så strax
en ny anfallsplan färdig.

Han teg en stund, drog upp en av revarna och kastade
åter ut den och vände sig med ett leende till sin bror:

— Men, förlåt... För det första behövs ju tillgång på
medicinsk hjälp. Vi har ju för Agafja Michajlovnas skull
skickat efter provinsialläkarn.

— Nå, jag tror, att hennes hand aldrig kommer i lag
igen.

— Det vet ingen än... För det andra är en läskunnig
bonde som arbetare mer behövlig för dig och av större värde
än en okunnig.

— Nej, det kan du fråga vem du vill om, — svarade
Konstantin Levin i bestämd ton, — de läskunniga är
betydligt sämre som arbetare. Vägarna får man dem inte att
se om ordentligt, och broarna stjäl de bort, så fort de byggt
dem.

— För resten, — sade vresigt Sergej Ivanovitj, som icke
tyckte om motsägelser, särskilt sådana, som hoppa från
det ena till det andra och ideligen utan något som helst
sammanhang komma med nya argument, så att det är
omöjligt att veta vad det gäller att svara på, — för resten,
det är inte därpå det kommer an. Svara mig på en sak.
Medger du, att bildning är av godo för folket?

— Det medges, — sade Levin helt oförhappandes och
kom i detsamma att tänka på att han sagt något, som han
icke tänkt säga. Han kände på sig, att om han medgav
detta, skulle han bli överbevisad om att han pratade
munväder utan mening. Hur han skulle bli överbevisad därom,
visste han icke, men han visste, att detta skulle logiskt bli
fastslaget, och han satt nu och väntade på beviset.

Det väntade kom och var betydligt enklare än
Konstantin Levin förmodat.

— Om du medger, att detta är av godo, — sade Sergej
Ivanovitj, — så kan du inte som hederlig man underlåta
att hysa kärlek och medkänsla för ett sådant verk och
önska att arbeta för det.

— Men jag har inte än medgivit, att detta verk är av
godo, — sade Konstantin Levin och rodnade.

— Hur? Du sade ju nyss...

— Det vill säga, jag kan varken medge, att det är av
godo eller möjligt.

— Det kan du inte veta utan att först ha lagt dig vinn
om saken.

— Nå, låt oss anta, — sade Levin, fast han alls icke
var hågad att anta detta, — låt oss anta, att det förhåller
sig så, jag kan i alla fall inte inse, varför jag skulle
bekymra mig om den saken.

— Hur menar du?

— Nej, om vi nu har kommit i diskussion, så ge mig en
förklaring från filosofisk synpunkt, — sade Levin.

— Jag förstår inte vad filosofien har här att göra, —
sade Sergej Ivanovitj i en ton som om han icke erkände
broderns sätt att resonera om filosofi, så föreföll det Levin,
och det retade honom.

— Nå, hör på! — utbrast han hetsigt. — Jag tror, att
drivfjädern till alla våra handlingar i alla fall är vår
personliga lycka. Men nu kan jag som adelsman inte se något i
de kommunala inrättningarna här på orten, som kan
medverka till min egen välfärd. Vägarna blir inte bättre och
kan inte bli bättre, och med mina hästar tar jag mig fram
även på de dåliga. Läkare har jag inget behov av.
Domaren behövs inte för mig, — jag har aldrig brukat vända mig
till honom och skall det heller aldrig. Skolorna finner jag
inte blott onödiga, utan rent av, som jag sagt dig, skadliga.
För mig är det kommunala helt simpelt liktydigt med
skyldigheten att betala aderton kopek per des’jatin, att
behöva fara till stan, om nätterna sällskapa med väggohyra
och om dagen höra all möjlig strunt och smörja. Ett
personligt intresse kan inte leda mig härvidlag.

— Förlåt, — avbröt honom Sergej Ivanovitj med ett
leende, — det personliga intresset har inte drivit oss till att
arbeta på böndernas frigörelse, men vi har i alla fall arbetat
därpå.

— Nej! — avbröt honom Konstantin, som allt mer
hetsade upp sig. — Böndernas frigörelse var en annan sak.
Här fanns det ett personligt intresse. Vi önskade kasta av
oss detta ok, som tryckte oss alla hyggliga människor. Men
att som landstingsman sitta och döma om hur många
renhållningskarlar det kan behövas och om vattenledning skall
anläggas i en stad, där jag inte bor; att sitta i en jury och
döma en bonde, som stulit en skinka, och under sex
timmars tid lyssna på all möjlig smörja, som väller fram ur
försvarsadvokaternas och prokuratorernas pratkvarn, och
höra hur förhörsdomaren frågar min gamle fnoskige
Aljosjka: »erkänner den anklagade skinkans tillgripande?» —
»Va’ sa’?»

Konstantin Levin hade kommit långt på sidan om
ämnet och började agera förhörsdomare och fnoskige Aljosjka.
Han märkte ej, att han icke höll sig till saken.

Men Sergej Ivanovitj ryckte på skuldrorna.

— Nå, vad vill du då säga?

— Jag vill blott säga, att de rättigheter, som rör mig...
mina intressen, kommer jag alltid att söka försvara med
alla krafter; att då man hos oss studenter gjorde
husundersökning och gendarmer läste våra brev, var jag redo att
försvara min rätt, vår rätt till bildning och andlig frihet.
Jag förstår, vad värnpliktstvånget betyder, som rör vid
mina barns öde, vid mina bröders och mitt eget. Jag är
redo att bedöma det, som rör mig själv. Men att bestämma
över vad som skall göras med fyrti tusen rubel kommunala
medel eller döma fnoskige Aljosjka, det förstår jag inte och
kan inte.

Konstantin Levin talade, som om hans ord hade brutit
en fördämning. Sergej Ivanovitj log.

— Nå, tänk, om du skulle dömas i morgon. Tror du,
det hade varit trevligare för dig, om du då bleve dömd
inför gamla tiders förbrytardomstol?

— Jag skall inte dömas. Jag slår inte ihjäl någon, det
är något som jag inte behöver. Och vet du! — fortsatte han,
åter görande ett tankesprång till något, som låg långt ifrån
den sak som var före, — våra kommunala inrättningar och
allt det där liknar just björkruskorna, som vi sätter upp vid
pingsten för att det skall se ut som den skog, som i Europa
vuxit upp av sig själv, men jag kan inte gå och vattna dem
och tro på de där björkarnas växtkraft.

Sergej Ivanovitj ryckte blott på axlarna för att med
denna gest ge ett uttryck åt sin förvåning över, hur de där
björkarna råkat in i deras diskussion, fast han nu utan
vidare begrep, vad brodern ville ha sagt med sin bild.

— Förlåt, men så går det inte att resonera, — anmärkte
han. Men Konstantin Levin ville försvara sig för den brist,
som han visste vidlåda sig — likgiltigheten för det
allmänna bästa — och fortsatte:

— Jag tror inte, — sade han, — att någon verksamhet
kan vara vederhäftig, som saknar grund i det personliga
intresset. Det är en allmängiltig sanning, en filosofisk, —
sade han med eftertryck på ordet <i>filosofisk</i>, som ville han
framhålla, att även han så väl som varje annan hade rätt
att tala om filosofi.

Sergej Ivanovitj log än en gång. »Jo, jo, han har också
sin egen filosofi till tjänst åt sina tycken» tänkte han.

— Nå, låt du filosofin vara i fred, — sade han. —
Huvuduppgiften för filosofin har i alla tider bestått i att
söka finna det nödvändiga samband, som måste finnas
mellan personligt och allmänt intresse. Men det hör inte
hit, jag har i det här sammanhanget bara att korrigera din
bild med björkarna. Det är här inte fråga om några
björkruskor, som man huggit i skogen för att sätta upp för
tillfället, utan om björkar, som planterats, som såtts ut, och
med dem gäller det att vara varsam. Blott för de folk finns
det en framtid, blott de folk kan man kalla för historiska,
inom vilka det finns en känsla för det, som är viktigt och
betydelsefullt i deras sociala inrättningar, och där dessa
blivit föremål för vördnad.

Och Sergej Ivanovitj förde frågan över till
historiefilosofiens område, där Konstantin Levin ej var hemma,
och framhävde för honom det grundfalska i hans syn på
tingen.

— Och att nu detta inte behagar dig — förlåt mig —
det är den ryska lättjan och adelsmannatrögheten skuld
till, och jag är förvissad om, att det är en tillfällig förirring
hos dig, som går över.

Konstantin teg. Han kände, att han blivit slagen på
alla fronter, men samtidigt hade han en förnimmelse av,
att det som han velat säga icke blivit förstått av brodern.
Han visste blott icke, varför det hade missförståtts: om det
var därför, att han själv icke förstod att klart uttrycka vad
han ville, eller att brodern icke ville förstå eller icke kunde
förstå honom. Men han brydde sig icke om att fördjupa sig
i dessa tankar och utan att ge brodern något nytt svar
började han att tänka på något helt annat, något som rörde
hans enskilda verksamhet.

Sergej Ivanovitj rullade upp sin sista metrev, gick och
gjorde loss hästen, och så foro de hemåt.
</chapter>

<chapter name="IV">
<h2>IV.</h2>

Den enskilda angelägenhet, som under samtalet med
brodern sysselsatt Levins tankar, var denna. Förra året,
då Levin en gång ridit ut till slåtterarbetet och blivit
uppbragt på sin rättare, hade han tillgripit ett sinneslugnande
medel — han hade tagit lien från en bland bönderna och
själv börjat slå gräset.

Detta arbete hade så behagat honom, att han sedan dess
åtskilliga gånger hade deltagit i höbärgning. Hela ängen
framför boningshuset hade han själv mejat av, och detta
år hade han vid vårens början planerat, att han under
sommaren skulle hela dagar delta i böndernas slåtterarbete.
Då så brodern kom, hade han blivit tvehågsen, om han
skulle göra det eller icke. Han ville icke gärna lämna sin
bror hela dar ensam och han var också rädd för att brodern
skulle driva med honom en smula. Men då han vandrade
fram över ängen och mindes de angenäma intryck han haft
av slåtterarbetet, fattade han nästan bestämt beslut att
delta däri. Och vid det upphetsande ordbytet med brodern
kom han åter att erinra sig denna sin avsikt.

»Jag behöver kroppsrörelse, annars blir min karaktär rent
fördärvad», tänkte han och beslöt, att han skulle vara med
om att bärga höet, hur tafatt han än kunde komma att
känna sig inför sin bror och sitt arbetsfolk.

På kvällen gick Levin in på kontoret och gav order om,
hur de förestående arbetena skulle fördelas, och sade till om,
att man skulle skicka bud ut till olika byar och kalla
slåtterarbetare för morgondagen för att avmeja Kalinov-ängen,
den största och bästa av gräsmarkerna.

— Och så skall ni ge min lie till Tit, som skall slipa den
och lämna den tillbaka i morgon: det kan hända, att jag
själv också kommer att slå gräs, — sade han och mödade
sig om att icke verka förlägen.

Rättaren log och svarade:

— Ja-ha, ja-ha.

Vid kvällsteet lät Levin även sin bror veta det.

— Det tycks, som vädret kommer att bli stadigvarande,
— sade han. — I morgon börjar jag slå.

— Det är ett arbete, som jag tycker mycket om, — sade
Sergej Ivanovitj.

— Jag är överförtjust i det. Jag har ibland deltagit i
böndernas slåtterarbete och i morgon vill jag gå och slå
hela dagen.

Sergej Ivanovitj lyfte med ett uttryck av nyfikenhet på
huvudet och såg på brodern.

— Hur då? Jämsides med bönderna, och tänker du slå
hela dagen?

— Ja, det är mycket trevligt, — sade Levin.

— Som kroppsövning betraktat är det ju härligt, men
du torde ändå knappt kunna hålla ut hela arbetstiden, —
sade Sergej Ivanovitj utan någon som helst försmädlighet i
tonen.

— Jag har redan försökt. Till en början är det
besvärligt, men man vänjer sig. Jag tror inte, att jag kommer att
bli trött...

— Jo, ser man på! Men säg mig, hur tror du, att ditt
tilltag ter sig för bönderna? De ler nog i mjugg åt att
husbonden åbäkar sig.

— Nej, det tror jag inte. Men det är ett sådant på en
gång muntert och tungt arbete, att man inte får tid att
tänka på den saken.

— Men hur tänker du äta middag i sällskap med dem?
Man kan inte gärna skicka ut till dig en butelj Lafitte och
en stekt kalkon.

— Nej, under deras matrast kommer jag att bege mig
hem på en kort stund.

Följande morgon steg Konstantin Levin upp tidigare än
vanligt, men åtskilliga husbondebestyr fördröjde honom,
och då han kom ut till slåtterplatsen, var man redan i färd
med sin andra sträcka.

Redan på avstånd kunde han från en höjd nedanför sig
se den i skugga vilande avmejade delen av ängen, där bland
grågröna hövolmar lågo långrockar i svarta högar. Dessa
hade slåtterarbetarna kastat av sig på den del av ängen,
där de först börjat slå.

Ju närmare han kom, desto tydligare kunde han urskilja
sina bönder, som gingo fram i en lång rad och i något olika
takt svängde sina liar, några hade rockarna på, andra
gingo blott klädda i skjorta och byxor. Han kunde räkna
till fyrtitvå man.

De rörde sig långsamt framåt på den ojämna
ängssluttningen ned mot en gammal fördämning. Levin kände igen
en del av de sina. Där var gubben Jermil, som iförd en
ovanligt lång vit skjorta nedhukad svängde sin lie. Där
var den unge duktige Vas’jka, som tidigare varit i tjänst hos
Levin som kusk. Varje slag utfördes av honom med
kraftigt sving. Där var Tit, Levins lärofader i konsten att föra
lien, en liten, mager gubbe. Med oböjd rygg gick han fram
litet före de andra och slog med breda tag svängande sin
lie som var det en lek.

Levin steg av hästen, och sedan han bundit den vid
vägkanten, gick han bort till Tit, som kom och räckte honom
en andra lie, som han haft stående vid en buske.

— Den är färdig, patron. Skarp som en rakkniv, den
skär som av sig själv, — sade Tit och tog med ett brett
leende av sig mössan och räckte sin husbonde lien.

Levin tog lien och provade den. Efter att ha blivit
färdiga med sin sträcka kommo slåtterkarlarna den ene efter
den andre muntra och svettiga upp på vägen och hälsade
leende på husbonden. Alla betraktade honom, men ingen
sade något, tills en storväxt gubbe i fårskinnströja med ett
rynkigt slätrakat ansikte kom upp på vägen och vänd till
Levin yttrade:

— Ja, patron, har en tatt Skam i båten, får en ro’n i
land! — Och Levin hörde ett dämpat skratt bland
skördefolket.

— Jag skall försöka att inte bli efter, — sade han och
ställde sig bakom Tit i avvaktan på att arbetet åter skulle
begynna.

— Vi får se, — sade gubben.

Tit lagade så, att det blev ledig plats bredvid honom, och
Levin gjorde följe med Tit. Gräset, som nu skulle slås,
var lågt och växte längs vägkanten. Levin, som på länge
icke hade hanterat en lie och var besvärad av alla blickar
han märkte riktade på sig, slog till en början rätt illa, fast
han svängde lien med kraftiga slag. Bakom sig hörde han
röster:

— Han håller lien illa, handfästet är för högt opp. Se,
så han får huka sig, — sade någon.

— Han borde ta i bättre med övre delen av eggen, —
sade en annan.

— Å nej, det går inte illa, den skär ju bra, — inföll
den storväxte gubben. — Se, hur han går på... Gör
man för vida slag, blir man trött... Men en husbonde
måste ligga i — han anstränger sig ju för sig själv! Men
vad han lämnar mycket oskuret efter sig. För sånt har en
annan fått sina slängar.

Gräset började nu bli mjukare, och Levin skred tyst fram
vid Tits sida ansträngande sig att slå så bra som möjligt
och hörde på vad som pratades utan att bry sig om att svara
något. Man hade kommit ungefär en hundra steg framåt.
Tit gick bara på utan att hejda sig för ett enda ögonblick
och utan att visa spår av någon som helst trötthet. Men
Levin började bli rädd för, att han icke skulle kunna hålla
ut, så trött kände han sig.

Han kände, att han nu slog med uppbjudande av sina
sista krafter och var besluten att bedja Tit göra ett
uppehåll. Men i detsamma stannade Tit självmant i arbetet,
böjde sig ned och tog upp en grästapp, torkade av lien och
började bryna den. Levin sträckte på sig och såg sig
omkring, medan han pustade ut. Bakom honom gick en bonde,
som tydligen också blivit trött, ty han höll genast upp,
stannade innan han hunnit upp Levin och började bryna
sin lie. Tit brynte både sin och Levins lie, och så gingo de
på vidare.

Nästa tag de arbetade upprepades detsamma. Tit gick
framåt och slog i ett sträck utan uppehåll och utan tecken
till trötthet. Levin gjorde följe och ansträngde sig att ej
bli efter kännande sig allt tröttare och tröttare, tills det
kom en minut, då han kände att krafterna höllo på att
ta slut, men just då stannade Tit för att bryna.

Så gick första omgången. Den långa sträckan hade varit
mycket tröttsam för Levin. Men då man var färdig med
sträckan och Tit med lien kastad över axeln med sävliga steg
gick tillbaka i de spår, som hans klackar lämnat i den mark,
där han nyss gått fram, och Levin gjorde honom sällskap
längs den fåra han slagit, hade han en härlig känsla, trots
att svetten lackade nedför hans ansikte och droppade från
näsan, och hela ryggen var så blöt, som om den doppats
i vatten. Han var särskilt glad över att han nu visste, att
han kunde hålla ut.

Levins tillfredsställelse grumlades blott därav att hans
sträcka just icke var vidare bra slagen. »Jag skall inte
svänga fullt så häftigt med armarna utan lägga in mer kraft
i överkroppen i dess helhet», tänkte han, jämförande Tits
regelrätt avmejade sträcka med sin egen, som låg där ojämn
och oordentlig.

Då de gingo första sträckan, som var mycket lång, hade
Tit efter vad Levin kunde märka gått på särskilt hastigt,
troligen på grund av att han hade lust att sätta husbonden
på prov. De följande sträckorna var det lättare, men Levin
måste i alla fall spänna alla sina krafter för att hålla samma
fart som bönderna.

Han tänkte ingenting, hade ingen annan önskan än att
slippa bli efter bondkarlarna och att kunna utföra sitt
arbete så bra som möjligt. Han hörde blott liarnas vinande
och såg framför sig Tits raka gestalt, som ständigt flyttade
sig vidare, halvkretsen, som hans egen lie gjorde, gräset
med blommande toppar, som långsamt böljande böjde sig
för den skärande eggen, och långt framför sig skymtade han
slutet på sträckan, där vilostunden väntade.

Utan att förstå, vad det var och varifrån det kom,
erfor han plötsligt mitt i arbetet en angenäm känsla av kyla
på sina svettiga skuldror. Då han så stannade för att bryna
lien, såg han upp mot himlen. Ett tungt, lågt gående moln
hade kommit dragande förbi och ett fint duggregn föll.
Några av bönderna gingo bort till sina avkastade rockar
och drogo på sig dem, andra såsom fallet var med Levin
ryckte muntert på axlarna åt den angenäma uppfriskningen.

Än en sträcka och åter en gick man fram. Man fick
slå ställen med högt och ställen med kort gräs, bitar, där
gräset var dåligt, och andra, där det var bra. Levin
förlorade allt begrepp om tid och visste verkligen icke, om det
var sent eller tidigt på dagen. I hans arbetsförmåga
började det nu inträda en förändring, som beredde honom en
stor njutning. Mitt under mödan kom det över honom
minuter, under vilka han glömde bort vad han förehade,
och han fick en känsla av lätthet, och vid dessa tillfällen
blev hans sträcka nästan lika jämnt och vackert slagen
som Tits. Men så fort han erinrade sig, vad han förehade,
och började anstränga sig att göra sin sak ännu bättre,
genast kände han arbetet tynga sig, och gräset blev illa
avmejat.

Åter hade han slagit en sträcka och stod färdig att börja
med en ny, då han såg Tit upphöra i arbetet och gå bort
till gubben och tyst säga något till honom. Båda blickade
upp mot solen. »Vad kan de tala om och varför håller de
upp med att slå?» tänkte Levin, som icke kunde gissa,
att bönderna nu utan uppehåll stått i med slåtterarbetet
icke mindre än hela fyra timmar och att det var tid för dem
att äta sin frukost.

— Vi ska äta frukost, patron, — sade gubben.

— Är det redan så dags. Nå, ät då frukost.

Levin lämnade sin lie till Tit och i sällskap med
bönderna, som gingo bort till sina rockar efter bröd, vandrade
han över den av regnet lätt fuktade långa strängen av slaget
gräs bort till sin häst. Först här kom han att tänka på, att
han ju missräknat sig på vädret och att regnet höll på att
blöta ned hans hö.

— Höt fördärvas, — sade han.

— Det gör ingenting, patron, i regn kan man gärna slå,
men i sol skall man räfsa! — sade gubben.

Levin lösgjorde hästen och red hem för att dricka kaffe.

Sergej Ivanovitj hade just stigit upp. Så fort Levin
druckit kaffe, gav han sig av tillbaka till slåttern, innan
ännu Sergej Ivanovitj hunnit bli klädd och begivit sig till
matsalen.
</chapter>

<chapter name="V">
<h2>V.</h2>

Efter frukosten kom Levin icke att inta sin förra plats
i slåtterkarlarnas kedja, utan råkade in mellan den
spjuveraktige gubben, som bjöd honom ta plats bredvid sig, och
en bondpojke, som föregående höst gift sig och nu för första
gången var ute som höbärgare.

Gubben gick rak och säker före med långa, avmätta
steg och rörde sig så ledigt, som om det ej var fråga om
annan ansträngning än att vid vanligt gående svänga på
armarna. Till synes som på lek lät han lien lämna efter sig
en jämn och hög slåttersträng. Det var alldeles som om
icke han själv utan den skarpa lien ensam högg in på det
saftiga gräset.

Strax bakom Levin gick den unge Misjka. Hans
välbildade, ungdomsfriska ansikte inramat i ett pannband av
flätat gräs uttryckte spänd ansträngning, men så fort
någon såg på honom, drog ett leende över det. Han skulle
tydligen hellre vilja mista livet än erkänna, att han hade
det besvärligt.

Levin vandrade fram mellan dessa båda. Fast det var
mitt i förmiddagshettan, föreföll honom slåtterarbetet icke
så svårt. Svetten, som lackade av honom, skänkte en känsla
av kyla, och solen, som stekande brände på rygg, huvud och
blottade underarmar, bidrog till att stegra styrkan och
segheten i hans arbete, och allt oftare och oftare kommo
över honom dessa stunder av medvetslös ro, under vilka
han kunde låta bli att tänka på det han förehade. Lien
skar som av sig själv. Det var lyckliga minuter. Ännu
härligare var det då de kommo fram till floden, dit varje
avmejad sträcka ledde ned, och gubben med en stor, fuktig
grästapp torkade av sin lie och sedan doppade dess stål i det
friska strömdraget, varefter han fyllde sin brynstensdosa
med vatten och bjöd Levin ta en klunk.

— Nå, det är mitt dricka. Är det bra? — sade han och
såg plirande mot husbonden.

Och Levin hade verkligen aldrig inmundigat en dryck
jämförlig med detta ljumma vatten uppblandat med
simmande grönt och med en egendomlig rostig smak från
brynstensdosans bleck. Och omedelbart efter detta fick
han ta sig en härlig, sakta promenad med handen vilande
på lien, kunde därunder i ro torka svetten från ansiktet och
andas ut med fulla lungor, medan han betraktade den långa
raden av slåtterkarlar och gav akt på allt, som tilldrog sig
runt omkring honom, i skogen och på ängen.

Ju längre Levin deltog i slåttern, desto oftare förnam
han dessa minuter av själsfrånvaro, då det tycktes, som
om icke längre händerna svängde lien, utan det var denna,
som drog den om sig själv alltjämt medvetna, livfulla
kroppen efter sig, och då arbetet som genom en trollmakt, utan
att man tänkte på det, fullbordades av sig själv noggrant
och regelbundet. Det var stunder av salig njutning.

Arbete erbjöd blott svårighet, då man var tvungen att
ibland inställa denna rörelse, som blivit omedveten, och
tänka sig för, då man hade att avmeja något slingrigt ogräs
eller stråna på en större tuva.

Gubben gjorde detta med lätthet. Kom han till en
upphöjning i marken, ändrade han liens rörelse och avmejade
försiktigt med små korta slag tuvan från bägge sidor, än
med spetsen och än med övre delen av eggen. Och medan
han gjorde detta, hade han blicken öppen för allt, som kom
i hans väg. Än ryckte han av ett bär och åt upp det eller
bjöd det åt Levin, än slängde han med liespetsen undan en
murken gren, än tittade han på ett vaktelbo, ur vilket
honan flugit upp rakt framför lien, än fångade han en ormslå,
som råkat komma i närheten av honom, och lyfte upp den
spetsad på lien som på en gaffel, visade den för Levin och
kastade undan den.

Men både för Levin och ynglingen, som följde efter,
voro dessa ändringar i rörelsen svåra att utföra. Då båda
kommit in i en viss energiskt fortsatt rörelse, voro de så
ivrigt i farten med arbetet, att de icke förmådde ändra
armarnas svängning och samtidigt ge akt på vad som kom
i deras väg.

Levin märkte icke, hur tiden flög fram. Om någon hade
frågat honom, hur länge slåtterarbetet nu hade hållit på,
skulle han ha sagt, att det varat så där en halvtimme, men
det led redan mot middagstiden. Då man skulle börja med
en ny sträcka, gjorde gubben Levin uppmärksam på en del
gossar och flickor, som ännu knappt synliga från olika håll i
det höga gräset eller på landsvägen kommo gående fram
mot slåtterfolket med händerna nedtyngda av brödknyten
och kvasskrus, tillproppade med tygtrasor.

— Se, nu kommer småkrypet! — sade gubben och
pekade bort mot barnen och skuggande med händerna såg
han mot solen.

Man slog ytterligare två sträckor. Gubben stannade.

— Nå, patron, nu får vi allt äta middag! — sade han i
bestämd ton. Slåtterkarlarna gingo ned till floden och
begåvo sig så tvärs över de nyslagna hösträngarna bort till
sina rockar, bredvid vilka barnen, som kommit med deras
middagsmat, sutto och väntade på dem. Bönderna samlade
sig i grupper, de som voro långväga ifrån bredvid sin vagn
och de övriga vid sidan av en videbuske, som blivit
överhöljd av uppkastat hö.

Levin satte sig ned hos dem. Han hade icke lust att
bege sig därifrån.

All känsla av tvång i husbondens närvaro hade
försvunnit. Bönderna beredde sig att äta middag. Några
tvättade sig, medan småbarnen badade i floden, andra sågo
ut liggplatser åt sig för vila under rasten, öppnade
brödknytena och togo propparna ur kvasskrusen. Gubben
smulade bröd i en spilkum, stötte ytterligare sönder det med
skedskaftet, hällde på vatten ur brynstensdosan, skar upp
en del brödskivor till och strödde salt på dem och började
bedja vänd mot öster.

— Nå, herrn, smaka på min brödvälling, — sade han
och satte sig på huk framför spilkumen.

Brödvällingen var så välsmakande, att Levin icke hade
lust att fara hem och äta middag. Han intog sin
middagsmåltid tillsammans med gubben och kom i ivrigt samspråk
med honom om hans hemmasysslor, som han visade livligt
intresse för, och han lät gubben ta del av alla sina egna
göromål och de förhållanden hemma hos Levin, som kunde
intressera denne. Han kände sig närmare honom än sin bror
och måste ofrivilligt le åt sin ömhetskänsla för denna
människa. Då gubben stigit upp, bett en bön och lagt sig under
en buske med ett gräsknippe som huvudkudde, gjorde Levin
likaledes och trots de efterhängsna flugor och skalbaggar,
som surrade i solskenet, och allt emellanåt kittlade hans
svettiga ansikte och lemmar, somnade han snart och
vaknade först, då solen kommit på andra sidan om busken och
började nå honom. Gubben hade redan varit vaken en
längre tid och satt och brynte liarna åt de unga arbetarna.

Levin såg sig omkring och kunde icke känna igen
platsen, så förändrat var allting. En vid sträckning av ängen låg
helt avmejad och glittrade i en egendomlig, ny glans med
aftonsolens sneda strålar fallande över redan starkt
doftande hövolmar. Både buskarna nere vid floden, kring
vilka gräset kommit bort, och floden själv, som förut varit
undanskymd, men nu sågs stålblank slingra sig fram, och
folket, som rörde sig omkring eller höll på att resa sig från
sina viloplatser, och den brant uppstigande kanten av det
ännu orörda gräset och några hökar, som kretsade över
den nyslagna ängsmarken — allt tedde sig fullständigt
nytt. Då Levin kommit till sig själv igen, började han söka
beräkna, hur mycket man redan slagit och hur mycket man
skulle kunna ytterligare hinna med denna dag.

Det hade arbetats undan ovanligt mycket för att vara
utfört av fyrtitvå man. Bela den stora ängen, som förr i
tiden skulle ha krävt trettio liars arbete under två hela
dagar, var nu så gott som avmejad. Blott hörnen, där endast
korta sträckor i taget kunde slås, voro kvar. Men Levin
önskade slå så mycket som möjligt av gräset denna dag,
och det retade honom, att solen sågs sänka sig så snabbt.
Han kände ingen som helst trötthet. Han förnam blott lust
att åter igen och ännu flinkare arbeta och hinna med så
mycket som möjligt.

— Nå, tror du, vi hinner med Masjkas kulle också? —
sade han till gubben.

— Om Gud så vill, solen står inte högt. Det blir väl
lite brännvin åt pojkarna?

Vid nästa måltidsrast, då man åter satt sig ned och
rökarna tagit fram sina pipor, meddelade gubben åt karlarna
att »Masjkas kulle kan vi slå — då vankas det brännvin.»

— Ja, varför inte slå! Opp, Tit! Det skall gå undan!
I kväll kan vi ju äta mer. Låt oss börja! — ljöd det i korus,
och slåtterkarlarna gingo mumsande på resterna av sina
brödkanter åter i arbete.

— Hej, pojkar, stå på er! — ropade Tit och skyndade
fram nästan i språngmarsch.

— Det ska gå undan! — hördes det från den långe
gubben, som skyndade efter och ledigt hann fatt honom.
— Nu slår jag, se opp!

Och unga och gamla svängde liarna, som gällde det att
kappas. Men hur brått de än gjorde sig, skadade de
ändock icke gräset, och hösträngarna radade sig lika fint och
ordentligt som förut. Inom fem minuter var också
hörngräset avmejat. När de bakersta slåtterkarlarna gingo och
slogo sin sista rad, tågade redan de främre med rockarna
slängda på axeln över vägen bort till Masjkas kulle.

Solen var redan nära att gå ned bakom träden, då
slåtterfolket med klirrande brynstensdosor drog in på den
skogomgivna sluttning, som kallades Masjkas kulle. Mitt i
en sänka stod här gräset fint och mjukt, fast på sina ställen
uppblandat med kardborrar och längs skogsranden här och
där instrött med styvmorsblommor.

Efter en kort rådplägning — om man här skulle slå i
rader tvärs över eller på längden — steg Prochor
Jermilin, en väldig, svartmuskig man, en av de mera kända
slåtterarbetarna, fram och började som förste man i raden.
Han gick fram en sträcka och vände så tillbaka och började
på nytt och alla grepo sig an med att arbeta i takt med
honom, vandrande nedåt längs dalsänkan och så uppåt ända
fram till skogsbrynet. Solen gick ned bakom träden.
Daggen började redan falla. Blott uppe på själva kullen gick
man än i solljus, men i dalsänkan, där dimman började lyfta,
och på motsatta sidan om denna gick man i frisk, daggsval
skugga. Arbetet gjordes undan med fart.

Det aromatiskt doftande gräset, avmejat med susande
fart, sjönk ned i täta rader. Slåtterkarlarna, som från
skilda håll trängdes samman på det föga omfångsrika
utrymmet, skyndade på varandra, än klirrade brynstensdosor,
än hördes ljud av två liar, som stött hop, än gnisslade det
från en lie, som bryntes, än ljödo glada tillrop.

Levin gick fortfarande mellan gubben och bondpojken.
Den gamle, som tagit på sig sin fårskinnströja, var alltjämt
lika munter och skalkaktig, lika kvick i sina rörelser. I
skogskanten stötte man ideligen på stora honungsskivlingar,
som pöst upp i det saftiga gräset och nu blevo offer för
liarna. Men gubben böjde sig var gång ned, då en svamp
kom i hans väg, tog upp den och stoppade den på sig. »Jag
skall väl ha med något åt gumman», sade han.

Lika lätt som det var att slå det fuktiga och lena
gräset, lika besvärligt var det att ta sig upp och ned för de
branta sluttningarna. Men gubben beredde det ingen
svårighet. Oavbrutet svängande lien äntrade han med små
och säkra steg i sina väldiga bastskor långsamt uppför
branten, och fast hela hans kropp var i skälvande rörelse och
byxorna hasat långt ned på honom, lämnade han ändock
icke ur sikte ett enda strå eller ens en svamp och skämtade
hela tiden med arbetskamraterna och husbonden. Levin
följde efter och trodde gång på gång, att han säkert skulle
falla, då han med lien i hand strävade uppför en sluttning
så brant, att det var svårt att där äntra upp även med
händerna fria. Men han tog sig upp och utförde vad han
skulle. Levin hade därvid en förnimmelse av att liksom en
främmande kraft drev honom framåt.
</chapter>

<chapter name="VI">
<h2>VI.</h2>

Masjkas kulle var avmejad, de sista längorna hade
slagits. Man tog på sig sina rockar och begav sig glatt hemåt.
Levin steg till häst, tog med en känsla av saknad farväl av
bönderna och red hem. Uppkommen på en backe såg han
sig tillbaka: kvällsdimman, som stigit upp i dalsänkan,
dolde folket för hans blickar, han kunde blott höra grova,
muntert samtalande stämmor, skratt och klirr av liar, som
stötte hop.

Sergej Ivanovitj hade för länge sedan ätit middag och
satt nu och drack citronvatten med is i sitt rum och ögnade
igenom tidningar och tidskrifter, som nyss anlänt med
posten, då Levin med håret i oordning och kring pannan
hopklibbat av svett och i kläder med mörka, blöta fläckar på
rygg och bröst, lysten efter en munter pratstund stormade
in i rummet.

— Vi har stökat undan slåttern på hela ängen! Å,
vad det har varit förunderligt trevligt! Nå, hur står det
till med dig? — sade Levin, som alldeles förlorat minnet av
gårdagens obehagliga samtal.

— Å, du milde, så du ser ut! — sade Sergej Ivanovitj,
som i första häpenheten kom att ge sin bror en missnöjd
blick. — Och dörrn, stäng då dörrn! — skrek han. — Nu
har du nog släppt in ett helt dussin flugor.

Sergej Ivanovitj kunde icke fördra flugor och brukade
endast om natten öppna fönstren i sitt rum och stängde
alltid noga dörren.

— Nej, min själ, inte en enda. Och om jag släppt in
någon, så skall jag fånga den. Du kan inte tro, vilken
njutning det varit! Hur har du tillbragt din dag?

— Med mig är det gott och väl. Men har du verkligen
varit med i slåtterarbetet hela dagen? Nu är du väl
hungrig som en varg, kan jag tänka. Kuzma har lagat i ordning
allt åt dig.

— Nej, jag har ingen lust att äta. Jag har fått mat
därute. Men nu får jag gå och tvätta mig.

— Nå, så gå då, jag kommer strax till dig, — sade
Sergej Ivanovitj och betraktade brodern med en lätt
skakning på huvudet. — Gå du, låt oss gå strax, — tillade han
med ett leende och lade ihop sina böcker för att gå ut. Han
hade plötsligt även han blivit vid gott humör och ville nu
icke skiljas från brodern. — Nå, och under regnet, var var
du då?

— Vad var det för regn? Det droppade ju bara litet.
Jag kommer strax tillbaka. Jaså, du har haft det trevligt
i dag. Nå, det var utmärkt. — Och Levin gick för att
kläda om sig.

Efter fem minuter möttes bröderna åter i matsalen.
Fast Levin tyckt, att han icke alls hade något behov av
mat och blott för att icke såra Kuzma hade satt sig att inta
sin middag, fann han i alla fall denna oerhört aptitretande,
då han väl börjat äta. Sergej Ivanovitj betraktade honom
med ett leende.

— Ack, det var sant, det är ett brev till dig, — sade
han. — Kuzma, hämta hit det. Men se till att du stänger
dörrn ordentligt.

Brevet var från Oblonskij. Levin läste det högt.
Oblonskij skrev till honom från Petersburg: »Jag har fått brev
från Dolly, hon vistas på Jergusjovo, och allt går inte för
henne som det skulle. Var snäll och far till henne och hjälp
henne med dina råd, du förstår dig på allt. Hon blir så glad
att få träffa dig. Hon är alldeles ensam, den stackarn. Min
svärmor är ännu i utlandet med alla de andra.»

— Det var ju utmärkt! Naturligtvis skall jag fara dit,
— sade Levin. — Förövrigt kan vi ju göra sällskap. Hon är
så präktig. Vi skall väl fara?

— Är det långt dit?

— En tretti verst. Kanske fyrti. Men vägen är
utmärkt. Det blir en härlig åktur.

— Det blir mig ett nöje, — sade Sergej Ivanovitj,
alltjämt leende.

Han försattes i gott lynne genom blotta anblicken av
sin yngre bror.

— Å, du har ju aptit! — sade han och betraktade
denne, som med ansikte och hals brunrödbrända satt lutad
över en tallrik.

— Utmärkt! Du kan inte tro, vad den här regimen är
nyttig mot alla slag av olater. Jag skulle vilja rikta
medicinen med en ny term: »Arbeitskur».

— Men det tycks, som om du inte skulle behöva den.

— Nej, men alla möjliga nervsjuka.

— Ja, det bör försökas. Jag hade lust att gå ut till
slåtterfolket och beskåda dig, men hettan var så outhärdlig,
att jag inte kom längre än till skogen. Jag satt en stund och
promenerade så genom skogen bort till byn, jag mötte
Agafja Michajlovna och hörde mig för hos henne i fråga om
böndernas uppfattning av dig. Så vitt jag förstod, gillade
de inte det här. Hon sade: »det är inte herremansgöra».
Det tycks mig på det hela taget, att det i
folkuppfattningen finns mycket bestämda fordringar på vad som det
tillkommer en herreman att göra. Och man vill inte
tillåta, att herrskapet går utanför vissa bestämda gränser, som
dessa begrepp utstakat.

— Mycket möjligt. Men det är dock ett sådant nöje,
som jag aldrig förr i mitt liv erfarit. Och det är ingenting
dåligt däri. Inte sant? — svarade Levin. — Vad är väl
att göra, om det nu inte behagar dem? För resten, så tror
jag, att det kan gå för sig. Eller hur?

— Allt som allt, — fortsatte Sergej Ivanovitj, — tycks
du vara nöjd med din dag.

— Ja, mycket belåten. Vi har slagit hela ängen. Och
en sådan trevlig gubbe jag blivit buss med! Du kan inte
föreställa dig vilket praktexemplar.

— Nå, du är nöjd med din dag, och jag också med min.
Först och främst har jag löst två schackproblem, och det
ena av dem är riktigt fint, första draget göres med en bonde.
Jag skall visa dig. Och så — har jag tänkt på vårt samtal
i går.

— Vad? På samtalet i går? — sade Levin, som med
förnöjt plirande ögon satt och vilade efter väl avslutad
middag och rakt icke var i stånd att erinra sig, vad det
hade varit för samtal.

— Jag finner, att du delvis har rätt. Skiljaktigheten
oss emellan ligger däri, att du uppställer det personliga
intresset som drivande kraft, då jag håller före, att ett
intresse för det allmänna bästa måste finnas hos varje
människa, som kommit upp i ett visst bildningsstadium. Kanske
du också har rätt däri, att mera önskvärt vore, om det
förefunnes en av livligt intresse uppburen materiell verksamhet.
Du är på det hela taget en natur, som man med
fransmännen skulle kunna kalla <i>prime-sautière</i>. Du begär en
lidelsefull, energisk verksamhet eller också ingenting alls.

Levin hörde på sin bror och förstod icke det ringaste
och hade ingen som helst lust att förstå. Han satt blott och
var ängslig för att hans bror skulle fråga honom om något,
som kunde få honom att röja, att han icke alls hört på.

— Ja, så är det, min vän, — sade Sergej Ivanovitj och
rörde vid hans axel.

— Ja, det förstås. Nå, än se’n! Jag håller inte på mitt,
— svarade Levin med ett barnsligt, skuldmedvetet leende.
»Vad är det jag varit i dispyt om?» — tänkte han. —
»Naturligtvis har både jag rätt och han rätt, och det hela är
förträffligt. Och jag behöver nu bara gå in på kontoret och
ge tillsägelser.» Han reste sig, sträckte på sig och log.

Sergej Ivanovitj log också.

— Du vill gå någonstans, låt oss göra sällskap, — sade
han. Han hade tydligen icke lust att skiljas från brodern,
från vilken han kände en frisk fläkt av käckhet. — Kom
så går vi, vi kan ju titta in på kontoret, om du har ärende
dit.

— Ack, herre Gud! — utropade med ens Levin så
högljutt, att Sergej Ivanovitj blev förskräckt.

— Vad nu, vad går åt dig?

— Hur är det med Agafja Michajlovnas hand? — sade
Levin och slog sig för huvudet. — Jag hade alldeles glömt
bort den.

— Den är betydligt bättre.

— Ja, men jag får allt titta till henne som hastigast.
Du hinner inte få på dig hatten, förr än jag är tillbaka.

Och så hördes han med smällande klackar sätta av
nedför trappan.
</chapter>

<chapter name="VII">
<h2>VII.</h2>

Samtidigt som Stepan Arkadjevitj, medtagande
hemifrån nästan alla husets kontanter, for till Petersburg för
att fullgöra ett synnerligen nödvändigt tjänsteärende,
välbegripligt för alla ämbetsinnehavare men oförståeligt för
folk utan statsanställning, ett företag, utan vilket de flesta
tjänstebefattningar i riket vore omöjliga — nämligen att
låta höra av sig i departementet — och under fullgörande
av detta ärende glatt och angenämt tillbragte tiden vid
kapplöpningar och ute på sina vänners villor, hade Dolly
flyttat med barnen ut på landet för att så mycket som
möjligt nedbringa familjens utgifter. Hon hade begivit sig
till Jergusjovo, ett gods, som ingått i hennes hemgift,
samma gods, vars skog på våren blivit försåld och som var
beläget femtio verst från Pokrovskoje, Levins egendom.

På Jergusjovo var stora huvudbyggnaden sedan lång
tid tillbaka nedriven och i stället hade Dollys far låtit
reparera och utvidga en flygelbyggnad. För en tjugo år sedan,
då Dolly var ett barn, hade denna flygel varit rymlig och
bekväm, fast den likt alla flygelbyggnader stod på sidan av
infartsallén och vette mot söder. Men nu var denna
byggnad gammal och förfallen. Redan då Stepan Arkadjevitj
på våren for för att ombestyra skogsförsäljningen, bad
Dolly honom att besiktiga huset och ordna om att vad,
som kunde behöva det, blev reparerat. Stepan Arkadjevitj,
som i likhet med alla i äktenskaplig trohet felande män
ganska mycket sökte vårda sig om sin hustrus
bekvämlighet, besåg huset och gav order om att ändra allt, som han
tyckte behövde det. Efter hans uppfattning måste alla
möbler få nya kretonnöverdrag, gardiner måste hängas upp,
trädgården skulle ansas, en bro anläggas vid dammen och
blommor skulle planteras. Men han glömde bort mycket
annat, som var behövligt, brister, som Darja Alexandravna
sedan fick komma under fund med.

Hur Stepan Arkadjevitj än bemödade sig att vara en
omtänksam far och make, kunde han aldrig rätt fasthålla
i minnet, att han hade hustru och barn. Han hade sina
ungkarlsvanor och blott med hänsyn till dem inrättade han sitt
liv. Då han kom tillbaka till Moskva, försäkrade han för
sin fru med stolthet, att allt blivit förberett, att huset skulle
bli ett riktigt förlustelseställe och att han ivrigt kunde
tillråda henne att fara dit. För Stepan Arkadjevitj var
hustruns utflyttning till landet i många hänseenden
önskvärd: det var hälsosamt för barnen och det blev mindre
utgifter och själv fick han det friare. Darja Alexandrovna
ansåg utflyttningen till landet nödvändig för barnens skull,
särskilt för flickan, som haft scharlakansfeber och efter
denna icke kunnat helt återfå krafterna, och för henne själv
behövlig för att få ro för alla förödmjukelser, för alla
småskulder, som plågade henne, räkningarna från vedhandlarn,
fiskförsäljaren, skomakaren. Dessutom var platsombytet
lockande för henne av den orsak, att hon hoppades att på
landet få ta emot Kitty, som i mitten av sommaren skulle
vända tillbaka från utlandet och blivit ordinerad kalla bad.
Kitty hade från kurorten skrivit till henne, att ingenting
så lockande hägrade för henne som att få tillbringa en
sommar med Dolly på Jergusjovo, där båda hade så många
minnen från barndomen.

Den första tiden av vistelsen på landet var mycket svår
för Dolly. Hon hade vid olika tillfällen under sin barndom
bott på landet, och hon hade från denna tid kvar ett intryck
av, att på landet fanns räddning undan alla stadens
obehagligheter, att livet där, om det också avsaknade lyx och
elegans — i det hänseendet hade Dolly lätt att foga sig — i
dess ställe var billigt och bekvämt: allt fanns där, allt stod
lågt i pris, allt kunde man få, och barnen hade det bra
där. Men nu, då hon som husmor flyttat ut på landet,
märkte hon, att allt detta icke alls var så som hon tänkt det.

Andra dagen efter deras ankomst störtregnade det, och
under natten sipprade vatten in i korridorn och i
barnkammarn, så att sängarna måste flyttas ut i förmaket. Ingen
köksa fanns anställd för tjänstefolket. Det visade sig, att
av nio kor, enligt vad ladugårdspigan påstod, blott några
voro ordentliga mjölkkor, andra hade just sin första kalv,
åter andra voro gamla och resten voro trögmjölkade. Man
kunde icke få smör och det blev icke ens mjölk nog åt
barnen. Ägg fanns det icke. Hönor gick det icke att få köpa,
man fick steka och koka gamla, seniga tuppar med
blåviolett skinn. Det var omöjligt att få skurgummor för
rengöring av golven, — alla voro ute och kupade potatis. Det
var omöjligt att företa utflykter i vagn, emedan den ena
hästen var istadig och ryckte och slet i tistelstången.
Ingenstans kunde man bada, hela flodstranden var
nedtrampad av kreaturen och låg öppen framför vägen. Till och
med på vanliga promenader kunde man icke gå ut, ty
boskapen kunde komma in i trädgården genom ett trasigt
stängsel och det fanns en farlig tjur, som bölade och nog
därför ville stångas. Ordentliga klädskåp saknades. De
skåp, som funnos, kunde icke stängas, de flögo upp av sig
själva, då man bara gick förbi dem. Järngrytor och
lerkrukor saknades, bykkittlar likaså, icke ens en strykbräda
fanns det.

Darja Alexandrovna, som i stället för att ha kommit till
lugn och ro råkat ut för alla dessa i hennes ögon förfärliga
obehag, var under första tiden bragt till förtvivlan. Hon
ansträngde sig med hushållsbestyr av alla krafter, fann sitt
läge tröstlöst och hade var minut svårt att hålla tillbaka
tårarna, som ville komma henne i ögonen. Förvaltaren,
en f. d. sergeant, som senast varit i tjänst som portier och
fått befattningen av Stepan Arkadjevitj, emedan denne
fattat tycke för hans ståtliga och vördnadsvärda yttre, tog
ingen som helst del i Darja Alexandrovnas bekymmer och
yttrade ideligen i aktningsfull ton: »det är alldeles omöjligt,
folket är så uselt», han var icke till hjälp i något.

Läget föreföll tröstlöst. Men i Oblonskijs familj fanns
det som i så många andra familjer en föga märkbar, men
ytterst viktig och nyttig person — Matrjona Filimonovna.
Hon lugnade frun och sökte övertyga henne om att allt
skulle »ordna sig» (det var hennes speciella uttryck, och
från henne hade Matvej lånat det) och utan att brådska och
ängslas var hon verksam på egen hand.

Hon bekantade sig strax med rättarns hustru och
redan första dagen drack hon te med henne och hennes man
under akaciorna och resonerade om allt. Snart hade under
akaciorna uppstått Matrjona Filimonovnas klubb och
genom förmedling av denna klubb, som bestod av
rättarhustrun, arbetsförmannen och kontorsskrivarn, började så
småningom existenssvårigheterna att jämna ut sig, och efter
en vecka hade det verkligen »ordnat sig». Taket blev lagat,
man fick tag i en köksa — en gudmor till ett av
arbetsförmannens barn —, höns köptes, korna började ge mjölk,
trädgårdsstängslet lagades med störar, en snickare gjorde
en mangel, skåpen försågos med hakar, så att de icke
längre självsvåldigt öppnade sig, en strykbräda överdragen
med tyg från en soldatuniform låg vilande på en
länstolskarm och en byråskiva, och i pigkammaren doftade det av
hett strykjärn.

— Nå, där är den nu! Och ni, som misströstat så — sade
Matrjona och visade på strykbrädan.

Till och med ett badhus förfärdigades med hjälp av
skärmar flätade av halm. Lili började bada, och för Darja
Alexandrovna hade åtminstone delvis förväntningarna på
ett visserligen ej lugnt, men bekvämt lantliv förverkligats.
Lugnt kunde det icke vara för Darja Alexandrovna
tillsammans med hennes sex barn. Ett var sjukligt, ett annat
kunde befaras bli sjukt, ett tredje felades det något, ett
fjärde visade tecken på dålig karaktär o. s. v. Sällan,
mycket sällan inträdde korta perioder av lugn. Men detta
bestyr och denna oro utgjorde den enda lycka, som var
möjlig för Darja Alexandrovna. Om detta icke hade funnits,
skulle hon ha lämnats ensam med sina tankar kretsande
kring mannen, som icke älskade henne. Men dessutom —
hur svårt det än var för en mor att dras med skräck för
sjukdomar och med sjukdomarna själva och med
bedrövelsen inför tecken på dåliga böjelser hos barnen, — gåvo
barnen henne dock ersättning för hennes bekymmer genom
de små fröjder, de beredde henne. Dessa fröjder voro så
små, att de likt guld i sand voro knappt märkbara, och i
svåra stunder såg hon endast bedrövelse, endast sand, men
det kom också goda stunder, då hon såg blott fröjder, blott
guld.

Nu i ensligheten på landet började hon allt oftare och
oftare fullt medvetet erfara dessa fröjder. Ofta, då hon såg
på barnen, gjorde hon alla möjliga ansträngningar att
övertyga sig om att hon tog fel, att hon som mor var partisk i
fråga om sina egna barn, men i alla fall kunde hon icke låta
bli att säga till sig själv, att hon hade förtjusande barn, alla
sex, vart och ett visserligen på sitt särskilda sätt men dock
alla sådana barn, som sällan förekomma, — och hon var
lycklig och kände sig stolt över dem.
</chapter>

<chapter name="VIII">
<h2>VIII.</h2>

I slutet av maj, då allt mer eller mindre kommit i
ordning, fick hon svar från sin man på sina klagomål över
oredan på landet. Han skrev till henne och bad om
förlåtelse för att han icke tagit allt med i räkningen och
lovade att komma ut vid första lägliga tillfälle. Men detta
lägliga tillfälle infann sig icke, och ända till början av juni
bodde Darja Alexandrovna ensam ute på landet.

Vid Petersfastan for Darja Alexandrovna en söndag med
alla sina barn till mässan för att gå till nattvarden. Darja
Alexandrovna hade under samtal om livets grundspörsmål
med sin syster, sin mor och med sina vänner ofta förvånat
dessa genom sitt fria tänkesätt i fråga om religionen. Hon
hade sin egendomliga själavandringsreligion, som hon fast
trodde på utan att bekymra sig mycket om kyrkans
dogmer. Men i sin familj iakttog hon strängt alla kyrkliga
fordringar — och detta icke blott för att ge ett exempel
utan av uppriktigt hjärta — och den omständigheten, att
hennes barn ungefär ett år icke gått till nattvarden, oroade
henne mycket, och med Matrjona Filimonovnas fulla
gillande och sympati hade hon beslutat att låta detta ske nu
under sommaren.

Några dagar i förväg tänkte Darja Alexandrovna över,
hur hon skulle kläda alla barnen. Dräkter syddes, ändrades
och tvättades, reservveck och kjolfållar släpptes ut, knappar
syddes i och band gjordes i ordning. En för Tanja avsedd
klänning, som den engelska sällskapsdamen åtagit sig att
sy, berövade Darja Alexandrovna mycket av hennes
självbehärskning. Engelskan, som skulle sy om klänningen,
hade skurit till den illa och släppt ned ärmarna för mycket,
så att hon nästan hade förstört dräkten. Den satt så trångt
på Tanjas axlar, att det var bedrövligt att se det. Men
Matrjona Filimonovna hittade på att det gick att sätta in
kilar och göra en pelerin. Misstaget blev sålunda rättat, men
Dolly hade nästan kommit i gräl med engelskan. På
morgonen var allt i ordning, och något före klockan tio — den
tid man bett prästen framskjuta mässan till — stodo
barnen fint klädda och strålande av glädje nedanför trappan
bredvid landån och väntade på sin mor.

Framför landån hade man i stället för den istadiga
Vorona tack vare Matrjona Filimonovna spänt rättarns
Buryj<footnote>Voròna = Svarten, Bùryj = Brunte. <tab>(<i>Övers. anm.</i>)</footnote>. Efter att en tid ha varit kvardröjd, upptagen av
bestyr med sin toalett, kom Darja Alexandrovna ut och
satte sig i vagnen iförd en vit muslinsklänning.

Darja Alexandrovna hade kammat och klätt sig med
omsorg och med en känsla av spänning. Förr hade hon klätt
sig för sin egen skull för att vara vacker och behaga. Längre
fram, ju äldre hon blev, desto obehagligare började det bli
för henne att klä sig, hon såg, hur hon blev allt fulare. Men
nu klädde hon sig åter med en känsla av nöje och
spänning. Nu klädde hon sig icke för sin egen skull, icke för sin
skönhet, utan för att hon, modern till dessa förtjusande
barn, icke skulle förstöra det allmänna intrycket. Och då
hon nu för sista gången kastat en blick i spegeln, kunde hon
vara nöjd med sig själv. Hon gjorde ett behagligt intryck.
Visserligen var hon icke så behaglig eller intagande som
hon förr i tiden velat vara, då hon farit på baler, men hon
var i allo prydlig nog för det syfte, det nu var fråga om.

I kyrkan fanns det inga andra än bönder och
uppsyningsman och deras hustrur. Men Darja Alexandrovna
märkte eller tyckte sig märka ett uttryck av beundran
framkallat av henne och barnen. Hennes barn voro icke blott i
och för sig näpna i sina helgdagskläder, utan voro också
intagande genom sitt uppträdande. Aljosja stod visserligen
icke riktigt stilla utan sökte se baksidan av sin jacka, men
han var i alla fall alldeles särskilt älsklig. Tanja stod där
som om hon varit en vuxen person och såg efter de yngre
syskonen. Och den yngsta flickan, Lili, var hänförande i
sin naiva förundran inför allt, och det var svårt att avhålla
sig från ett leende, då hon efter att ha fått nattvarden sade:
»please, some more».

Då barnen vände hemåt, kände de på sig, att något
högtidligt ägt rum, och voro mycket stillsamma.

Där hemma gick allting också bra. Men vid frukosten
började Grisja vissla och, vad som var ännu värre, han
ville icke lyda engelskans tillsägelser och fick lämna bordet
utan att ha fått ta för sig av efterrättskakan. Darja
Alexandrovna skulle icke på en sådan dag låtit saken gå till en
bestraffning, om hon varit med vid bordet, men hon var
tvungen att bekräfta engelskans en gång fattade beslut och
Grisja fick därför bli utan del i kakan. Detta förstörde en
smula den allmänna glädjen.

Grisja grät och sade, att Nikolenjka visslat, men han
hade icke blivit straffad, och han sade, att han visst icke
grät för kakans skull — den brydde han sig icke om —,
utan därför att man varit orättvis mot honom. Det var
nu alltför bedrövligt, och Darja Alexandrovna beslöt sig
för att Grisja skulle få förlåtelse sedan hon talat med sin
engelska sällskapsdam och gick för att uppsöka denna.
Men då hon gick genom salen, fick hon se en scen, som
fyllde hennes hjärta med en sådan glädje, att tårarna kommo
henne i ögonen, och hon gav själv förlåtelse åt syndaren.

Den straffade satt vid ett hörnbord i salen, och bredvid
honom stod Tanja med en tallrik. Under förevändning att
vilja anordna middag för dockorna hade hon begärt
engelskans tillåtelse att bära sin ranson av kakan in i
barnkammarn och i stället för att bege sig dit med den hade hon
skänkt den åt brodern. Fortfarande gråtande över
orättvisan i det lidna straffet satt han och åt av kakan och
framstammade mellan sina snyftningar: »ät själv, vi skall
äta tillsammans av den... tillsammans».

Till en början hade medlidandet med Grisja uppfyllt
Tanja, sedan känslan av den egna goda handlingen, och
även hon hade tårar i ögonen. Men hon åt dock sin andel
av efterrätten utan att tillbakavisa erbjudandet.

Då de fingo syn på modern, blevo de förskräckta, men
då de lagt märke till hennes ansiktsuttryck, förstodo de, att
det de gjorde ej var något dåligt, skrattade och med
munnarna ännu fulla av kakbitar började de torka sina leende
läppar med händerna och smorde helt och hållet ned sina
glädjestrålande ansikten med tårar och sylt.

— Herre Gud! Den nya vita klänningen! Tanja! Grisja!
— ropade modern och försökte rädda klänningen, men
log samtidigt med tårade ögon ett saligt leende av
hänförelse.

De nya dräkterna togos av, flickorna fingo kläda på sig
sina vardagsblusar och gossarna sina gamla jackor och så
gavs befallning om att vursten skulle spännas för, med
Buryj även denna gång som en av parhästarna till
förargelse för rättaren. Man skulle fara ut på svampplockning
och till badhuset. I barnkammaren hördes larm och tjut
av förtjusning, som icke tystnade förr än man anträdde
avfärden till badhuset.

Man samlade en hel korg full med svamp, till och med
Lili fann en honungsskivling. Tidigare hade det varit så att
miss Hull brukade visa henne på det hon fann. Men denna
gång hittade hon alldeles själv en stor honungsskivling,
och det blev ett allmänt skrik av förtjusning: »Lili har
funnit en honungsskivling!»

Därefter for man till floden, ställde hästarna i en
björkdunge och begav sig till badhuset. Sedan kusken Terentij
vid ett träd bundit fast hästarna, som med viftande svansar
sökte hålla flugor och bromsar ifrån sig, lade han sig i det
höga gräset under en björk och rökte pipa. Barnens
outtröttliga glada stoj nådde fram ända till honom.

Fast det var besvärligt att se efter alla barnen och
hålla styr på dem i deras upptåg och dessutom hålla reda på
alla dessa strumpor, byxor och skor och knyta och knäppa
först upp och så igen alla band och knappar, var det
ingenting Darja Alexandrovna kunde finna större nöje i än detta
badande tillsammans med alla barnen, frånsett att hon själv
tyckte om att bada och att hon ansåg det vara hälsosamt
för de små. Att hjälpa barnen av och på med strumporna,
få vidröra alla dessa små knubbiga ben, att ta dessa små
nakna kroppar i sina armar och doppa dem i vattnet och
höra deras än glada, än ängsliga pip, att se dessa små
flämtande munnar och dessa ansikten med uppspärrade,
muntra eller förskräckta ögon, då de små keruberna
plaskade i vattnet, var för henne en stor njutning.

Då hälften av barnen åter fått på sig kläderna, kommo
några söndagsklädda bondkvinnor, som gått ut för att
plocka kvaller och törel, fram mot badstället och stannade
skyggt på något avstånd. Matrjona Filimonovna ropade
en av dem till sig för att hon skulle komma till dem och
hjälpa dem att hänga upp på tork ett lakan och en skjorta,
som råkat falla i vattnet, och Darja Alexandrovna inlät sig
i samtal med kvinnorna. Dessa stodo först och fnissade
förstulet och begrepo icke de frågor, som riktades till dem,
men snart fattade de mod och började prata och vunno
strax Darja Alexandrovnas hjärta genom den beundran för
barnen, som de oförställt gåvo uttryck åt.

— Å, du lilla raring, vit och fin som socker, — sade en
av dem hänryckt om Tanja, och så ruskade hon på huvudet
— Men mager är hon...

— Ja, hon har varit sjuk.

— Och du, har de badat dig med, — sade en annan
till lillen.

— Nej, han är bara tre månader, — svarade Darja
Alexandrovna med stolthet.

— Nej, men tänk!

— Och har du några barn?

— Jag har haft fyra, två lever än: en gosse och en
flicka. Hon blev avvand före fastan i år.

— Och hur gammal är hon?

— Hon är på andra året.

— Varför har du ammat henne så länge?

— Det är bruk här: tre fastor får gå...

Och de kommo in på ett samtal, som synnerligen
intresserade Darja Alexandrovna: om hur kvinnan haft det, då
hon födde, om de sjukdomar, som barnet haft, om var
hennes man befann sig och om han ofta vistades hemma.

Darja Alexandrovna hade riktigt svårt att skiljas från
bondkvinnorna, så underhållande tyckte hon det var att
samtala med dem, så mycket hade hon av gemensamt
intresse med dem. Och allra angenämast var det för Darja
Alexandrovna, att hon tydligt kunde märka, att dessa
kvinnor framför allt skänkte sin beundran åt att hon hade så
många barn och att de voro så rara. Bondkvinnorna
narrade också Darja Alexandrovna att skratta och förargade
den engelska sällskapsdamen, som gav anledning till ett
för henne själv obegripligt fnitter. Efter att ha beskådat
engelskan, som sist av alla fullbordade sin klädsel, kunde
en av de yngre bland bondkvinnorna ej avhålla sig från att
fälla en högljudd anmärkning, då hon såg utländskan dra
på sig sin tredje kjol. »Isch, vad du vrider och vränger, du
blir visst aldrig färdig!» sade hon, och alla brusto ut i skratt.
</chapter>
<chapter name="IX">
<h2>IX.</h2>

Omgiven av alla sina nybadade barn, barhuvade och
blöta i lockarna, satt Darja Alexandrovna med en duk
lindad om håret i vagnen på väg hem, dit man blott hade ett
litet stycke kvar, då kusken sade till henne: »Det kommer
en herre gåendes, jag tror det är en från Pokrovskoje.»

Darja Alexandrovna tittade framåt vägen och till sin
glädje igenkände hon Levins välbekanta gestalt, som kom
emot dem iförd grå hatt och grå ytterrock. Hon hade alltid
tyckt, att det var roligt att råka honom, men nu var det
en särskild glädje för henne, att han skulle få se henne i hela
hennes moderliga stolthet. Ingen kunde bättre än Levin
förstå, vad som var värt beundran hos henne.

Då han fick syn på Darja Alexandrovna var det också,
som om han plötsligt kommit att stå inför en levande tavla
av vad han tänkt sig i fantasierna om ett framtida familjeliv.

— En så’n skara kycklingar ni har, Darja Alexandrovna!

— Å, vad jag är glad att se er! — sade hon och räckte
honom handen.

— Är ni glad åt det och har ändå inte låtit mig veta om
att ni fanns här? Jag har min bror boende hos mig. Jag
fick först nyss genom ett brev från Stiva veta, att ni var här.

— Från Stiva? — frågade förvånad Darja
Alexandrovna.

— Ja, han skriver, att ni flyttat ut och antar, att ni
skulle låta mig hjälpa er med ett och annat, — sade Levin,
och då han sagt detta, blev han förvirrad och stannade mitt
i talet och gick så tyst bredvid vagnen ryckande av
lindkvistar, som han bet i. Hans förvirring berodde på, att han
kom att besinna, att det kunde vara obehagligt för Darja
Alexandrovna att ta emot hjälp av en utomstående i en
sak, som borde varit hennes mans åliggande. Darja
Alexandrovnas misshag uppväcktes också av detta Stepan
Arkadjevitjs tilltag att överlåta sina familjeförpliktelser på en
främmande. Och hon begrep strax, att Levin förstod detta.
Hon skattade just Levin för denna hans förmåga av
finkänsligt förstående.

— Jag har naturligtvis fattat saken så, — sade Levin,
— att därmed menas, att ni ville se mig hos er, och jag
gläder mig mycket däråt. Men jag föreställer mig, att en
dam, som bara är van vid att sköta hushåll i en stad, måste
känna sig bortkommen här, och om så skulle behövas, står
jag till tjänst.

— Å, visst inte! — sade Dolly. — Första tiden var det
besvärligt, men nu har allt så bra kommit i ordning, tack
vare min gamla barnjungfru, — sade hon med en blick mot
Matrjona Filimonovna, som glatt och vänligt log mot Levin,
då hon förstod, att det var om henne man talade. Hon
kände Levin och visste, att med honom kunde det bli ett
gott parti för Kitty, och hyste förhoppningar, att det skulle
ordna sig med den saken.

— Var så god och sitt upp, vi kan tränga hop oss, —
sade hon till honom.

— Nej, jag går hellre. Barn, vem gör sällskap med mig
och kappas med hästarna?

Barnen kände Levin blott obetydligt och mindes icke
riktigt, när de tidigare träffat honom, men de visade
ingalunda inför honom den underliga blandning av
skygghetskänsla och motvilja, som barn vanligen få inför vuxna
personer, som söka göra sig till för dem, och varför de ofta få
motta tillrättavisningar av föräldrarna. Tillgjordhet i vad
det vara må kan bedra den mest förståndige och
uppmärksamme bland fullvuxna människor, men det mest
inskränkta barn märker tillgjordhet, den må vara aldrig så
skickligt maskerad, och det visar sin avsky för den. Vilka
fel Levin än kunde ha, av tillgjordhet fanns ej ett tecken
hos honom, och därför visade barnen honom samma
välvilja, som de lade märke till i sin mors ansikte. Vid hans
uppmaning hoppade strax de två äldsta av och började
springa bredvid honom lika naturligt, som om det var med
barnjungfrun eller miss Hull eller med modern de kappades.
Lili bad också att få komma till honom, och modern räckte
henne till Levin. Han satte henne på axlarna och sprang
med henne.

— Var inte orolig, Darja Alexandrovna! — sade han och
log muntert mot modern, — det skall inte hända, att hon
stöter sig eller ramlar.

Och betraktande hans smidiga, starka, försiktigt
avvägda men nästan alltför energiska rörelser, lugnade sig
barnets mor och såg på honom med ett glatt och gillande
leende.

Här i den lantliga miljön i sällskap med barnen och
den för honom sympatiska Darja Alexandrovna kom Levin
i en barnsligt munter sinnesstämning, som allt emellanåt
kunde komma över honom och som Darja Alexandrovna
tyckte särskilt om hos honom. Medan han sprang med
barnen, lärde han dem gymnastiska rörelser, uppväckte
miss Hulls löje med sitt dåliga engelska uttal och berättade
för Darja Alexandrovna om sina sysselsättningar på landet.

Efter middagen, då Darja Alexandrovna tagit plats
med honom på balkongen, ledde hon in samtalet på Kitty.

— Vet ni, att Kitty skall komma hit och tillbringa
sommarn hos mig?

— Verkligen? — sade han häftigt rodnande och inföll
så för att byta om samtalsämne: — Skall jag sända två kor
till er? Om ni nödvändigt vill betala, kan ni ge mig fem
rubel i månaden per ko, om det passar er.

— Nej, tack. Det går som det är.

— Nå, men då skall jag se om era kor, och om ni
tillåter, ge anvisning på, hur de skall utfodras. Allt beror på
den föda, de får.

Och blott för att leda samtalet åt annat håll började
Levin hålla en föreläsning för Darja Alexandrovna i
mejeriteori, om att kon blott var en maskin för att omsätta foder
till mjölk och annat i den stilen.

Han hade dock under det han talade därom en våldsam
lust att få höra något närmare om Kitty och samtidigt
kände han fruktan för det. Han greps av ängslan för att
det lugn, som han med sådan möda tillkämpat sig, skulle
bli förstört.

— Ja, men det är ju nödvändigt att någon ständigt ser
efter allt sådant, och vem skulle göra det? — svarade Darja
Alexandrovna missnöjd.

Hon hade nu tack vare Matrjona Filimonovna fått sina
hushållsangelägenheter ordnade på ett sådant sätt, att hon
icke hade lust att företa någon ändring i dem, och dessutom
hade hon ingen tilltro till Levins kunskaper i
lanthushållning. Resonemanget om att kon var en maskin för
åstadkommande av mjölk väckte hennes misstro. Det syntes
henne, som om dylika resonemang blott skulle verka
störande på skötseln av ett lanthushåll. Då var det i hennes
tycke betydligt enklare, att efter Matrjona Filimonovnas
anvisning ge Pestrucha och Bjelopacha mer foder och sörpa
och se till att icke kocken bar bort alla skulorna ur köket för
att ge den åt tvätterskans ko. Det var klara linjer.
Resonemang om mjölföda eller gräsföda var något som syntes
henne dimmigt och tvivelaktigt. Och först och främst —
hon hade nu lust att prata om Kitty.
</chapter>

<chapter name="X">
<h2>X.</h2>

— Kitty skriver till mig, att det är ingenting som hon
så längtar efter som enslighet och lugn, — sade Dolly sedan
det för en stund inträtt ett avbrott i samtalet.

— Och hur står det till med hennes hälsa, är den bättre?
— frågade Levin med oro.

— Gud ske lov, hon har blivit alldeles bra. Jag har
nu aldrig trott, att hennes bröst var angripet.

— Ack, vad det gläder mig! — sade Levin och det
föreföll Dolly, som om det kom något rörande hjälplöst i hans
anletsdrag, då han sagt detta och tyst såg på henne.

— Hör nu, Konstantin Dmitritj, — sade Darja
Alexandrovna med sitt godlynta, en smula raljanta leende, —
varför är ni ond på Kitty?

— Jag? Jag är visst inte ond, — sade Levin.

— Jo, ni är ond. Varför kom ni varken till oss eller till
mina föräldrar, då ni var i Moskva?

— Darja Alexandrovna, — sade han och blev röd ända
upp i hårfästet, — jag är rent förvånad över, att ni med
all er godhet alls inte har någon känsla för detta. Gör det
er då inte ont om mig, när ni vet...

— Vad är det, jag vet?

— Ni vet, att jag friat och blivit avvisad — kom det
från Levin, och all den ömhet, som han för en stund sedan
känt inom sig för Kitty, var förbytt i förnimmelsen av den
förolämpades bittra agg.

— Varför tror ni, att jag vet det?

— Därför att alla vet det.

— Nej, däri tar ni miste. Jag har inte haft reda på det,
fast jag har haft mina gissningar.

— Ja, så vet ni det nu!

— Jag har blott vetat, att det förevarit något, som
förfärligt plågade henne, och att hon bad mig att aldrig tala
därom. Och har hon ingenting sagt till mig, så har hon inte
talat om det för någon annan. Men vad har förefallit
mellan er? Säg mig det.

— Jag har sagt er vad som skett.

— När skedde det?

— Då jag sista gången var hos er.

— Och vet ni, vad jag får säga er, — sade Darja
Alexandrovna: — jag tycker så synd, så synd om henne. Ni
lider blott av sårad stolthet.

— Kan vara, — sade Levin, — men...

Hon avbröt honom.

— Men om henne, den stackaren, gör det mig så ont, så
ont. Nu förstår jag allt.

— Darja Alexandrovna, ni får förlåta mig, — sade Levin
och reste sig. — Farväl, Darja Alexandrovna, vi träffas
åter.

— Nej, stanna, — sade hon och grep honom i
rockärmen. — Stanna, sitt ner.

— För all del låt oss inte tala om detta, — sade han
och satte sig ned, men kände därvid, att det hopp, som han
gravlagt, åter reste sig och rörde på sig i hans hjärta.

— Om jag inte höll av er, — sade Darja Alexandrovna,
och tårarna kommo henne i ögonen, — om jag inte kände
er så väl som jag gör...

Den känsla, som förefallit att vara död, kom allt mer och
mer till liv och fick makt över Levins hjärta.

— Ja, jag har nu förstått allt, — fortsatte Darja
Alexandrovna. — Ni kan inte fatta allt det här. Ni män, som
har er frihet och kan välja, har alltid klart för er vem
ni älskar. Men det är en annan sak med en ung flicka, som
går i väntan med denna kvinnliga blyghet, denna en
ungmös skygga känsla, och som ser er män på avstånd och
tar allt efter orden, — en ung flicka kan ha en sådan känsla,
att hon inte vet, vad hon skall säga.

— Ja, om hennes hjärta inte talar.

— Nej, hennes hjärta talar, men tänk er. Ni män... har
en av er avsikter med en flicka, besöker han familjen,
mödar sig om att komma nära henne, ser hur hon är, ställer sig
avvaktande på, om han skall finna det han håller av, och så,
då han övertygat sig om att han fattat kärlek, framför han
sitt frieri...

— Ja, men det är inte alldeles så.

— Må vara, men ni män kommer i alla fall med ert
frieri, då er kärlek mognat eller då mellan två möjligheter,
som ni har att välja på, vikten till förmån för det ena tydligt
givit sitt utslag. Men en flicka frågar man inte efter. Man
vill, att hon själv skall välja, men hon har inget val att
göra, hon kan bara svara »ja» eller »nej».

»Ja, det var att välja mellan mig och Vronskij», tänkte
Levin, och det döda, som kvicknat till i hans själ, låg åter
livlöst och tryckte blott plågsamt tungt på hjärtat.

— Darja Alexandrovna, — sade han, — så väljer man
ut en dräkt eller något annat föremål, som kan köpas, men
inte kärleken. Valet i det här fallet är träffat, desto
bättre... Och det kan inte upprepas.

— Stolthet, ack, stolthet! — sade Darja Alexandrovna
liksom med förakt för hans känslas låghet i jämförelse
med en annan känsla, som blott kvinnor ha medvetande om.
— Då ni friade till Kitty, befann hon sig just i ett sådant
läge, då hon inte kunde svara. Hon gick i tvekan. Hon
tvekade inför tanken: ni eller Vronskij. Honom såg hon
varje dag, er hade hon på länge inte sett. Låt oss anta, att
hon varit äldre... Jag till exempel skulle försatt i samma
ställning som hon inte ha kunnat känna någon tvekan. Han
har alltid varit mig motbjudande, och det gick också som
jag anade.

Levin kom att tänka på Kittys svar. Hon hade sagt:
<i>nej, det kan inte ske</i>...

— Darja Alexandrovna, — sade han torrt, — jag
uppskattar ert förtroende för mig. Jag tror dock, att ni tar
fel. Men om jag har rätt eller inte, åstadkommer i alla
fall denna stolthet, som ni så föraktar, att för mig varje
tanke på Katerina Alexandrovna är en omöjlighet... ni
förstår, det är omöjligt.

— Jag vill bara tillägga en sak till: ni förstår ju, att
jag talar om en syster, som jag älskar som ett av mina egna
barn. Jag säger inte, att hon älskar er, jag har bara velat
säga, att det avslag, hon den gången gav, ingenting bevisar.

— Skulle jag inte veta! — sade Levin och reste sig
häftigt. — Om ni visste, vad ni gör mig ont! Det är alldeles
detsamma, som om ett barn dött för er, och man sade till er:
det skulle kunna vara vid liv, och ni skulle kunnat glädja
er åt det. Men det är dött, dött, dött...

— Vad ni är löjlig, — sade Darja Alexandrovna med
ett sorgmodigt leende vid åsynen av Levins upprördhet. —
Ja, det börjar nu bli allt mer och mer klart för mig, —
fortsatte hon eftertänksamt. — Och ni kommer väl inte hit,
när Kitty är här.

— Nej, jag kommer inte. Naturligtvis skall jag inte
fly undan för Katerina Alexandrovna, men — då jag så
kan — skall jag söka befria henne från obehaget av min
närvaro.

— Ni är sådan, att det är omöjligt att inte le åt er, —
gentog Darja Alexandrovna med en öm blick på hans
ansikte. — Nå, gott, det får vara som om vi aldrig talat om
detta. — Vad vill du, Tanja? — sade Darja Alexandrovna
på franska till dottern, som kommit fram till dem.

— Var är min spade, mamma?

— Jag talar franska, tala du det med.

Flickan sökte säga på franska vad hon nyss sagt, men
hade glömt, vad spade hette. Modern talade om det för
henne och sade sedan till henne på franska, var hon skulle
söka rätt på spaden. Och detta behagade icke Levin.

Han tyckte nu, att allt kring Darja Alexandrovna och
hennes barn icke längre var så älskligt som det nyss tett sig.

»Och varför talar hon franska med barnen?» — tänkte
han. — »Vad det är förvänt och onaturligt! Och barnen har
en känsla av det. Franska drivs in och omedelbarheten
ut», tänkte han för sig själv utan att veta, att Darja
Alexandrovna väl tjugo gånger övertänkt allt detta och ändå
funnit det nödvändigt att på detta sätt lära barnen franska,
fast till förfång för naturligheten.

— Inte behöver ni resa. Stanna litet till.

Levin blev kvar till teet, men hans munterhet var borta
och han kände sig bortkommen.

*

Sedan de druckit te, gick han ut i förstugan för att säga
till om att hästarna skulle köra fram, och då han vände
tillbaka, fann han Darja Alexandrovna upprörd med förstört
ansikte och tårar i ögonen. Under den stund Levin varit
borta hade det inträffat en händelse, som med ens förstörde
denna dags lyckokänsla och modersstolthet för Darja
Alexandrovna: Grisja och Tanja hade kommit i slagsmål för en
bolls skull. Hörande skrik från barnkammarn hade Darja
Alexandrovna rusat dit och mötts av en förfärlig syn. Tanja
höll Grisja i håret och med ansiktet vanställt av ilska
bearbetade han henne med knytnävarna var han kom åt. Det
klack till i Darja Alexandrovnas hjärta, då hon såg detta.
Det var som om en mörk skugga lade sig över hennes liv.
Hon förstod, att dessa barn, som hon var så stolt över, icke
bara voro som alla andra, utan voro stygga, illa uppfostrade
barn, barn med råa, djuriska instinkter, elaka barn.

Hon kunde nu icke tänka och tala om annat och måste
berätta Levin sin sorg.

Levin märkte, att hon var djupt bedrövad, och försökte
att trösta henne och sade, att det icke bevisade någon
uselhet och att alla barn slåss. Men då han sade detta tänkte
han för sig själv: »nej, jag kommer inte att åbäka mig och
prata franska med mina barn, och sådana barn kommer jag
inte att ha; man bör bara inte skämma bort, fördärva
barnen, och de blir förtjusande. Inte kommer jag att ha
sådana barn.»

Han bjöd farväl och reste utan att bli uppmanad att
ytterligare stanna.
</chapter>

<chapter name="XI">
<h2>XI.</h2>

I mitten av juli fick Levin besök av arbetsförmannen
på sin systers egendom, ett gods, som låg tjugo verst från
Pokrovskoje. Denne kom med rapport om höskörden och
meddelanden om arbetet i övrigt. Den huvudsakliga
inkomsten av systerns egendom lämnades av gräsrika,
vattensanka ängsmarker. För några år sedan hade bönderna
fått skörda höet för ett arrende av tjugo rubel per
des’jatin. Då Levin åtagit sig godsets skötsel och besiktigade
ängsmarkerna, fann han, att de voro värda mera, och satte
priset per des’jatin till tjugofem rubel. Bönderna ville icke
ge detta pris och höllo undan andra köpare efter vad Levin
hade anledning att misstänka. Då for Levin själv dit och
lät slå ängarna dels med hyrd arbetskraft, dels med
bönder, som fingo en viss andel av höet. Ortens bönder sökte
med alla medel hindra detta nya påhitt, men saken
genomfördes, och första året fick man nästan det dubbla i utbyte
av ängarna. De båda följande åren förfors på samma sätt,
likaså året därpå, och hela tiden gjorde bönderna på stället
sitt till för att motarbeta företaget. Men så detta år hade
de åtagit sig all slåttern mot att få en tredjedel av höet,
och nu kom arbetsförmannen och meddelade, att slåttern
ägt rum och att han av fruktan för regn kallat till sig en
bokhållare, i vars närvaro man avdelat det hö, som tillkom
herrskapet, och redan lagt upp detta i elva stackar. På
de obestämda svar han fick på sin fråga om hur mycket hö
det blivit på den största ängsmarken, på arbetsförmannens
brådska med att dela höet utan att först fråga och på hela
mannens sätt och ton begrep Levin, att det varit något
fuffens med höbärgningen denna gång och beslöt sig för att
fara och kontrollera saken.

Då Levin vid middagstiden kommit fram till byn, satte
han in sin häst i stallet hos en gubbe, med vilken han stod
på vänskaplig fot, det var mannen till hans brors amma,
och gick så och sökte upp den gamle bland hans bikupor
för att av honom få närmare reda på hur man bärgat höet.
Den pratsamme gubben Parmenytj, en man med trevligt
utseende, tog gladlynt emot Levin, visade honom allt hos
sig och berättade utförligt om bisamhällena och deras
svärmningar detta år. Men på Levins frågor om
höbärgningen svarade han motvilligt och gav obestämda uppgifter.
Detta befäste Levin ytterligare i hans förmodan. Han gick
ut på slåtterstället och besåg stackarna. I var och en av
stackarna kunde det omöjligen vara femtio vagnslaster, och
för att beslå bönderna med lögn gav Levin befallning om att
man genast skulle köra fram med de kärror, som forslat
höet, lasta upp en stack och köra in i ladan med den. Av
en stack blev det blott trettitvå vagnslaster. Oaktat
arbetsförmannens försäkringar om att höet varit uppsvällt och
sedan blivit tilltryckt i stackarna och trots hans
bedyranden, att allt gått riktigt till stod Levin fast vid sitt, att de
tagit sig för att dela höet utan tillsägelse från honom och att
han därför icke kunde ta för gott, att det var femtio
vagnslaster i varje stack. Efter långvarigt tvistande avgjordes
saken så, att bönderna skulle ta dessa elva stackar,
beräknade till femtio vagnslaster var, som sin andel och göra en
ny fördelning av hö för godsherrens räkning. Denna
överläggning och därpå följande delning av hövolmar varade till
fram på middagen. Då det sista höet var fördelat, satte sig
Levin, efter att ha anförtrott bokhållaren uppsynen över
resten av arbetet, ned på en hövolm, där ett videspö stod
nedstucket som märke, och betraktade med en känsla av
välbehag ängen och de på denna ivrigt sysselsatta
människorna.

Vid en flodkrök på andra sidan av ett litet kärr rörde
sig framför honom en brokig rad av bondkvinnor, och på
den ljusgröna avmejade marken upptornades snabbt gråa
buktande vallar av hopräfsat hö. Strax efter kvinnorna
kommo männen med sina högafflar, och av vallarna växte
det upp breda, höga, svällande volmar. På vänster hand,
på den del av ängsmarken, där höet redan blivit undanröjt,
skramlade kärror och undan för undan försvann dit den
ena hövolmen efter den andra langad upp med väldiga
tjugor och snart upptornade sig väldiga doftande lass av hö,
som hängde ned mot länderna på hästarna.

— Måtte man bara hinna, medan det är så här präktigt
bärgningsväder! Då blir det hö, som heter duga! — sade en
gubbe och satte sig ned bredvid Levin. — Det är hö så fint
som te! De tar ju opp det så flinkt som vore det korn
utströdda för en hop ankungar! — tillade han och pekade bort
mot volmarna, som lassades på. — Se’n i middags har de
gott fört undan hälften.

— Är det den sista, du? — ropade han bort till en
yngling, som svängande med hamptömmarnas ändar körde
förbi stående längst framme i kärran.

— Den sista, far! — skrek ynglingen och höll in hästen,
för ett ögonblick leende betraktande en rödkindad,
ävenledes leende kvinna, som satt med i vagnen, och så bar det
av vidare.

— Vem var det? En av sönerna, kan jag förstå — sade
Levin.

— Min yngste, — svarade gubben med ett blitt leende.

— En präktig pojke!

— Ja, han är inte oäven.

— Är han redan gift?

— Ja, sedan två år, det blir tre till Filipsfastan.

— Nå, har han några barn?

— Asch, nej, inte har det blitt några barn. Ett helt
år gick han och begrep sig på ingenting, vi har skojat med
honom för det, — svarade gubben. — Ja, men höt! Präktigt
som äkta te! — yttrade gubben, som ville byta om
samtalsämne.

Levin tittade granskande på Vanjka Parmenov och hans
hustru. De voro icke långt från honom sysselsatta med att
lassa upp en hövolm. Ivan Parmenov stod i vagnen och tog
emot höet, bredde ut det i vagnen och stampade till det
allt efter som det i väldiga bingar flinkt langades upp till
honom av hans vackra hustru, först fångvis med armarna
och sedan med användande av en hötjuga. Den unga
bondkvinnan arbetade skickligt, lätt och muntert. Det grova,
hoptovade höet lät sig icke med ens tas på gaffeln. Hon
makade det därför först tillrätta, stack så in gaffeln och
pressade sig därpå med en snabb och smidig rörelse mot
denna med hela tyngden av sin kropp och rätade så med
ens på sin av en röd gördel omslutna rygg, sköt ut det
fylliga bröstet under det vita lintyget och slängde höbingen
med ett säkert grepp av bägge händerna om tjugan högt
upp på vagnen. Synbarligen i syfte att bespara henne allt
onödigt besvär fångade Ivan skyndsamt med vitt utbredda
armar den ankommande bingen och fördelade den så i
vagnen. Då hon med en tjuga räckt upp det sista av höet,
skakade hustrun av sig hösmolk, som fastnat på halsen,
makade tillrätta den röda huvudduken, som glidit ned över den
vita, än ej solbrynta pannan och kröp så under vagnen för
att binda fast lasset. Ivan gav henne anvisning om hur
hon skulle fästa trossen vid vagnsbommen och skrattade
högljutt åt något, som hon sade. I bådas ansiktsuttryck
stod att läsa en stark, ung och nyvaknad kärlek.
</chapter>

<chapter name="XII">
<h2>XII.</h2>

Lasset var fastsurrat. Ivan hoppade av och tog och
ledde vid betslet den stadiga, välnärda hästen. Hustrun
kastade räfsan upp på vagnen och begav sig med raska steg
och svängande med armarna bort till de andra
bondkvinnorna, som slutit sig samman för att sjunga. Ivan körde
upp på vägen och gjorde där följe med de andra vagnarna.
Efter dem kommo kvinnorna vandrande med räfsorna på
axeln grällt lysande i sina färgstarka dräkter under sång av
klangfulla, muntra röster. En grov, oskolad kvinnoröst
stämde upp en visa och sjöng den ända till refrängen, och
så med ens föll ett halvt hundratal röster in och alla
möjliga friska stämmor, grova och fina, upprepade så
samma visa från början.

De sjungande kvinnorna drogo nära inpå Levin, och
han tyckte, att det var som om ett moln laddat med en
åska av glättighet rörde sig fram mot honom. Molnet kom
närmare, grep om honom. Och hövolmen, som han låg på,
och de andra hövolmarna och vagnarna och hela den
vidsträckta ängen — allt kom i rörelse och vaggning under
rytmen av denna otvungna, muntra visa med dess skrik,
visslingar och joddlingar. Levin greps av ett avundsjukt
begär efter denna sunda munterhet, han ville ta del i denna
yttring av livsglädje. Men han kunde ingenting företa sig
utan måste ligga och lyssna och se på. Då den sjungande
hopen försvunnit ur sikte och sången icke längre hördes,
erfor Levin en tung känsla av missmod över sin ensamhet,
sin kroppsliga sysslolöshet, sina fiendekänslor mot denna
värld.

Några bland just de bönder, som allra mest tvistat med
honom om höet, de som han kanske förorättat eller de som
velat bedraga honom, hade gladlynt hälsat på honom och
synbarligen icke haft någon ovilja, icke kunnat bära på
något agg till honom eller någon som helst ånger eller ens
erinring av att de velat bedra honom. Allt detta hade
sjunkit undan och glömts bort under det glada
gemensamhetsarbetet. Gud hade givit dagen, Gud hade givit kraften. Och
dagen och kraften hade ägnats åt mödan och i själva denna
möda låg belöningen. Och för vem var mödan? Vilka skulle
arbetets frukter bli? Det var ovidkommande och fåfängliga
funderingar.

Levin hade ofta med välbehag iakttagit detta liv, ofta
erfarit en känsla av avund inför dessa människor, som levde
detta liv, men i dag, särskilt efter det intryck han fått
av Ivan Parmenovs förhållande till sin unga hustru, fick
Levin för första gången en klar ingivelse, att det låg inför
hans eget avgörande att utbyta det nedtyngande, tomma,
konstlade och överflödiga liv, som han levde, mot detta
idoga, rena, härliga liv.

Gubben, som suttit vid hans sida, hade redan för länge
sedan begivit sig av, bland folket var det allmänt uppbrott.
De som bodde i närheten foro hem och de som voro från
mera avlägsna trakter samlades för att äta kvällsvard och
reda sig nattläger på ängen. Utan att bli iakttagen av
folket fortfor Levin att ligga på hövolmen och se, lyssna och
fundera. Folket, som stannat för att övernatta på ängen,
sov nästan ingenting under hela den korta sommarnatten.
Först hördes muntert allmänt samspråk och glam vid
kvällsmaten, sedan ljödo åter visor och skratt.

Hela den långa arbetsdagen hade icke lämnat annat
spår hos dem än munterhet. Strax innan morgonrodnaden
började gry tystnade allt av. Endast de outtröttliga
grodornas nattkväkande hördes från kärret, och då och då
ljöd ett fnysande från hästarna borta på ängen i den
uppstigande morgondimman. Levin spratt upp och reste sig
från hövolmen, kastade en blick på stjärnorna och förstod,
att natten var förliden.

»Nå, vad skall jag göra? Hur skall jag utföra detta?»
sade han till sig själv, bemödande sig att finna ett uttryck
för allt det han genomtänkt och i känslan genomlevat denna
korta natt. Allt det han känt och genomtänkt kunde
hänföras till tre olika tankegångar. Först och främst ville han
avsvärja sitt forna liv, avsäga sig sin bildning, som icke
var till någon nytta. En annan grupp av tankar rörde sig
om det liv, han nu ville leva. Enkelheten, renheten,
lagbundenheten i detta liv hade han en klar känsla av, och
han var övertygad om, att han i det skulle finna
tillfredsställelse, lugn och självaktning, varav han känt en plågsam
saknad. Men en tredje tankegrupp rörde sig kring frågan,
hur han skulle verkställa denna övergång från det forna
livet till det nya. Och här kunde han icke komma till någon
klar föreställning. »Han skulle ha en hustru. Äga ett
arbete, vara tvungen att arbeta. Skulle han överge
Pokrovskoje? Köpa annan jord? Övergå till bondeståndet? Gifta
sig med en bondflicka? Hur skall jag utföra detta?» —
frågade han sig åter utan att finna något svar. — »För övrigt,
jag har inte sovit på hela natten och kan inte göra tydligt
reda för mig nu, — sade han till sig själv. — Jag skall
komma till klarhet senare. Ett är säkert, att denna natt
har avgjort mitt öde. Allt, vad jag tidigare drömt om lycka
och äktenskap, är tomma fantasier, det är inte det rätta, —
sade han till sig själv. — Allt är betydligt enklare och
bättre...»

»Så vackert! — tänkte han och såg upp mot en bildning
av vita fjädermoln, vilken glittrande alldeles som ett
pärlemoskimrande musselskal befann sig rakt över hans huvud
mitt på himlen. — Vad allt är härligt denna härliga natt!
Och hur har denna mussla hunnit bilda sig? Alldeles nyss
betraktade jag himlen, och det fanns blott två vita
strimmor på den. Ja, lika oförmärkt har också min syn på livet
ändrat sig!»

Han lämnade ängen och begav sig längs stora
landsvägen bort mot byn. En vindkåre blåste upp och det
började bli gråkulet och dystert. Det var den mulna stund, som
vanligen föregår själva gryningen, ljusets fullständiga seger
över mörkret.

Huttrande i kylan gick Levin raskt framåt med blicken
riktad mot marken. »Vad nu? Vem är det som kommer
åkande», tänkte han vid ljudet av pinglande bjällror och såg
upp. På fyrtio stegs avstånd kom körande fram emot honom
på samma breda väg, där han gick, en med fyra hästar
förspänd resvagn. Hästarna, som drogo tistelstången, tryckte
sig hårt upp mot denna, men den skicklige körsvennen,
som satt snett på kuskbocken, styrde så att tistelstången
höll sig längs ett hjulspår och vagnen rullade fram där
marken var jämn.

Levin lade blott märke till detta och utan att närmare
tänka på vem som kom farande kastade han en förströdd
blick på ekipaget.

Inne i vagnen slumrade i ett hörn en gammal dam och
vid fönstret satt en synbarligen nyvaknad ung flicka och
höll med båda händerna tag i banden på en vit huva. Ljus
och tankfull, helt fylld av ett av Levin anat underbart inre
liv, såg hon förbi honom bort mot den gryende
morgonglöden.

Men i samma ögonblick, som denna syn höll på att
försvinna för honom sågo två troskyldiga ögon på honom. Hon
kände igen honom, och en glad förvåning lyste upp hennes
ansikte.

Han kunde ej ta fel. Det fanns blott två sådana ögon i
världen. Det fanns blott en varelse på jorden, som i sig
kunde koncentrera all världen, livets hela mening. Det var
hon. Det var Kitty. Han förstod, att hon var på väg från
stationen till Jergusjovo. Och allt det som upprört Levin
under denna sömnlösa natt, alla beslut, som han fattat, —
allt var med ens borta. Med vämjelse tänkte han på sina
fantasier om giftermål med en bondflicka. Blott där i
denna snabbt bortilande, mot andra vägkanten svängande
vagn, — blott där gavs det en möjlighet till lösning av den
livsgåta, som på sista tiden så plågsamt tyngt ned honom.

Hon tittade icke längre ut genom vagnsfönstret.
Ljudet av vagnsfjädrarna dog bort, blott bjällrorna ljödo ännu
knappt hörbart. Hundskall bar bud om, att vagnen kört
igenom byn, — och det blev kvar blott öde fält, några träd
framför honom och han själv, som ensam och främmande
för allt gick fram i ensamheten på den stora ödsliga vägen.

Han såg mot himlen i hopp att där återfinna
pärlemomusslan, som han tidigare förtjust betraktat och som givit
honom en symbol för hela förloppet av denna natts tankar
och känslor. På himlen fanns det ingenting, som hade
någon likhet med en mussla. Däruppe i höjdens ouppnåeliga
ro hade hemlighetsfulla förändringar försiggått. Det fanns
intet spår av musslan. Det syntes en jämn över hela ena
hälften av himmelen utsträckt matta av fjädermoln, som
blevo allt mindre och mindre. Himlen hade blivit mera
ljusblå och glänsande och mötte hans frågande blick med
samma milda ro men också med samma ouppnåeliga
fjärran.

»Nej, — sade han till sig själv, — hur präktigt det än
må vara, detta liv i enkelhet och möda, jag kan inte vända
mig till det. Jag älskar <i>henne</i>.»
</chapter>
<chapter name="XIII">
<h2>XIII.</h2>

Utanför Alexej Alexandrovitjs allra närmaste
omgivning var det ingen som visste, att denne till det yttre så
kylige och förståndsmässige man hade en svaghet, som stod
i strid med hans allmänna karaktärsläggning: Alexej
Alexandrovitj kunde icke med bibehållet lugn höra och se ett
barns eller en kvinnas gråt och tårar. Anblicken av tårar
bragte honom alldeles ur jämvikten och kom honom att
fullständigt förlora fattningen. Hans kanslichef och hans
sekreterare visste detta och brukade i förväg inskärpa hos
kvinnliga supplikanter vikten av att på inga villkor gråta,
om de icke önskade fördärva sin sak. »Han blir ond och
kommer inte att höra på vad ni säger», brukade de
varnande yttra. Och det var verkligen så, att i dylika fall den
hos Alexej Alexandrovitj av tårar framkallade själsliga
upprördheten tog sig uttryck i ett brådstörtat
vredesutbrott. »Jag kan ingenting göra. Var god och lämna mig!»
var hans vanliga utrop, då sådant hände.

Då Anna under färden hem från kapplöpningen
meddelade honom sitt förhållande till Vronskij och strax därefter,
med ansiktet dolt i händerna, brast i gråt, kände Alexej
Alexandrovitj trots den hos honom uppstigande
förbittringen mot henne samtidigt den själsliga förvirring, som
tårar alltid framkallade hos honom. Medveten härom och
inseende, att ett uttryckande av hans känslor i detta nu
icke skulle överensstämma med situationens krav,
ansträngde han sig att hålla tillbaka varje livsyttring och satt
därför orörlig och såg icke på henne. Därav härledde sig
det uttryck av livlöshet i hans ansikte, som så starkt
ådragit sig Annas uppmärksamhet.

Då de anlänt till villan, hjälpte han henne ned ur
vagnen och läggande våld på sina känslor tog han avsked av
henne på sitt vanliga förbindliga sätt och yttrade några
ord, som icke förbundo till något. Han sade henne, att han
dagen därpå skulle delge henne sitt beslut.

Hustruns ord, som givit bekräftelse åt hans värsta
misstankar, hade väckt en häftig smärta till liv inom Alexej
Alexandrovitj. Denna smärta ökades ytterligare genom
den egendomliga känsla av rent fysisk medömkan, som
hennes tårar framkallat hos honom. Men då han blivit
ensam i vagnen, förnam Alexej Alexandrovitj till sin
förvåning och glädje en känsla av fullständig befrielse både
från denna medömkan och från alla med svartsjukan
förknippade tvivel och lidanden, som på sista tiden kvalt
honom.

Han erfor samma förnimmelse som en man, vilken låtit
dra ut en tand, som länge värkt. Efter en förfärlig smärta
och den obehagliga förnimmelsen av någonting ofantligt,
större än själva huvudet, som hållit på att dragas ut ur
käken, känner den sjuke med ens knappt vågande tro på sin
lycka, att det är borta, detta, som så länge förbittrat hans
liv, fästat vid sig all hans uppmärksamhet, och att han åter
kan leva, tänka och intressera sig för annat än sin tand.
Denna förnimmelse hade nu Alexej Alexandrovitj. Smärtan
hade varit sällspord och förfärlig, men nu var den borta.
Han kände, att han åter kunde leva och tänka på annat
än blott sin hustru.

»En fördärvad kvinna, utan heder, utan hjärta, utan
religion! Jag har alltid vetat det och alltid märkt det, fast
jag av medömkan för henne själv ansträngt mig att bedra
mig», sade han till sig själv. Och han tyckte nu, att han
alltid märkt det: han erinrade sig enskildheter ur deras
förgångna liv, som aldrig förr tett sig för honom som något
dåligt, och nu visade dessa enskildheter, att hon alltid varit
fördärvad. »Jag gjorde ett misstag, då jag förenade mitt
liv med hennes. Men det finns ingenting förkastligt i detta
mitt misstag, och därför kan jag inte vara olycklig. Det är
inte jag, som är den skyldige», — sade han till sig själv —
»utan det är hon. Jag har inte med henne att göra. Hon
existerar inte för mig.»

Allt, som hade att göra med henne och deras son, för
vilken hans känslor liksom för henne hade ändrat sig, hade
upphört att intressera honom. Det enda, som nu upptog
hans tankar, var frågan om hur han på bästa, anständigaste
och för sig själv bekvämaste vis, sålunda enligt hans mening
på rättfärdigaste sätt, skulle kunna bli kvitt den smuts, som
hon genom sitt fall stänkt på honom, och hur han skulle
kunna fortsätta vidare på sin väg i ett verksamt, hederligt
och samhällsnyttigt liv.

»Jag kan inte vara olycklig för att en föraktlig kvinna
begått en brottslig handling. Min enda skyldighet är att
finna den bästa utvägen ur den svåra belägenhet, vari hon
försatt mig. Och jag skall nog finna den», — sade han till
sig själv med allt mera mörknande sinnesstämning. — »Jag
är inte den förste och jag blir inte den siste.» Och förutom
historiskt ryktbara paralleller, börjande med Menelaus’
sköna Helena, kom en hel rad fall av äktenskaplig otrohet
begången mot män inom hans samtids högre sällskapslager
i tankarna på Alexej Alexandrovitj. »Darjalov, Poltavskij,
furst Karibanov, greve Paskudin, Dram... Ja, också
Dram... en sådan hederlig, duktig man... Semjonov,
Tjagin, Sigonin», — erinrade sig Alexej Alexandrovitj. »Må
vara, att något av <i>ridicule</i> oberättigat faller på dessa män,
jag har aldrig däri sett något annat än en olycka och
alltid känt medkänsla inför den», sade Alexej Alexandrovitj
till sig själv, fast detta var osant och han aldrig hade haft
någon medkänsla med detta slags olyckor, utan skattat sig
själv högre, ju oftare han sett exempel på hustrur, som
bedragit sina män. »Det är en olycka, som vem som helst
kan råka ut för. Och denna olycka har nu träffat mig. Nu
är det blott fråga om, hur man bäst skall kunna uthärda
i denna ställning.» Och han började i tankarna närmare
genomgå handlingssättet hos män, som befunnit sig i samma
läge som han.

»Darjalov duellerade...»

Då Alexej Alexandrovitj var ung, hade särskilt duellen
dragit hans tankar till sig just därför, att han var en fysiskt
rädd man och var medveten härom. Alexej Alexandrovitj
hade aldrig utan fasa kunnat tänka på en mot sig riktad
pistol och hade aldrig i sitt liv hanterat något vapen. Denna
skräck hade redan, då han var en ung man, ofta kommit
honom att tänka på möjligheten av en duell och föreställa
sig i en belägenhet, där det var nödvändigt att utsätta sitt
liv för fara. Då han nått framgång och en tryggad ställning
i livet, hade han dock, redan för länge sedan, glömt av
denna känsla, men det att han en gång haft denna känsla
gjorde sitt till, och rädslan för den egna klenmodigheten var
så stark, att Alexej Alexandrovitj länge och från alla sidor
övervägde tanken på en duell och njöt därav, trots han på
förhand visste, att han under inga omständigheter skulle
komma att inlåta sig på något sådant.

»Utan tvivel är vår samfundsordning ännu så rå — vårt
land är inte något England, — att av synnerligen många»,
— och bland dessa befunno sig många personer, vilkas
omdöme Alexej Alexandrovitj satte särskilt värde på, —
»duellen ännu betraktas som något gott. Men vad resultat kan
nås därmed? Låt oss anta, att jag utmanar honom på duell»
— fortsatte Alexej Alexandrovitj för sig själv och kunde
livligt föreställa sig den natt han skulle tillbringa efter denna
utmaning och såg den mot sig riktade pistolen och darrade
till och begrep, att han aldrig skulle företa sig något i den
stilen, — »låt oss anta, att jag utmanar honom på duell.
Låt oss anta, att man instruerar mig i vad som därtill hör»
— fortsatte han, — »man ställer upp oss, och jag trycker av»,
— sade han till sig själv och blundade med ögonen, — »och
följden blir att jag dödar honom», — sade Alexej
Alexandrovitj till sig själv och skakade på huvudet för att jaga bort
dessa oförståndiga tankar. — Vad är det för mening i att
döda en människa för att komma till ett avgörande i ens
förhållande till en brottslig kvinna och den son, man har
med henne? Fordras sådant för att jag skall avgöra, vad
jag skall företa mig med henne? Men vad som är ännu
sannolikare och vad som helt säkert komme att hända är, att
jag blir dödad eller sårad. Det är ännu meningslösare.
Men inte nog med det: att skicka en utmaning till duell
vore från min synpunkt sett en ohederlig handling. Skulle
jag inte på förhand veta, att mina vänner aldrig komme att
tillstädja, att jag duellerade, — man kommer inte att
tillåta, att en statsmans liv, som behöves för Rysslands sak,
utsättes för fara? Vad skulle ske? Jo, att jag, som på
förhand visste, att saken aldrig komme att leda till någon fara,
genom denna utmaning ville ställa mig i en falsk belysning.
Det vore ohederligt, falskt, ett bedrägeri mot andra och
mig själv. En duell vore något meningslöst, och ingen
väntar något sådant av mig. Mitt mål kan blott vara
att säkerställa mitt anseende, som behöves för att jag
oförhindrat skall kunna fortsätta min verksamhet.»
Ämbetsverksamheten, som redan tidigare i Alexej
Alexandrovitjs ögon ägt stor vikt, syntes honom nu oerhört
betydelsefull.

Efter att ha skärskådat och fördömt duellerandet, vände
sig Alexej Alexandrovitj till skilsmässan — en annan
utväg, som valts av några bland de äkta män, han nu
erinrade sig. Då han i sitt minne genomgick alla honom
bekanta skilsmässofall — det fanns många sådana inom de
höga samhällslager, som han så väl kände —, kunde Alexej
Alexandrovitj icke finna ett enda, där orsaken till
skilsmässan var densamma som i det fall han nu hade för ögonen.
I alla dessa fall hade den äkte mannen avstått från eller
sålt sin otrogna hustru, och den part, som för sitt brotts
skull icke hade rätt att ingå äktenskap, hade inträtt i en
avsiktligt arrangerad, skenbart av lagen helgad förbindelse
med en make, som icke hade rätt till detta namn. Men i
sitt eget fall insåg Alexej Alexandrovitj, att
åstadkommandet av en laglig skilsmässa, d. v. s. en sådan, där blott
den brottsliga hustrun fick umgälla allt, var en omöjlighet.
Han insåg, att de invecklade livsbetingelser, han befann sig
i, icke tillstadde användandet av de grova bevis, som lagen
krävde för fastslående av hustruns brottslighet. Han insåg,
att själva förfiningen i den livsart, som var hans, icke tillät
användandet av dessa bevis, om de också stodo att få, att
tillgripandet av dylika skulle skada honom mer än henne i
den allmänna meningen.

Ett skilsmässoförsök kunde blott leda till en
skandalprocess, som förvisso skulle bli välkommen för hans fiender, för
spridandet av förtal och för undergrävandet av hans höga
ställning i samhället. Hans huvudsakliga syfte —
situationens uppklarande med minsta möjliga bråk — stod icke
heller att nå genom en skilsmässa. Dessutom var det
tydligt, att hustrun i händelse av skilsmässa, till och med
vid ett försök till en sådan, komme att avbryta all
förbindelse med sin man och förena sig med sin älskare. Trots
den fullständiga likgiltighet, han nu tyckte sig hysa för
denna föraktade varelse, hade Alexej Alexandrovitj dock
en känsla kvar, som hänförde sig till hustrun, — han
önskade icke, att hon utan svårighet skulle kunna sluta sig
till Vronskij, att hennes brott skulle vara till någon fördel
för henne. Blotta tanken härpå gjorde Alexej
Alexandrovitj så ursinnig, att han, då han föreställde sig detta,
stönade till av inre smärta, plötsligt reste sig och satte sig på
ett annat ställe i vagnen. Och en lång stund därefter satt
han mulen och dyster och sysslade med att svepa in sina
magra, köldkänsliga ben i en tjock respläd.

»Utan att låta det gå till formlig skilsmässa kunde man
ju göra som Karibanov, Paskudin och den präktige Dram,
blott upphöra att bo tillsammans med sin hustru», —
fortsatte han sin tankegång något lugnande sig. Men även
denna åtgärd bragte samma skamfulla obehag som en
skilsmässa, och framför allt — det skulle alldeles som en
formlig skilsmässa kasta hans hustru i armarna på Vronskij. —
»Nej, det är omöjligt, omöjligt!» — yttrade han högt till sig
själv och började åter rulla pläden om sig. — Jag får inte
låta mig bli olycklig, men hon och han får inte heller vara
lyckliga.»

Känslan av svartsjuka, som plågat honom under
ovisshetens dagar, var borta i samma minut, då genom hustruns
ord liksom en värkande tand drogs ut hos honom. Men
denna känsla hade utbytts mot en annan — önskan efter
att hon icke blott skulle gå miste om varje triumf utan även
få umgälla sitt brott. Han ville icke kännas vid en sådan
känsla, men i djupet av hans själ satt det en åstundan efter
att hon skulle få lida för att hon förstört hans sinnesro och
hans heder. Och sedan han ånyo övervägt de tre utvägarna:
duell, laglig skilsmässa och isärflyttning och ånyo förkastat
dem, kände Alexej Alexandrovitj sig övertygad om att det
blott fanns en utväg — att hålla den brottsliga kvar hos
sig, att inför världen dölja vad som hänt och träffa alla
nödiga mått och steg för att göra slut på den skamliga
förbindelsen och framför allt — fast detta erkände han icke för sig
själv — för att straffa henne. »Jag måste meddela som mitt
beslut efter att ha övertänkt det svåra läge, vari hon bragt
sin familj, att alla andra utvägar för bägge parters
vidkommande måste anses vara sämre än ett rent yttre <i>status quo</i>
och att jag är redo att iaktta ett sådant men under det
stränga villkoret att från hennes sida min vilja blir uppfylld,
det vill säga att förbindelsen med älskaren upphör.» Ett
ytterligare stöd för detta redan slutgiltigt fattade beslut
fann Alexej Alexandrovitj i en ny viktig bevekelsegrund.
»Blott då jag så beslutar, handlar jag i enlighet med
religionen, — sade han till sig själv, — blott när jag beslutat
handla så, stöter jag inte ifrån mig en brottslig hustru, utan
ger henne möjlighet till förbättring och därtill — hur svårt
det än kommer att bli för mig — jag ägnar en del av mina
krafter till hennes bättring och räddning.» Ehuru Alexej
Alexandrovitj visste, att han icke kunde öva något
moraliskt inflytande på sin hustru och att detta
förbättringsförsök icke kunde leda till annat än lögn, och fast han under
avgörandets svåra stunder icke en enda gång tänkt på att
söka vägledning hos religionen, kände han dock en
fullständig tillfredsställelse och delvis tröst tack vare detta
religiösa sanktionerande av hans beslut, då detta som han nu
tyckte sammanföll med religionens fordringar. Det skänkte
honom en känsla av glädje att tänka på att ingen rörande
en så viktig livsangelägenhet skulle kunna säga, att han
icke handlat i överensstämmelse med föreskrifterna i den
religion, vars fana han hållit så högt mitt bland allmän
köld och likgiltighet. Då han tänkte sig in i framtiden,
kunde Alexej Alexandrovitj icke se, varför hans förhållande
till hustrun icke skulle kunna förbli nästan detsamma som
förr. Förvisso skulle han aldrig kunna komma att
återskänka henne sin aktning, men det fanns icke och kunde
icke föreligga några skäl för honom att på grund därav, att
hon var en usel och otrogen kvinna, bringa sitt liv i olag och
påtaga sig lidanden. »Ja, tiden går, tiden, som ordnar allt,
och förhållandet blir som förr» — sade Alexej Alexandrovitj
till sig själv, — »det vill säga, det blir det så tillvida, att
jag inte kommer att känna någon rubbning i mitt dagliga
liv. Hon måste förbli olycklig, men jag rår inte för det
och kan inte för den sakens skull vara tyngd av olycka.»
</chapter>

<chapter name="XIV">
<h2>XIV.</h2>

Då vagnen nalkades Petersburg, hade Alexej
Alexandrovitj icke blott detta sitt beslut fullt avgjort utan hade till
och med i huvudet satt ihop innehållet av ett brev, som
han skulle skriva till henne. Inkommen i vestibulen
kastade Alexej Alexandrovitj en blick på brev och handlingar,
som anlänt från departementet, och sade till om att de
skulle bäras upp efter honom på hans arbetsrum.

— Lägg papperen där, jag tar inte emot någon, — sade
han till svar på en förfrågan från portvakten med en viss
förnöjt dröjande betoning på de sista orden, ett tecken
på att han var vid gott lynne.

Inne på sitt arbetsrum gick Alexej Alexandrovitj två
slag fram och tillbaka över golvet och stannade så framför
ett väldigt skrivbord, där sex ljus strax förut blivit tända
av en betjänt, som i förväg gått upp dit. Efter att ha
knäckt ett tag med fingerknogarna, satte han sig ned och
ordnade sin skrivattiralj. Han stödde armbågarna mot
bordskivan och lade huvudet på sned, funderade en minut
och började så skriva utan en sekunds avbrott. Han skrev
utan någon överskrift riktad till henne och avfattade
brevet på franska begagnande pronomenet »ni», som på detta
språk icke har samma kyliga karaktär som på ryska.

»Vid vårt sista samtal uttryckte jag för Er min avsikt
att meddela Er mitt avgörande i fråga om det, som var
ämnet för detta samtal. Efter att noggrannt hava övertänkt
allt, skriver jag nu för att uppfylla detta löfte. Mitt beslut
är detta: vilka än Edra felsteg varit, anser jag mig dock
icke vara berättigad att bryta de band, med vilka vi äro
förenade av en högre makt. Familjen får icke ödeläggas på
grund av en nyck, ett infall eller ens ett brott av den ena
av makarna, och vårt liv måste förflyta som det hittills
gjort. Det är nödvändigt för mig, för Er, för vår son. Jag
är övertygad om att Ni ångrat och ångrar det, som är
anledningen till detta brev, och att Ni kommer att bli mig
behjälplig i att med roten upprycka det, som är orsaken till
vår osämja, och att glömma det förgångna. I motsatt fall
kan Ni själv förutse, vad som väntar Er och vår son. Om
allt detta hoppas jag att mera ingående få tala med Er vid
personligt sammanträffande. Då tiden för sommarsäsongen
lider mot sitt slut, skulle jag vilja bedja Er flytta in till
Petersburg så fort som möjligt, senast på tisdag. Alla för
Er hitflyttning nödiga förberedelser skola bliva träffade.
Jag ber Er lägga märke till, att jag fäster särskild vikt vid
uppfyllandet av denna min anhållan.

<tab>A. Karenin.

P. S. Närsluter i detta brev pengar, som kunna vara
behövliga för Edra utgifter.»

Han läste igenom brevet och kände sig nöjd därmed,
särskilt med det att han kommit ihåg att skicka med pengar;
det fanns i brevet intet hårt ord, ingen förebråelse, men
det fanns icke heller någon eftergivenhet. Det väsentliga
däri var — att det fanns en gyllene brygga för ett
återvändande. Sedan han vikit ihop brevet och slätat till kanten
med en stor massiv papperskniv av elfenben och
tillsammans med pengarna lagt in det i ett kuvert, ringde han,
och erfor nu inom sig den förnimmelse av välbehag, som
städse hans välordnade skrivsaker brukade inge honom.

— Ge det här till kuriren, som i morgon skall överlämna
det till Anna Arkadjevna i vår villa, — sade han och reste
sig från bordet.

— Skall ske, Ers excellens. Skall tet serveras här?

Alexej Alexandrovitj begärde få in teet och fingrande på
den massiva papperskniven gick han bort till länstolen, där
bredvid en tänd lampa en påbörjad fransk bok om de
eugubinska inskrifterna låg i beredskap. Över länstolen hängde
i oval guldram ett porträtt av Anna, ett förträffligt verk av
en berömd konstnär. Alexej Alexandrovitj betraktade det.
De ogenomträngliga ögonen blickade spotskt och hånfullt
mot honom som de gjort den kväll, då det sista gången
hade kommit till en uppgörelse mellan makarna.
Outhärdligt fräckt och utmanande verkade på Alexej Alexandrovitj
det med konstnärligt mästerskap utförda huvudet med det
svarta håret prytt av en svart spetsmantilj och Annas
vackra vita hand med ringfingret gnistrande av ringar.
Efter att en stund ha stått och betraktat porträttet, skälvde
Alexej Alexandrovitj till så häftigt, att läpparna kommo i
darrning och gåvo från sig ett »brr», och han vände sig
häftigt helt om. Han satte sig brådskande ned och öppnade
boken. Han försökte läsa, men han var ur stånd att åter
framkalla hos sig sitt förr så livliga intresse för de
eugubinska inskrifterna. Han såg i boken men tänkte på annat.
Han tänkte icke på sin hustru utan på en invecklad uppgift,
som nyligen framkommit inom hans politiska verksamhet
och som på sista tiden tagit hans mesta intresse i anspråk.
Han kände, att han just nu djupare än någonsin trängde
in i denna invecklade fråga och att nu i hans hjärna
framföddes tankar — verkligt grundläggande tankar, tyckte
han att han utan självberöm kunde säga —, idéer, som
skulle reda ut hela denna fråga, komma honom att
ytterligare stiga på sin ämbetsmannabana, nedslå hans fienders
inflytande och därför bringa den största nytta åt staten.
Så fort tjänaren, som serverat teet, lämnat rummet, reste sig
Alexej Alexandrovitj och gick bort till sitt skrivbord. Han
makade portföljen med handlingarna rörande denna fråga
mitt på bordet och tog med ett knappt märkbart
självbelåtet leende upp en blyertspenna från ett ställ och
fördjupade sig i läsningen av de akter han infordrat för sitt
förestående invecklade reformförslag. Den invecklade fråga,
som förelåg, var denna: Det utmärkande för Alexej
Alexandrovitj som statsman — varje framstående tjänsteman
äger sitt särdrag — och som i förening med hans ärelystnad,
försiktighet, hederlighet och självtillit möjliggjort Alexej
Alexandrovitjs karriär, var hans ringaktning för officiella
skriverier, hans undvikande av tidsödande korrespondens
och hans så vitt möjligt omedelbara befattningstagande
med saken själv samt hans beaktande av sparsamhetens
fordringar. Det hade nu inträffat, att inom den bekanta
kommissionen av den 2 juni upptagits frågan om ordnandet
av åkerbevattningen inom Zarajska guvernementet, vilken
sak hörde hemma under Alexej Alexandrovitjs departement
och erbjöd ett eklatant exempel på fruktlösheten i stora
planlösa utgifter och ett rent skrivarmässigt skötande av
ett ärende. Alexej Alexandrovitj visste, att detta var sant.
Företaget med åkerbevattning i Zarajska guvernementet
hade påbörjats inom departementet av Alexej
Alexandrovitjs företrädares företrädare. Och det var ett faktum, att
man på denna sak uppoffrat och fortfarande uppoffrade en
mängd pengar på ett fullständigt gagnlöst sätt, och det var
tydligt att denna sak icke kunde leda till något verkligt
resultat. Då Alexej Alexandrovitj tillträtt sin befattning,
hade han genast insett detta och hade velat gripa sig an
med denna sak. Men under sin första ministertid, då han
ännu kände sig osäker i sin ställning, insåg han, att ett
dylikt ingripande skulle komma att störande inverka på
alltför många andra intressen och därför vore mindre
välbetänkt. Senare hade han upptagen av andra angelägenheter
helt enkelt kommit att glömma bort denna sak. Den skötte
sig själv som så många andra saker blott och bart i kraft
av den mekaniska tröghetslagen. (Många personer hade sitt
uppehälle av detta företag, särskilt en mycket aktningsvärd
och musikalisk familj: alla döttrarna trakterade olika
stränginstrument. Alexej Alexandrovitj var nära bekant
med denna familj, på en av de äldre döttrarnas bröllop hade
han vid vigselceremonien företrätt brudens fader.)

Upptagandet av denna fråga till behandling av ett
annat fientligt sinnat departement var enligt Alexej
Alexandrovitjs mening icke hedersamt, därför att det i alla
departement funnits ännu angelägnare saker, som ingen
utomstående brytt sig om att röra vid med hänsyn till välbekant
ämbetsmannakutym. Om man nu hade kastat åt honom
denna handske, så kunde han ta upp den och fordra
tillsättandet av en särskild kommission för utredning och
kontroll av den för åkerbevattningen inom Zarajska
guvernementet tidigare tillsatta kommissionen, men han i sin tur
behövde sedan icke ge efter i något för de herrarna. Han
krävde även tillsättandet av en särskild kommission för
ordnande av de icke ryska folkelementens ställning inom
riket. Denna sista angelägenhet hade tillfälligtvis tagits
upp inom kommissionen av den 2 juni och energiskt
understötts av Alexej Alexandrovitj med hänsyn till att denna
fråga icke tålde något uppskov på grund av dessa
folkelements beklagansvärda belägenhet. Inom kommissionen gav
denna sak anledning till strid mellan en del departement.
Ett departement, som stod på fientlig fot med Alexej
Alexandrovitj, sökte framhålla, att de icke ryska folkelementens
läge vore det bästa och att den föreslagna reformen skulle
kunna verka skadligt på detta, men att om det fanns något
klandervärt, så berodde det på att Alexej Alexandrovitjs
departement lämnat å sido av lagen stadgade åtgärder.
Nu hade Alexej Alexandrovitj för avsikt att fordra: för det
första, att en ny kommission skulle utses, som skulle få i
uppdrag att på ort och ställe undersöka befolkningens
ställning; för det andra, om det skulle visa sig, att de icke ryska
folklagrens belägenhet verkligen var sådan, som den
framstod i för kommissionen tillgängliga officiella fakta, skulle
det utses ytterligare en ny sakkunnig kommission för att
utforska orsakerna till detta sorgliga förhållande ur a)
politisk, b) administrativ, c) ekonomisk, d) etnografisk, e)
materiell och f) religiös synpunkt; för det tredje, att det från
det fientliga departementet skulle infordras meddelanden
om de mått och steg, som under det sistförflutna decenniet
av detta departement företagits för att motverka de
ofördelaktiga villkor, under vilka undersåtar av icke rysk börd
för närvarande existerade, och slutligen för det fjärde, att
man skulle avfordra departementet en förklaring över
varför det enligt vad som framgick ur för kommissionen
framlagda underrättelser N:o 17015 och N:o 18308 av den 5
december 1863 och den 7 juni 1864 handlat fullständigt i
strid med innebörden i en fundamental, organiskt viktig
lagbestämmelse, tom...§ 18 och anmärkningen till § 36.
En upplivad sinnesstämnings högre färg täckte Alexej
Alexandrovitjs ansikte, då han för sig snabbt nedskrev
en översikt av dessa tankar. Då han klottrat fullt ett ark
papper, reste han sig upp, ringde och avlämnade en
skrivelse ställd till chefen för hans kansli med begäran om att
införskaffa vissa nödiga detaljupplysningar. Efter att ha
rest sig upp och gått ett par slag fram och tillbaka,
tittade han än en gång på porträttet, fick åter en mulen
uppsyn och log föraktfullt. Sedan han läst i boken om de
eugubinska inskrifterna och återupplivat intresset för dem, gick
Alexej Alexandrovitj precis kl. 11 till sängs, och då han i
bädden erinrade sig vad som hänt med hustrun, tedde det
sig för honom redan i en alls icke så mörk dager.
</chapter>

<chapter name="XV">
<h2>XV.</h2>

Ehuru Anna hårdnackat och förbittrat motsade
Vronskij, då han framhöll för henne, att hon befann sig i en
omöjlig belägenhet, ansåg hon dock i djupet av sitt medvetande
detta läge vara falskt och ohederligt och traktade med hela
sin själ efter att ändra det. Då hon i sin makes sällskap
återvände från kapplöpningen, sade hon honom i ett ögonblick
av uppbrusning allt, och trots den smärta hon därvid erfor,
var hon glad däråt. Då mannen hade lämnat henne,
intalade hon sig, att hon var glad, att nu allt skulle avgöras
och att det i varje fall icke längre skulle vara någon lögn och
förställning. Det syntes henne visst, att hennes öde nu skulle
avgöras för alltid. Den kunde komma att föra med sig
åtskilligt med obehag denna nya ställning, men det komme
dock att bli något bestämt, det skulle däri icke komma
att finnas lögn och oklarhet. Den smärta, hon tillfogat sig
själv och sin man genom att utsäga dessa ord, skulle som
vederlag föra med sig, att allt nu skulle komma i ett
bestämt läge, tänkte hon. Hon träffade denna afton samman
med Vronskij, men sade honom ingenting om det som
förefallit mellan henne och hennes man, fast detta ju var
nödvändigt, om förhållandet skulle kunna komma ut ur sin
obestämdhet.

Då hon följande morgon vaknade, var det första, som
kom för henne i medvetandet, de ord hon yttrat till mannen,
och dessa ord tycktes henne så förfärliga, att hon nu icke
kunde förstå, hur hon kunnat besluta sig för att uttala
dessa grova ord, som nu voro henne så främmande, och
hon kunde icke bilda sig någon föreställning om vad som
skulle bli följden därav. Men orden voro uttalade, och
Alexej Alexandrovitj hade farit sin väg utan att säga något.
»Jag träffade Vronskij, men sade ingenting till honom.
Ännu i det ögonblick, då han gick, ville jag kalla tillbaka
honom och säga det till honom, men jag uppgav tanken,
därför att han måste finna det besynnerligt, att jag inte sagt
honom det med ens. Varför ville jag — och sade ingenting
till honom?» Och som svar på denna fråga göt sig en het
blygselrodnad över hennes ansikte. Hon begrep, vad det
var, som hållit henne tillbaka, hon förstod, att det var
blygsel. Hennes ställning, som i går afton tyckts henne
uppklarad, syntes henne nu icke blott ouppklarad, utan
hopplöst förvirrad. Hon förskräcktes över skammen, som hon
förut icke tänkt på. Då hon nu blott tänkte på vad
hennes man skulle kunna komma att företa sig, föllo de mest
förskräckliga tankar på henne. Det kom för henne, att
kanske strax ett ombud för Alexej Alexandrovitj skulle
komma och jaga henne ut ur huset, att hennes skam skulle
komma att blottställas inför all världen. Hon frågade sig
själv, vart hon skulle bege sig, när hon blivit körd från
hemmet, och fann intet svar.

Då hon tänkte på Vronskij, föll det henne in, att han
icke älskade henne, att han redan började besväras av
henne, att hon icke kunde be att få flytta till honom, och
hon erfor en känsla av fiendskap mot honom för detta. Det
tycktes henne, att de ord, som hon sagt till sin man och
som hon nu ständigt upprepade i sin inbillning, uttalats av
henne inför alla och att alla hört dem. Hon tyckte sig icke
kunna se dem i ögonen, som hon levde samman med. Hon
kunde icke besluta sig för att ringa på tjänsteflickan och
ännu mindre att gå ned och sammanträffa med sin son och
guvernanten.

Kammarjungfrun, som redan länge stått och lyssnat
vid hennes dörr, kom av sig själv in i rummet. Anna såg
henne frågande i ögonen och rodnade förskrämt. Flickan
bad om förlåtelse för att hon kommit in och sade, att hon
tyckt, att det ringt. Hon bar in en klänning samt ett brev.
Det var en biljett från Betsy, som skrev för att påminna
Anna om att denna dag på morgonen Liza Merkalova och
baronessan Stolz skulle komma på besök till Betsy i
sällskap med sina beundrare, Kaluzjskij och gubben Strjomov,
för att spela ett parti krocket. »Kom hit åtminstone för att
se på, det kan bli en sedelärande studie. Jag väntar alltså»,
slutade hon.

Anna ögnade genom biljetten och suckade tungt.

— Nej, nej, jag behöver ingen hjälp, — sade hon
till Annusjka, som stod och ordnade med flaskorna och
borstarna på toalettbordet. — Gå, jag skall strax kläda
mig och komma ner. Nej, nej, jag vill inte ha någon
hjälp.

Annusjka gick, men Anna kom sig icke för med att kläda
sig, utan blev sittande i samma ställning med sänkt huvud
och slappt hängande armar och skälvde då och då till med
hela kroppen, som om hon velat göra någon rörelse eller
säga något, och domnade så åter av. Gång på gång
upprepade hon: »Min Gud! Min Gud!» Men varken »Gud» eller
»min» hade någon mening för henne. Tanken att i
religionen söka hjälp i sin belägenhet var för henne, trots att
hon aldrig hyst tvivel på den religion, i vilken hon
uppfostrats, lika främmande som att söka hjälp hos Alexej
Alexandrovitj. Hon var på förhand medveten om, att hjälp
hos religionen blott var möjlig under förutsättning att hon
avstod från allt det, som för henne utgjorde livets hela
mening. Hon kände det icke blott tungt och svårt, utan
hon började också gripas av skräck inför ett nytt, aldrig
förr erfaret själstillstånd. Hon kände, hur i hennes själ
allt höll på att klyva sig, liksom föremålen ibland för trötta
ögon synas dubbla. Ibland visste hon icke, vad det var,
hon var rädd för, vad det var, hon önskade. Räddes hon
för och begärde hon det som varit eller det som skulle
komma? Och vad var det för något, hon åstundade? Det
visste hon icke.

»Ack, vad gör jag!» utbrast hon med ens högt och kände
plötsligt smärta på båda sidor av huvudet. Då hon kom till
sig själv igen, märkte hon, att hon höll sig med båda
händerna om håret och tryckte fingrarna mot tinningarna. Hon
sprang upp och började gå av och an.

— Kaffet är färdigt, fröken och Serjozja väntar, — sade
Annusjka, som kommit tillbaka och åter påträffade Anna i
samma ställning.

— Serjozja? Vad sade du om Serjozja? — frågade
Anna, plötsligt kvicknande till liv, då hon för första gången
denna morgon kom att erinra sig sin sons tillvaro.

— Han har visst burit sig litet illa åt, — svarade
Annusjka med ett leende.

— Hur då?

— Frun hade persikor liggande i hörnrummet, och han
har visst i hemlighet tagit och ätit upp en av dem.

Tanken på sonen förde plötsligt Anna ut ur den
tröstlöshet, vari hon försjunkit. Hon erinrade sig den till en del
uppriktiga, men av hennes inbillning överdrivna rollen av
en för sin son levande moder, vilken hon påtagit sig under
de sista åren, och hon kände med glädje, att det dock i det
tillstånd, hon befann sig i, hos henne fanns en makt, som
var oavhängig av hur hon komme att stå till sin man och
Vronskij. Denna makt var hennes son. I vilken belägenhet,
hon än komme, kunde hon icke överge sin son. Om än
hennes man komme att skymfa henne och jaga bort henne, om
också Vronskij skulle svalna för henne och fortfara att föra
sitt oavhängiga fria liv (hon tänkte åter med en känsla av
bitter förebråelse på honom), kunde hon icke överge sin
son. Hon hade ett mål i livet. Hon måste handla, handla
för att säkerställa sitt förhållande till sonen, för att man
icke skulle kunna ta honom från henne. Snabbt, så snabbt
som möjligt gällde det att handla, innan man hunnit rycka
honom från henne. Hon måste ta sin son med sig och resa
bort. Det var det enda, som hon nu hade att göra. Hon
måste lugna sig och komma ut ur detta plågsamma
tillstånd. Tanken på en handling, som hade avseende på
hennes son, planen att strax fara bort någonstans med honom,
skänkte henne detta lugn.

Hon fullbordade skyndsamt sin klädsel, begav sig ned
och trädde med bestämda steg in i förmaket, där efter
gammal vana Serjozja och hans guvernant väntade på henne
vid kaffet. Serjozja, helt och hållet klädd i vitt, stod
bredvid bordet nedanför en spegel med lutat huvud och böjd
rygg sysselsatt med några blommor, som han fört med sig,
och hade en min av spänd uppmärksamhet, som hon väl
kände till hos honom och genom vilken han påminde om
sin far.

Guvernanten hade tagit på sig en särskilt allvarlig
uppsyn. Serjozja gav som han ofta brukade till ett
genomträngande rop: »Å, mamma!» och blev så stående i
obeslutsamhet, om han skulle lämna blommorna och strax gå och hälsa
på modern eller om han skulle fläta kransen färdig och sedan
gå till henne med den.

Efter att ha hälsat god morgon började guvernanten
med långrandig utförlighet berätta om det okynne, som
Serjozja begått, men Anna hörde icke på henne, hon
funderade på, om hon skulle ta guvernanten med sig eller icke.
»Nej, jag tar henne inte med», — beslöt hon. — »Jag reser
ensam med min son.»

— Ja, det är mycket illa, — sade Anna och med ett
grepp om sonens skuldra riktade hon mot honom en icke
sträng, utan skygg blick, som förbryllade och gladde gossen.
Därpå gav hon honom en kyss. — Lämna honom ensam
med mig, — sade hon till den förvånade guvernanten och
utan att släppa sonens hand satte hon sig ned vid
kaffebordet.

— Mamma, jag... jag... visste inte... — sade han
och försökte av hennes ansiktsuttryck sluta sig till, vad
han kunde ha att vänta sig för persikan.

— Serjozja, — sade hon, så fort guvernanten lämnat
rummet, — det var inte snällt, men du skall väl inte göra
så mer?... Håller du av mig?

Hon kände, att tårarna stego upp i hennes ögon. »Skulle
jag kunna annat än älska honom?» — sade hon till sig själv,
forskande seende in i hans på en gång förskräckta och glada
blick. — »Skulle han då kunna komma att göra gemensam
sak med sin far för att straffa mig? Skulle han inte känna
medömkan med mig?» Tårar gledo redan nedför hennes
kinder och för att dölja dem, reste hon sig plötsligt och
nästan störtade ut på terrassen.

Efter de sista dagarnas ovädersregn hade det kommit
ett kyligt, klart väder. Trots det skarpa solljuset, som
trängde fram genom det fuktiga lövverket, var det kallt i
luften.

Hon skälvde till på en gång av köld och av en inre
ängslan, som med förnyad kraft grep om henne ute i den friska
luften.

— Gå, gå till Mariette, — sade hon till Serjozja, som
kommit ut efter henne, och hon började gå fram och
tillbaka på terrassens halmmatta. »Skulle de då inte förlåta
mig, skulle de då inte kunna förstå, att allt detta inte kunde
bli annorlunda?» sade hon till sig själv.

Hon blev stående och såg mot de i vinden vaggande
asptopparna, vilkas fuktiga blad skarpt glittrade i det kalla
solljuset, och förstod, att de icke skulle förlåta, att allt och
alla nu komme att bli utan misskund med henne som denna
himmel, denna grönska. Och åter erfor hon förnimmelsen
av att en klyvning försiggick i hennes själ. »Bara inte tänka,
inte tänka», sade hon till sig själv. — »Det gäller att
besluta sig. Vart? När? Vem skulle hon ta med sig? Ja, hon
skulle resa till Moskva, resa redan med kvällståget.
Annusjka och Serjozja skulle följa med och blott det allra
nödvändigaste av hennes saker. Men först måste hon skriva
till sin man och Vronskij.» Hon ilade tillbaka in i huset,
upp på sitt rum, satte sig vid sitt skrivbord och började
ett brev till sin man:

»Efter vad som hänt kan jag inte vidare stanna i Ert hus.
Jag reser bort och tar min son med mig. Jag känner inte
lagen och vet inte, hos vem av föräldrarna han skall stanna
men jag tar honom med mig, därför att jag inte kan leva,
utan honom. Var storsint och låt mig få behålla honom.»

Hittills hade hon skrivit snabbt och naturligt, men
hennes vädjan till en storsinthet, som hon icke tillerkände
honom, och nödvändigheten att sluta brevet med något
uttryck av rörelse hejdade henne.

»För min skuld och min ånger saknar jag uttryck...»

Åter hejdade hon sig tappande sammanhanget mellan
tankarna. »Nej», — sade hon till sig själv, — »ingenting
sådant behövs», och hon rev sönder brevet och skrev ett nytt,
där hon uteslöt omnämnandet av storsinthet, och
förseglade skrivelsen.

Så hade hon att skriva till Vronskij. »Jag har låtit min
man veta», började hon och satt så länge ur stånd att skriva
vidare. Det var så grovt, så okvinnligt. »Och förövrigt,
vad kan jag skriva till honom?» sade hon till sig själv.
Pånytt steg en skammens rodnad över hennes ansikte, hon
tänkte på hans kalla lugn, och en känsla av häftig harm
mot honom fick henne att riva papperet med den
nedskrivna frasen i små bitar. »Bäst med ingenting», sade hon
till sig själv, slog hop sin skrivportfölj och gick en trappa
upp, meddelade guvernanten och tjänstefolket, att hon
samma dag skulle resa till Moskva, och grep sig genast an
med packningen.
</chapter>

<chapter name="XVI">
<h2>XVI.</h2>

I alla rummen i villan rörde sig gårdskarlar,
trädgårdsdrängar och betjänter, som buro ut saker. Skåp och
byråar stodo öppna. Två gånger hade man sprungit till
handelsboden för att köpa rep. Över golvet låg tidningspapper
utstrött. Två koffertar, några säckar och ett par inrullade
filtar hade burits ut i tamburen. Framför trappan stod
landån med två körsvenner på kuskbocken. Anna, som
under sysslandet med packningen glömt sin inre oro, höll
just på att lägga in effekter i sin respåse, stående framför
skrivbordet i sitt rum, då Annusjka fäste hennes
uppmärksamhet på bullret av ett fordon, som kom framkörande.
Anna såg ut genom fönstret och igenkände Alexej
Alexandrovitjs kurir, som just stod och tryckte på ringklockan vid
huvudingången.

— Gå och tag reda på, vad som står på, — sade hon
och satte sig med ett lugn, som var berett på allt, med
korsade armar i en länstol. En betjänt kom in med något tjockt
i ett konvolut med Alexej Alexandrovitjs handstil.

— Kuriren är tillsagd att ta med sig svar, — yttrade
betjänten.

— Det är bra, — sade hon, och så snart han gått, ryckte
hon med darrande fingrar upp brevet. En packe ovikta
sedlar med banderoll föll ut ur det. Hon fick ut brevet och
började läsa det från slutet. »Alla för Er hitflyttning nödiga
förberedelser skola bliva träffade... jag fäster särskild
vikt vid uppfyllandet av denna min anhållan» läste hon.
Hon lät ögonen glida vidare mot början av brevet, läste allt
och läste så om brevet från början till slut. Då hon slutat,
kände hon, att en kyla drog igenom henne och att en
förfärlig olycka, som hon icke väntat, störtat samman över
henne.

På morgonen hade hon ångrat vad hon sagt mannen
och blott haft en önskan, att dessa ord kunde bli som aldrig
sagda. Och se, detta brev gjorde orden som icke sagda och
skänkte henne vad hon önskat. Men nu syntes henne detta
brev förfärligare än allt hon kunnat tänka sig.

»Det är han som har rätt, han!» utbrast hon. — »Det
är klart, att han alltid har rätt, han är kristen, han är
storsint! En futtig, avskyvärd människa! Och ingen mer
än jag inser och kommer att inse det, och jag kan inte
klargöra det för andra. Man säger: han är en religiös, sedlig,
hederlig, förståndig man. Men de ser inte, vad jag har sett.
Man vet inte, hur han i åtta års tid har förkvävt min själ,
förkvävt allt av liv hos mig, — att han aldrig en enda gång
tänkt på, att jag är en levande kvinna med behov av kärlek.
Man vet inte, hur han vid varje tillfälle sårat mig och känt
sig belåten med sig själv. Har jag inte ansträngt, av all
kraft ansträngt mig att finna ett berättigande för mitt liv?
Har jag inte försökt att älska honom, att älska min son, då
det var omöjligt att älska min man? Men det kom en tid,
då jag förstod, att jag inte längre kunde bedra mig själv,
att jag var en levande varelse, att jag inte rådde för att Gud
gjort mig sådan, att jag hade behov av kärlek och liv. Och
nu? Hade han dödat mig, dödat den andre, — allt skulle
jag kunna tåla, allt skulle jag kunna förlåta, men nej,
han...»

»Att jag inte anade, vad han skulle göra? Han gör det
som stämmer överens med hans gemena karaktär. Han
kommer att stå rättfärdig, och mig, den förtappade, skall
han allt värre, allt djupare fördärva...» »Ni kan själv
förutse, vad som väntar Er och vår son», erinrade hon sig
ur brevet. »Det är en hotelse, att han kommer att ta ifrån
mig min son, och att det är troligt, att den dumma lagen
tillåter det. Och skulle jag inte veta, varför han säger detta?
Han tror inte ens på min kärlek till min son, eller föraktar
(som han alltid i hemlighet dristat sig till), föraktar denna
min känsla, men han vet, att jag inte kan överge min son,
inte kan överge honom, att utan min son det inte kan
finnas något liv för mig ens med den, som jag älskar, och att
om jag överger min son och flyr ifrån honom, handlar jag
som den mest föraktliga, mest usla kvinna. Det vet han och
vet, att jag inte är i stånd att göra detta.»

»Vårt liv måste förflyta som det hittills gjort» var en
annan fras i brevet, hon kom att tänka på. »Detta liv har
varit plågsamt förut, det har varit förfärligt på sista tiden.
Vad skall det nu bli? Och han vet allt detta, vet, att jag
inte kan känna ånger över, att jag andas, att jag älskar.
Han vet, att ingenting annat än lögn och bedrägeri kan bli
följden av detta. Men han måste fortsätta med att plåga
mig. Jag känner honom, jag vet, vad han är, att han som
fisken i vattnet plaskar omkring och njuter i lögnen. Men
nej, jag skall inte skänka honom denna njutning, jag skall
rycka sönder det lögnens nät, han vill snärja mig i, må det
bli vad det vill. Vad som helst är bättre än lögn och
bedrägeri.»

»Men hur? Min Gud! Min Gud! Har någonsin en kvinna
varit så olycklig som jag!...»

— Nej, jag skall rycka sönder det, jag skall! — skrek
hon till och reste sig häftigt, sökande hålla tillbaka tårarna.
Och hon gick bort till skrivbordet för att skriva ett annat,
brev till honom. Men i djupet av sitt inre kände hon redan
att hon var ur stånd att kunna rycka sönder något, att hon
saknade kraft att komma ut ur den belägenhet, vari hon
kommit, hur falsk och kränkande den än var.

Hon satte sig ned vid skrivbordet, men i stället för att
skriva lade hon armarna över bordet, lät huvudet sjunka i
händerna och brast i gråt, häftigt snyftande, så att hela
bröstet skakade, så som barn bruka gråta. Hon grät över
att hennes dröm om att vinna klarhet och bestämdhet i sin
ställning för alltid blivit krossad. Hon visste redan på
förhand, att allt nu skulle bli vid det gamla och mycket värre
än det varit förr. Hennes känsla sade henne, att den
ställning, hon intog i samhället och som denna morgon synts
henne så intig, i alla fall var henne kär, och att hon icke
skulle bli i stånd att utbyta den mot den föraktade
belägenhet, vari en kvinna, som övergett sin man och sin son och
förenat sig med en älskare, måste råka, att hur hon än
komme att anstränga sig, hon ändå aldrig kunde bli
starkare än sig själv. Hon skulle aldrig komma att få erfara
frihet i sin kärlek, utan alltid förbli en brottslig hustru,
ständigt stående under hotet att bli avslöjad, bedragande
sin man, stående i en skamlig förbindelse med en
främmande, oavhängig man, med vilken hon aldrig skulle kunna
leva ett och samma liv. Hon visste, att det skulle bli så,
och tillika var det henne så förfärligt, att hon icke ens
kunde föreställa sig, hur det till sist skulle sluta. Och hon
skakades av ohejdad gråt, grät som ett straffat barn.

Vid ljud av steg — det var betjänten, som kom in —
spratt hon till, och döljande sitt ansikte, så att han ej såg
det, låtsades hon skriva.

— Kuriren ber att få svaret, — anmälde betjänten.

— Svaret? Jaså, — sade Anna, — bed honom vänta.
Jag skall ringa.

»Vad kan jag skriva? — tänkte hon. — Vad kan jag
ensam komma till för beslut. Vad vet jag? Vad vill jag?
Vad håller jag av?» Åter fick hon en förnimmelse av, att
en klyvning försiggick i hennes själ. Hon blev åter
förfärad över denna känsla och grep efter första förevändning
till någon slags handling, som kunde dra hennes tankar
bort från henne själv. »Jag måste träffa Alexej (med det
namnet förstod hon i tankarna Vronskij), endast han kan
säga mig, vad jag bör göra. Jag far till Betsy, kanske råkar
jag honom där», sade hon till sig själv, fullständigt glömsk
av, att då hon i går hade sagt, att hon icke skulle fara till
furstinnan Tverskaja, hade han sagt, att i så fall icke heller
han skulle göra det. Hon gick bort till skrivbordet och
kastade ned följande ord till sin man: »Jag har erhållit
Ert brev. A.», ringde och räckte brevet till betjänten.

— Vi reser inte till Moskva, — sade hon till Annusjka,
som kommit in i rummet.

— Varför skall vi inte resa?

— Nej, det blir inte av nu. Låt sakerna ligga tills i
morgon och låt vagnen bli kvar här. Jag skall besöka
furstinnan.

— Vilken klänning behagas?
</chapter>

<chapter name="XVII">
<h2>XVII.</h2>

Det krocketparti, till vilket furstinnan Tverskaja
inbjudit Anna, skulle bestå av två damer och deras
tillbedjare. Dessa två damer voro huvudrepresentanter för en
utsökt ny sällskapskrets i Petersburg, som man
efterliknande något, som själv i sin tur efterliknat något annat,
kallade för »les sept merveilles du monde». Dessa damer
tillhörde ett kotteri i den högre sällskapsvärlden, men en
krets, som avgjort stod på spänd fot med den, vari Anna
vanligen rörde sig. Dessutom var den gamle Strjomov, en
av Petersburgs mera inflytelserika personer, Liza
Merkalovas beundrare, tillföljd av sin ämbetsmannaverksamhet
en fiende till Alexej Alexandrovitj. Med hänsyn till alla
dessa omständigheter hade Anna icke haft lust att infinna
sig, och på detta hennes avslag anspelade antydningarna i
furstinnan Tverskajas biljett. Nu ville emellertid Anna i
hopp om att där möjligen träffa Vronskij bege sig dit.

Hon anlände till furstinnan Tverskaja före de andra
gästerna.

Då hon skulle stiga in, fann hon bredvid sig Vronskijs
betjänt, som med sina sorgfälligt utkammade polisonger
liknade en kammarjunkare. Han tog av sig mössan och
blev stående vid dörren släppande henne före sig. Anna
kände igen honom och erinrade sig först nu, att Vronskij i
går hade sagt, att han icke skulle komma. Sannolikt hade
han nu sänt en biljett med underrättelse härom.

Medan hon i tamburen tog av sig kappan, hörde hon,
hur betjänten, som till och med uttalade sina <i>r</i> som en
kammarjunkare, sade: »från herr greven till furstinnan», då han
lämnade fram biljetten.

Hon ville fråga honom om var hans herre var. Hon ville
vända tillbaka och skicka ett brev till Vronskij för att få
honom att komma eller också själv fara till honom. Men
ingendera av dessa tre impulser fick hon möjlighet att
följa. Framför sig hörde hon redan de ringningar, som
bebådade hennes ankomst, och såg furstinnan Tverskajas
betjänt stående redan till hälften vänd mot henne vid den
öppnade dörren, avvaktande hennes inträde.

— Furstinnan är i trädgården, hon skall strax få bud.
Var så god och stig ut i trädgården, om så behagas, —
mottog henne en annan betjänt, då hon kommit in i rummet.

Hennes känsla av osäkerhet och oklarhet var densamma
som där hemma. Det var till och med mycket värre, ty här
kunde hon ingenting företa sig, hon kunde icke träffa
Vronskij, men måste stanna här i ett sällskap, som för henne
i denna dags sinnesstämning var så vilt främmande.
Men hon var iförd en toalett, som — hon visste det —
passade henne väl och hon var icke ensam: hon var
omgiven av den vanliga högtidsstämningen vid ett festligt
tillfälle och hon kände sig lättare om hjärtat än hemma,
hon hade icke att tänka på vad hon skulle företa sig. Här
gick allt av sig själv. Hälsande på Betsy, som kom henne
till mötes i en vit dräkt av förvånande elegans, log Anna
mot henne som vanligt. Furstinnan Tverskaja kom i
sällskap med Tusjkevitj och en ung kvinnlig släkting, som till
sina i landsorten boende föräldrars stora glädje fick
tillbringa sommaren hos den berömda furstinnan.

Sannolikt var det något särskilt i Annas uppsyn, ty
Betsy lade genast märke till, att hon icke var sig riktigt
lik.

— Jag har sovit illa, — svarade Anna med en blick bort
mot betjänten, som kom fram mot dem med en biljett, som
Anna hade anledning förmoda vara från Vronskij.

— Vad det gläder mig, att du kommit, — sade Betsy.
— Jag är trött och hade just velat dricka en kopp te,
innan de andra kommer. Och ni, — vände hon sig till
Tusjkevitj, — kunde gärna gå med Masja och undersöka, hur
krocketplanen är, sedan man slagit gräset. Och vi båda
hinner nog att vid tet prata ut vad vi har på hjärtat, <i>we’ll
have a cosy chat</i>, eller hur? — vände hon sig till Anna och
grep henne leende om den hand, där hon höll parasollen.

— Så mycket hellre som jag inte kan stanna länge, jag
måste till gamla fröken Wrede. Jag har lovat henne det
för oerhört länge sedan, — sade Anna, för vilken lögnen,
ursprungligen främmande för hennes väsen, inom
sällskapslivet icke blott hade blivit något enkelt och naturligt, utan
rent av något, som beredde ett nöje. Varför hon sade detta,
som hon en sekund tidigare ännu ej haft en tanke på, skulle
hon aldrig ha kunnat förklara. Hon sade detta uteslutande
med hänsyn till att hon, då Vronskij icke skulle komma dit,
var tvungen att säkerställa sin fria rörelseförmåga och på
något sätt söka träffa honom. Men varför hon just kom att
nämna gamla fröken Wrede, som ingalunda var den enda,
hon hade anledning att besöka, det kunde hon icke förklara,
och dock visade det sig senare, att hon vid uttänkandet av
de mest listigt förslagna sätt att få till stånd ett möte med
Vronskij icke kunnat hitta på något bättre.

— Nej, inte för aldrig det släpper jag er, — svarade
Betsy och såg forskande in i Annas ansikte. Jag skulle bli
riktigt ond, om jag inte tyckte så mycket om er. Det är ju
alldeles som om ni vore rädd för att sällskapet hos mig
skulle kompromettera er. Var snäll bär in vårt te i lilla
förmaket, — sade hon till betjänten och plirade mot honom
såsom hon alltid brukade vid sina tillsägelser.

Hon mottog biljetten, som han kom med, och läste den.

— Alexej har spelat oss ett spratt, — sade hon på
franska: — han skriver, att han inte kan infinna sig, —
tillade hon i en så enkel och naturlig ton, som det aldrig
hade kunnat falla henne in, att Vronskij kunde ha någon
annan betydelse för Anna än som krocketspelare. Anna
visste, att Betsy hade reda på allt, men då hon hörde, hur
Betsy i hennes närvaro talade om Vronskij, sökte hon för
en minut intala sig, att hon ingenting visste.

— Jaså — sade Anna i likgiltig ton, som om detta föga
intresserade henne och fortsatte med ett leende: — Hur
skulle sällskapet här kunna kompromettera någon?

Denna lek med ord, detta döljande av en hemlighet hade
för Anna liksom för alla kvinnor sin stora tjusning. Och det
var icke behovet att dölja, icke syftet med detta
döljande, utan detta döljande i och för sig, som förnöjde henne.

— Jag kan inte vara mer katolsk än påven själv, —
sade Betsy. — Strjomov och Diza Merkalova det är
societetens <i>crème de la crème</i>. Dessutom umgås de ju i alla högre
kretsar, och jag — hon lade särskild tonvikt på ordet jag —
har aldrig varit sträng eller intolerant. Jag har bara ont
om tid. Men ni önskar kanske inte träffa samman med
Strjomov? Må han och Alexej Alexandrovitj bryta en lans
med varandra i kommittén — det är en sak, som inte angår
oss. I sällskapslivet är han dock den allra älskvärdaste
människa, som jag känner, och han är en lidelsefull
krocketspelare. Ni skall få se. Och frånsett det löjliga i hans
situation som ålderstigen beundrare till Liza, är det värt
att se hur han klarar sig ur den löjliga situationen! Han
är för kostlig. Sappho Stolz känner ni väl? Hon har infört
ett alldeles nytt sätt i sällskapslivet.

Betsy talade livligt i ett sträck, men samtidigt sade
hennes muntra kloka blick Anna, att hon halvvägs förstod
hennes situation och nu hade något i tankarna. De sutto i
lilla förmaket.

— Men jag får lov att skriva till Alexej, — och Betsy
satte sig ned vid bordet och skrev några rader och lade in
brevet i ett kuvert. — Jag skriver till honom, att han
kommer hit till middagen. Annars blir en av damerna bland mina
gäster utan kavaljer. Se till, om jag skrivit övertalande nog!
Förlåt, jag måste lämna er ett ögonblick. Var snäll och
försegla brevet och låt sedan skicka av det, — sade hon gående
ut genom dörren, — jag har litet att ordna med.

Utan ett ögonblicks tvekan satte Anna sig ned vid
bordet med Betsys brev och utan att läsa det skrivna tillfogade
hon nedanför: »Jag måste ovillkorligen träffa er. Kom till
Wredes trädgård. Jag skall vara där kl. 6.» Hon förseglade
brevet, och då Betsy strax därpå kom tillbaka, lämnade hon
det i Annas närvaro till en betjänt.

Och vid teet, som bars in till dem i det svala lilla
förmaket på ett litet nätt serveringsbord, utspann sig verkligen
mellan de båda damerna före de andra gästernas ankomst
en angenäm pratstund, <i>a cosy chat</i> som furstinnan Tverskaja
utlovat. De gjorde en liten granskning i tur och ordning av
dem, de väntade på, och samtalet stannade vid Liza
Merkalova.

— Hon är mycket rar och har alltid varit mig
sympatisk, — sade Anna.

— Ja, ni måste hålla av henne. Hon är så intagen i er.
I går kom hon efter kapplöpningen fram till mig och var
rent förtvivlad över, att hon inte träffat er. Hon säger, att
ni är en riktig romanhjältinna och att, om hon vore karl,
skulle han för er skull ha begått tusen obetänksamheter.
Strjomov säger till henne, att sådana gör hon i alla fall.

— Men var snäll och säg mig, jag har aldrig kunnat bli
klok på det, — sade Anna efter en stunds tystnad i en ton,
som tydligt lät förstå, att hon icke kastade fram en tom
fråga, utan att det, som hon ville ha reda på, för henne hade
en större vikt än vad som borde tillkomma det, — var snäll
och säg mig, i vilket förhållande står hon till furst
Kaluzjskij, Misjka, ni vet? Jag har så föga varit tillsammans
med dem. Hur är det med det?
Det kom en skämtsam glimt i Betsys ögon och hon såg
iakttagande på Anna.

— Det är ett nytt maner, — sade hon. — Alla har de
valt detta maner. De sätter sig över gamla fördomar. Men
det finns olika maner att göra det.

— Ja, men i vilket förhållande står hon till Kaluzjskij?

Betsy brast plötsligt ut i ett muntert och ohejdat skratt,
något som sällan hände henne.

— Nej, nu kommer ni in på furstinnan Mjachkajas
gebit. Bara ett enfant terrible kan fråga så, — och Betsy, som
tydligen ville bemöda sig att bevara sitt lugn, brast åter ut i
ett av dessa smittande skratt, som ibland personer, som
sällan skratta, brista ut i. — Det måste man fråga dem själva
om, — tillade hon med tårar i ögonen av sitt skratt.

— Nej, ni fattar det som skämt, — sade Anna, som
ofrivilligt smittats av den andras skratt, — men jag har aldrig
kunnat förstå det. Jag begriper inte den roll hennes man
spelar.

— Hennes man? Liza Merkalovas man kommer
bärande med filtar efter henne och är alltid redo till tjänst.
Men ingen begär att få veta mer i saken. Ni vet, att i bättre
sällskap talar man inte och tänker inte på vissa
toaletthemligheter. Så är det också med den här saken.

— Kommer ni på Rolandakis fest? — frågade Anna för
att byta om samtalsämne.

— Nej, det har jag inte tänkt, — svarade Betsy och
utan att se på sin väninna började hon försiktigt att hälla
upp det doftande teet i små koppar av genomskinligt
porslin. Hon sköt en kopp bort till Anna, tog upp en liten
pajitocigarrett, stack in den i ett silvermynstycke och
började röka. — Som ni ser, är jag vid bästa lynne, —
fortsatte hon nu med allvarlig min och lyfte sin tekopp. — Jag
förstår er och jag förstår Liza. Liza — det är en av dessa
naiva naturer, som likt barn inte förstår sig på vad som är
ont och gott. I varje fall förstod hon det inte, då hon var
ung. Och nu vet hon, att denna ovetenhet passar henne.
Det är möjligt, att hon nu med flit inte vill begripa, —
tillade Betsy med ett lätt leende. — Men hur det är, så passar
det henne. Ser ni, på en och samma sak kan man se
tragiskt och göra sig ett lidande därav eller också se enkelt och
rent av muntert på den. Ni, så tycks det mig, är böjd för
att se alltför tragiskt på tingen.

— Vad jag gärna skulle vilja känna andra så som jag
känner mig själv, — sade Anna allvarligt och
eftertänksamt. — Är jag sämre eller bättre än andra? Jag tror, jag
är sämre.

— <i>Enfant terrible! Enfant terrible!</i> — gentog Betsy. —
Men nu kommer de.
</chapter>

<chapter name="XVIII">
<h2>XVIII.</h2>

Det hördes steg och ljudet av en manlig röst, därefter
en kvinnoröst och skratt, och strax därpå inträdde de
väntade gästerna: Sappho Stolz och en av överflödande hälsa
skinande ung man, den så kallade Vas’jka. Man kunde
märka, att hans kropp tillgodogjort sig rostbiff, tryffel och
bourgogne. Vas’jka gjorde en bugning för damerna och
betraktade dem, men blott för ett ögonblick. Han följde
efter Sappho in i förmaket och följde även därinne efter
henne, som om han genom något osynligt band varit fästad
vid henne, och sina glänsande ögon släppte han icke från
henne, det var som om han velat äta henne. Sappho Stolz
var en blondin med svarta ögon. Hon trippade in på
högklackade skor med små, snabba steg och tryckte kraftigt
på ett karlaktigt sätt de båda damernas händer.

Anna hade ännu aldrig sammanträffat med denna nya
berömdhet och frapperades av hennes skönhet såväl som
av hennes till ytterlighet genomförda sätt att klä sig och
djärvheten i hennes maner att föra sig. På hennes huvud
var av mjukt guldglänsande slingor av eget och andras hår
upptornad en sådan byggnadsstapel, att huvudet i fråga
om storlek harmonierade med den på ett välbildat sätt
kraftigt framskjutande bysten, som var starkt
dekolleterad. Den framåtsträvande tendensen hos hennes kropp
var så stark, att vid varje hennes rörelse framskymtade
under klänningen knänas och lårbenens konturer, och man
måste ofrivilligt komma att undra på varstädes baktill i
detta framvaggande konstgjorda berg det i själva verket
fanns ett slut på hennes verkliga, välväxta och ingalunda
överdrivet stora kropp, som delvis blottad framtill kom så
väl till synes, men baktill hölls så omsorgsfullt dold av
dräkten.

Betsy skyndade sig att göra henne bekant med Anna.

— Kan ni tänka er, det var närapå, att vi kört över två
soldater, — började hon med ens att berätta med blinkande
ögonlock och ett leende dragande i munnen och sköt
bakdelen något tillbaka efter att först ha låtit den svänga för
mycket över åt ena sidan. — Jag kom farande i sällskap med
Vas’jka... Å, det är sant, ni är inte bekanta än. — Och
nämnande hans familjenamn presenterade hon den unge
mannen och rodnade lätt, skrattande åt malören att för en
med honom ännu obekant dam så förtroligt ha kallat honom
Vas’jka. Vas’jka bugade sig än en gång för Anna men
utan att säga något till henne. Han vände sig till Sappho:
— Vadet är förlorat. Vi kom ju först. Jag får anhålla om
betalning, — yttrade han med ett leende.

Sappho gav från sig ett ännu muntrare skratt.

— Inte nu, — sade hon.

— Lika gott, jag får mitt tillgodohavande senare.

— Förträffligt. Ack, ja! — vände hon sig plötsligt
till värdinnan, — hur bär jag mig åt... Jag har ju
glömt... Jag har tagit med mig en gäst till er. Där
kommer han.

Den oväntade unge gästen, som Sappho hade fört med
sig och så glömt av, var emellertid en gäst av så stor
betydelse, att de båda damerna trots hans ungdom stego upp
för att möta honom.

Det var en ny beundrare till Sappho. Liksom Vasjka
höll han sig tätt i hälarna efter henne.

Strax därefter anlände furst Kaluzjskij och Liza
Merkalova i sällskap med Strjomov. Liza Merkalova var en
spenslig brunett med en österländskt loj ansiktstyp och två
hänförande, enligt allas mening »outgrundliga» ögon. Hennes
mörka dräkt passade förträffligt samman med hennes
skönhetstyp. Anna lade genast märke därtill, hon förstod att
uppskatta dylikt. Lika stel och stram som Sappho
verkade, lika mjuk och ledig föreföll Liza vara.

Och Liza var i Annas tyckte betydligt mera tilldragande.
Betsy hade om Liza yttrat till Anna, att hon anlagt ett
omedvetet barns sätt att vara, men då Anna fick se henne,
fick hon en känsla av, att detta påstående icke var riktigt.
Hon var okonstlat omedveten, en bortskämd, men älsklig
och vek kvinna. Den ton, hon använde, var dock, det
måste erkännas, densamma som hos Sappho. Och alldeles
som kring Sappho gingo två beundrare ständigt efter henne
som hängande fast vid henne med en tråd, en ung och en
gammal beundrare, som båda slukade henne med ögonen.
Men det fanns hos henne något, som var för mer än det
som omgav henne, — hos henne fanns den verkliga
briljantstenens glans mitt bland glasskärvor. Denna glans lyste
fram ur hennes härliga, i sanning outgrundliga ögon. Den
trötta och samtidigt lidelsefulla blicken hos dessa av dunkla
ringar omgivna ögon fängslade uppmärksamheten genom
sin stora innerlighet. Det tycktes envar, som fått kasta
en blick in i dessa ögon, att han helt lärt känna henne och
att den, som blivit bekant med henne, icke kunde annat än
tycka om henne. Då hon fick se Anna, upplystes plötsligt
hela hennes ansikte av ett glatt leende.

— Ack, vad det gläder mig att träffa er! — sade hon och
gick fram till Anna. — I går vid kapplöpningen ville jag
gå fram till er, men då hade ni redan gett er av. Jag hade
en sådan åtrå efter att träffa er just i går. Inte sant, det
var förfärligt? — sade hon och såg på Anna med en blick,
som tycktes öppna hela hennes själ.

— Ja, jag hade aldrig väntat, att det skulle kunna
uppröra en så, — sade Anna och rodnade.

I detsamma reste sig sällskapet för att gå ut i trädgården.

— Jag går inte med, — sade Liza leende och satte sig
ned bredvid Anna. — Ni går väl inte heller? Hur kan
man finna något nöje i att spela krocket!

— Nej, jag tycker det är roligt, — sade Anna.

— Hur bär ni er åt, att ni inte har tråkigt? Ser man
bara på er, blir man glad. Ni lever med, men jag känner
bara ledsnad.

— Hur kan ni ha tråkigt? Er sällskapskrets är ju den
gladaste i Petersburg, — sade Anna.

— Det är möjligt, att det för dem, som inte tillhör vår
krets, känns ännu tråkigare. Men vi, åtminstone jag, har
inte roligt utan förfärligt, förfärligt tråkigt.

Sappho, som tänt en cigarrett, begav sig ut i
trädgården åtföljd av de båda ungherrarna. Betsy och Strjomov
stannade kvar vid tebordet.

— Vad det är tråkigt! — sade Betsy. — Sappho säger,
att man i går roade sig mycket hos er.

— Ack, så trist det var! — utbrast Liza Merkalova. —
Vi begav oss alla hem till mig efter kapplöpningen. Och
det var uteslutande de samma, de samma. Allt var ett och
samma. Hela aftonen satt man och hängde på soffor. Vad
är det för roligt i det? Nej, hur bär ni er åt, att ni inte
har tråkigt? — vände hon sig åter till Anna. — Man
behöver bara kasta en blick på er, så märker man — där är en
kvinna, som kan vara lycklig eller olycklig, men som inte
känner ledsnad. Lär mig, hur ni bär er åt!

— Jag bär mig inte alls åt, — svarade Anna rodnande
över dessa rakt på sak gående frågor.

— Jo, se det är just bästa sättet, — kom Strjomov och
lade sig i samtalet.

Strjomov var en man på bortåt femti år med gråsprängt
hår, men ännu vid god vigör, allt annat än vacker, men med
ett karakteristiskt, klokt ansikte. Liza Merkalova var
systerdotter till hans hustru och han tillbragte all sin lediga
tid i Lizas sällskap. När han träffade Anna Karenina,
bemödade sig Strjomov, som inom ämbetsmannavärlden
stod på fientlig fot med Alexej Alexandrovitj, att som den
kloke världsman han var visa sig särskilt älskvärd mot sin
fiendes hustru.

— Vem vet, — grep han in i konversationen med ett
fint leende på läpparna, — om inte det är det bästa medlet.
Jag har för länge sedan sagt er, — vände han sig till Liza
Merkalova, — att för att slippa ha tråkigt, måste man låta
bli att tänka, att det skall bli tråkigt. Det är precis det
samma som att låta bli att ängslas för att man inte skall
somna, om man har att befara sömnlöshet. Samma sak har
också Anna Arkadjevna sagt er.

— Jag skulle vara mycket glad, om jag sagt det, det
är inte blott förståndigt — det är en sanning, — sade Anna
med ett leende.

— Nej, ni skall säga, varför det inte går att få sömn
och varför det inte går att låta bli att ha tråkigt.

— För att få sömn, måste man arbeta, och för att ha
roligt, måste man också arbeta.

— Varför skulle jag arbeta, då mitt arbete inte är
behövligt för någon? Och att med flit göra mig till varken
förstår jag mig på eller vill.

— Ni är oförbätterlig, — sade Strjomov utan att se
mot henne och vände sig åter till Anna.

Såsom endast flyktigt bekant med Anna hade han icke
annat än tämligen slätstrukna fraser att säga henne, kunde
blott fråga henne om när hon skulle flytta in till Petersburg
och utlåta sig om hur mycket grevinnan Lidija Ivanovna
höll av henne, men han gjorde det på ett sätt som lade i
dagen, att han på allt vis ville göra sig angenäm för henne
och betyga henne sin aktning, ja, mer än så.

Tusjkevitj kom in och meddelade, att hela det övriga
spelsällskapet väntade på de uteblivna krocketspelarna.

— Nej, ni får inte lämna oss, var snäll, gör inte det, —
bad Liza Merkalova, då hon fick höra, att Anna tänkte
fara sin väg. Strjomov understödde hennes anhållan.

— Det är då alltför stor kontrast, — sade han, — att
från detta sällskap bege sig till gumman Wrede. Och
dessutom kommer ni att oförhappandes få sitta och skvallra
hos henne, då ni här uteslutande får väcka till liv andra,
de allra bästa känslor, helt och hållet motsatta förtalet, —
framhöll han för henne.

Anna satt en minut och funderade i tvehågsenhet. Det
välvilliga pratet av denne kloke man, den uppriktiga,
barnsliga sympati, som Liza Merkalova visade henne, och hela
denna henne så förtrogna fina sällskapsmiljö — allt var
något så lätt och det som väntade henne var någonting så
svårt, att hon en minut var i villrådighet: skulle hon
kanske stanna, skulle hon ännu uppskjuta den svåra
uppgörelsestunden med Vronskij? Men då hon kom att tänka
på vad som skulle vänta henne, då hon åter var ensam
hemma, om hon icke fattade något beslut, och kommande
ihåg den ännu i erinringen fasansfulla åtbörd, med vilken
hon gripit sig med båda händerna om håret, tog hon
emellertid farväl och begav sig därifrån.
</chapter>

<chapter name="XIX">
<h2>XIX.</h2>

Vronskij var, trots det till det yttre så lättsinniga höga
liv han förde, dock en person, som avskydde oordning.
Redan som helt ung hade han fått erfara det förnedrande i att
motta ett avslag, då han under sin kadettid på grund av
tilltrasslade affärer begärt att få låna pengar, och sedan den
gången hade han aldrig någonsin låtit sig komma i en dylik
belägenhet.

För att alltid ha sina angelägenheter i ordning
brukade han allt efter omständigheterna med längre eller
kortare mellanrum, så där en fem gånger om året, isolera
sig och ägna sig åt att bringa reda i alla affärer. lian
kallade detta att göra upp sin stat eller <i>faire la lessive</i>.

Då han dagen efter kapplöpningen vid sen timme
vaknat, hade han utan att bry sig om att raka sig och bada
klätt sig i svalrock och med alla sina pengar, räkningar och
brev utbredda framför sig på bordet gripit sig an med detta
slags arbete. Petritskij, som visste, att Vronskij i en dylik
situation brukade vara retlig av sig, hade då han vaknat
och fått se sin kamrat sysselsatt vid skrivbordet tyst klätt
på sig och begivit sig ut för att icke störa honom.

Varje man, som in i minsta enskildhet känner till de
invecklade förhållanden, han är omgiven av, kommer
ofrivilligt in i den föreställningen, att det invecklade och
svåruppklarade i dessa förhållanden är något, som händelsevis
just kommit på hans lott, och kan alls icke tänka sig, att
andra också äro omvärvda var och en av sina särskilda
invecklade förhållanden. Så var också fallet med Vronskij.
Också han tänkte icke utan en inre känsla av stolthet och
icke helt utan anledning, att vem som helst annan än han
själv i samma svåra läge för länge sedan skulle ha trasslat
in sig och drivits till att företa sig något olämpligt. Och
Vronskij hade denna dag en känsla av att han just nu måste
göra avräkning och reda upp sin ställning för att undgå att
trassla in sig.

Det första, Vronskij grep sig an med såsom varande det
lättaste, var penningaffärerna. Sedan han med sin
hopträngda handstil på ett brevark skrivit upp allt, han
häftade i skuld för, hopsummerade han posterna och fann, att
han var skyldig sjuttontusen och ytterligare ett och annat
hundratal rubel, som han för större överskådlighets skull
lämnade ur räkningen. Efter att ha räknat sina kontanter
och det han hade på sin bankräkning, fann han, att han hade
något över 1,800 rubel och att ingen ny inkomst var att
förutse före nyår. Sedan han läst igenom förteckningen på
skulderna, skrev Vronskij upp posterna än en gång
uppdelande dem i tre kolumner. I den första satte han alla
skulder, som omedelbart måste göras upp eller för vilkas
betalande han i varje fall var tvungen att ha pengar liggande
i beredskap, så att vid anfordran icke en minuts dröjsmål
skulle behövas. Dylika skulder hade han till ett belopp av
inemot fyra tusen: 1,500 för hästen och 2,500 som borgen
för sin unge kamrat Venevskij, som i Vronskijs närvaro
förlorat dem till en yrkesspelare. Vronskij hade redan då
velat lämna pengarna, som han bar på sig, men Venevskij
och Jasjvin höllo fast vid att de skulle betala och icke
Vronskij, som för övrigt icke deltagit i spelet. Allt detta
var ju bra, men Vronskij visste, att i denna struntsak, vari
han icke haft annan del än att han med sitt ord borgat för
Venevskij, det i alla fall gällde att ha dessa 2,500 rubel hos
sig för att kunna kasta dem till skojaren och icke vidare
behöva ha med honom att göra. Sålunda var det
nödvändigt att med hänsyn till den första och viktigaste
kolumnen ha 4,000 rubel. I den andra kolumnen, som
hopsummerad utvisade 8,000 rubel, stodo alla viktigare skulder
upptagna. Det var skulder huvudsakligen förorsakade av
ridsporten, till leverantören av havre och hö, till den
engelske tränaren, till sadelmakaren o. s. v. Med hänsyn till
dessa skulder var det ofrånkomligt att räkna med att inom
närmaste tiden få ge ut ytterligare bortåt 2,000 rubel
för att kunna vara fullständigt lugn. Den sista kategorien
skulder — butikers, restauranter och skräddarens
fordringar — gav däremot ingen anledning till grubbel. Det
var sålunda nödigt att ha åtminstone 6,000 rubel för löpande
utgifter, men han hade blott 1,800. För en man med 100,000
rubel i årsinkomst, därtill uppskattades allmänt Vronskijs
förmögenhet, kunde dylika skulder icke erbjuda några
svårigheter. Men det förhöll sig nu så, att långtifrån dessa
100,000 stodo till hans förfogande. Faderns ofantliga
förmögenhet, som ensam den gav 200,000 rubel om året, var
icke delad mellan bröderna. Då hans äldre bror, som hade
en hel hop skulder, gifte sig med Varja Tjirkova, dotter till
en av deltagarna i decemberupproret och utan all
förmögenhet, hade Alexej till brodern avstått hela intäkten av
faderns gods, blott förbehållande sig 25,000 rubel om året.
Alexej hade då sagt till sin bror, att denna summa skulle
räcka för honom så länge han icke kom att gifta sig, något
som nog aldrig skulle bli av. Och brodern, som var överste
för ett av de dyraste regementena och nygift, kunde icke
göra annat än motta denna gåva. Av modern, som hade
sin särskilda förmögenhet, brukade Alexej — frånsett de
25,000 rublerna — årligen få omkring 20,000 rubel, och han
hade haft användning även för hela denna summa. På sista
tiden hade modern, som blivit ond på honom för hans
kärleksförbindelse och för att han lämnat Moskva, upphört att
skicka honom pengar. Vronskij, som redan var van vid att
föra ett liv, som kostade 45,000 årligen, och detta år blott
fått in 25,000 rubel, befann sig till följd härav i svårigheter.
För att komma ut ur dessa kunde han icke begära pengar
hos modern. Hennes senaste brev, som han fått motta
dagen före, hade särskilt uppretat honom, därför att däri
funnos antydningar om att modern var redo att hjälpa
honom för att vinna framgång inom sällskapslivet och i
tjänsten, men icke för att han skulle föra ett liv, som
skandaliserade hela den högre societeten. Moderns försök att
köpslå med honom sårade honom in i djupet av hans själ
och gjorde honom ännu mera kall för henne. Men han
kunde å andra sidan icke ta tillbaka sitt storsint givna
löfte till brodern, ehuru han nu, otydligt förutseende vissa
konsekvenser av sin förbindelse med Karenina, hade en
känsla av att det storsinta löftet var avgivet väl lättsinnigt
och att hela inkomsten på 100,000, ehuru han var ogift,
kunde bli behövlig för honom. Men att ta tillbaka sitt ord
var en omöjlighet. Han behövde blott tänka på sin brors
hustru, erinra sig, hur denna förtjusande, präktiga Varja
vid varje lägligt tillfälle hade påmint honom om, att hon
icke glömt hans storsinthet och att hon högt skattade
honom, för att inse det omöjliga i att ta tillbaka det erbjudna.
Det var lika ogörligt som att slå en kvinna, att stjäla eller
att ljuga. Blott ett var möjligt och måste ske, och så
beslöt sig Vronskij att låna pengar, 10,000, hos en procentare,
vilket icke skulle möta någon svårighet, att i allt inskränka
sina utgifter och sälja kapplöpningshästarna. Efter att ha
fattat detta beslut skrev han genast ett brev till
Rolandaki, som vid flere tillfällen anhållit om att få köpa hans
hästar. Därefter sände han bud efter sin engelske tränare
och procentaren och fördelade på de olika räkningarna de
pengar, han hade disponibla. Då han blivit färdig med
dessa affärer, skrev han ett kyligt och kärvt svar till sin
mor. Därefter tog han ut tre brev från Anna ur sin
plånbok, läste igenom dem och brände så upp dem och försjönk
i grubbel, återkallande i minnet gårdagens samtal med
henne.
</chapter>

<chapter name="XX">
<h2>XX.</h2>

Vronskij hade förmåga att känna sig lycklig i sitt liv
särskilt därför, att han ägde en serie grundsatser, som
ofelbart bestämde allt vad han skulle göra och underlåta att
göra. Denna samling grundsatser tog blott hänsyn till en
mycket trång krets av betingelser, men så voro dessa
grundsatser desto bestämdare, och Vronskij, som aldrig gick
utanför sin utstakade krets ens för en flyktig stund, befann sig
aldrig i tvehågsenhet vid utförandet av vad han ansåg
tillhöra sin plikt. Dessa grundsatser fastslogo som något
otvivelaktigt: att man ovillkorligt måste betala en
yrkesspelare, men icke en skräddare; att män icke finge ljuga, men
att kvinnor kunde göra det; att man icke fick bedra någon,
men att ett bedrägeri mot en äkta man var tillåtet; att
man icke finge förlåta en förolämpning, men att man själv
kunde förolämpa andra o. s. v. Samtliga dessa grundsatser
kunde vara förnuftsstridiga och onda, men de voro
orubbliga, och Vronskij erfor, då han tillämpade dem, en
förnimmelse av sinnesro och kunde bära huvudet högt. Först
på allra sista tiden hade Vronskij med anledning av sitt
förhållande till Anna börjat få känning av att hans
grundsatskodex icke hade fullt klara bestämmelser ifråga om
alla betingelser, och i framtiden väntade honom
svårigheter och tvivelsmål, genom vilka han icke hade någon
ledtråd.

Det förhållande, i vilket han hittills stått till Anna och
hennes man, hade tett sig för honom klart och enkelt. Det
föreföll honom klart och tydligt bestämt genom den
grundsatskodex, han lät leda sig av.

Hon var en respektabel kvinna, som skänkt honom sin
kärlek, och han älskade henne, och därför var hon för honom
en kvinna, som var värd samma, ja, större aktning än en
lagvigd hustru. Han skulle förr låta avhugga en hand på
sig än han skulle tillåta sig att med ett ord eller en antydan
kränka henne, ja ens låta bli att visa henne den aktning,
som blott en kvinna kan göra anspråk på.

Hans ställning i sällskapslivet var också klar. Alla
kunde få ha reda på detta, kunde få misstänka det, men
ingen fick djärvas tala därom. I motsatt fall var han
beredd att få den talande att tiga och visa aktning för en
heder, som icke fanns hos den kvinna, han älskade.

Allra klarast var hans ställning till Annas man. Från
den stund, dennes hustru fattat kärlek till honom, ansåg
Vronskij uteslutande sin rätt till henne oavhändlig.
Hennes man var blott en onödig och störande varelse. Utan
tvivel befann han sig i en beklaglig belägenhet, men vad
var att göra åt den saken? Det enda, som mannen hade
rätt till, var att begära upprättelse med vapen i hand,
och till det hade Vronskij från första stund ställt sig beredd.

Men på sista tiden hade det uppstått nya inre
förhållanden mellan honom och Anna, som skrämde Vronskij genom
sin obestämdhet. Först i går hade hon meddelat honom,
att hon var havande. Och han hade en förnimmelse av att
detta meddelande och vad hon nu väntade av honom
fordrade något sådant, som icke var fullt uttryckt i den
grundsatskodex, som hittills lett honom i livet. Och han blev
också fullständigt överraskad och i första minuten, då hon
omtalade sitt tillstånd för honom, tvang honom hans hjärta
att kräva att hon skulle lämna sin man. Han hade sagt
henne detta, men nu, då han efteråt övertänkte saken
insåg han klart, att det vore bättre, om detta icke behövdes,
och samtidigt som han sade sig det fruktade han för, att
vad han tänkte vore något förkastligt.

»Om jag sagt till henne, att hon bör lämna sin man,
betyder inte det, att hon skall förena sitt öde med mitt: —
är jag beredd på det? Hur skall jag kunna föra henne bort
med mig nu, då jag står utan pengar? Antag, att jag skulle
kunna ordna det... Men hur skall jag kunna resa min väg
med henne, då jag har min tjänst? Om jag har sagt detta,
så måste jag också vara beredd på det, jag måste skaffa
pengar och ta avsked.»

Och han försjönk i grubbel. Frågan om han skulle ta
avsked eller icke förde honom in på ett annat livsintresse,
ett hemlighållet, blott för honom själv känt begär, som
ehuru undandolt dock kanske var huvudintresset i hela
hans liv.

Äregirigheten var hans barndoms och ungdoms allra
första dröm, — en dröm, som han icke erkände fullt för sig
själv, men som var så stark, att nu denna lidelse kom i
kamp med hans kärlek. Hans första steg inom det högre
samhällslivet och i tjänsten hade fört till framgång. Men
för två år sedan hade han gjort ett dumt missgrepp. Driven
av begär att på en gång visa sin oavhängiga karaktär och
arbeta på sin framgång hade han avböjt en erbjuden
befattning i förhoppning, att hans avslag skulle ge honom större
värde, men det visade sig, att han spänt bågen för högt,
och man lät honom bli där han var. Och sedan han med
eller mot sin vilja intagit en oavhängig mans ställning,
uppbar han denna tack vare ett mycket fint och förståndigt
uppträdande på ett sätt som om han icke hyste agg till
någon, icke kände sig kränkt av någon och blott önskade att
bli lämnad i fred, därför att han fann behag däri. Men i
själva verket hade han redan förra året, då han för en tid
slog sig ned i Moskva, upphört att finna det trevligt. Han
kände på sig, att denna ställning som en oberoende man, som
skulle kunna göra allt, men icke hade lust till något, redan
började förlora sin nimbus, att många började tänka, att
han nog icke kunde något annat än att rätt och slätt vara
en hederlig och hygglig karl. Hans förbindelse med
Karenina, som väckte så mycken uppståndelse och drog den
allmänna uppmärksamheten på sig och åt honom gav en ny
glans, bragte för en tid till ro den äregirighetens mask, som
gnagde honom, men för en vecka sedan hade denna mask
vaknat med förnyad livskraft. Hans barndomsvän,
utgången ur samma samhällsklass och sällskapskrets som han
själv, Serpuchovskoj, en kamrat vid kadettkåren, där de
tillhört samma årsklass, med vilken han tävlat både i
läsning, gymnastik, upptåg och äregiriga drömmar, hade i
dagarna återvänt från Centralasien, där han vunnit
befordran två gånger omedelbart efter varandra och erhållit
en utmärkelse, som ytterst sällan ges åt så unga generaler.

Så fort han anlänt till Petersburg, började man tala om
honom som om en nyss uppstigen stjärna av första
storleken. Jämnårig med Vronskij och en gång i tiden dennes
klasskamrat var han redan nu general och väntade på en
utnämning, som kunde öva inflytande på rikets öden, och
Vronskij var visserligen en man med både oavhängig
ställning och lysande egenskaper, en man, som åtnjöt en
förtjusande kvinnas kärlek, men han var blott en ryttmästare,
som man lät förbli så oavhängig han behagade.
»Naturligtvis avundas jag inte och kan inte avundas Serpuchovskoj,
men hans upphöjelse visar mig dock, att det lönar sig att
se tiden an och för en man som mig kan en karriär mycket
snart vara gjord. För tre år sedan var han i samma
ställning som jag. Tar jag avsked, bränner jag mina skepp.
Står jag kvar i tjänst, förlorar jag ingenting. Hon har själv
sagt, att hon inte ville göra någon förändring i sin
belägenhet. Och jag, som har hennes kärlek, har icke anledning
att avundas Serpuchovskoj.» Och långsamt vridande
mustaschen reste han sig från bordet och började gå av och
an i rummet. Hans ögon glänste osedvanligt klart, och han
kände inom sig det fasta, lugna och glada själstillstånd, som
alltid brukade komma över honom, då han skaffat sig
klarhet över sin ställning. Allt var nu alldeles som affärerna
efter de uträkningar, han nyss gjort, redigt och klart. Han
rakade sig, klädde sig, tog ett kallt bad och gick ut.
</chapter>

<chapter name="XXI">
<h2>XXI.</h2>

— Jag kommer för att hämta dig. I dag räckte din
storbyk länge, — sade Petritskij. — Nå, är du färdig nu?

— Ja, jag är färdig, — svarade Vronskij med ett leende
blott lätt glimtande i ögonen och vred så försiktigt i
mustaschspetsarna som om dock efter att hans angelägenheter
blivit bragta i ordning varje alltför djärv eller rask rörelse
kunde åstadkomma en rubbning.

— Efter det där är du alldeles som om du komme ut
från en badstuga, — sade Petritskij. — Jag har hälsning
från Gritsko (så kallade de sin regementschef), man väntar
på dig.

Vronskij såg utan att svara på sin kamrat och tänkte på
annat.

— Är det hos honom det är musik? — sade han
lystrande till det välkända ljudet från dovt tutande horn, som
spelte dansmusik. — Vad är det för fest?

— Serpuchovskoj har kommit hit.

— A-a! — sade Vronskij, — det visste jag inte.

Leendet i hans ögon glittrade till ännu klarare.

Då han nu en gång för sig själv kommit till den
slutsatsen, att han var lycklig genom sin kärlek, att han åt den
offrat sin äregirighet — i varje fall tagit på sig denna roll —,
kunde Vronskij varken känna avund mot Serpuchovskoj
eller grämelse över att denne, då han anlänt till regementet,
icke först uppsökt honom. Serpuchovskoj var en god vän
till honom och han gladde sig åt att få träffa honom.

— Å, det gläder mig mycket.

Demin, chefen för regementet, hade sitt kvarter i en stor
herrgård. Samtliga gäster sutto på en rymlig veranda. Det
första, som ute på gårdsplanen fångade Vronskijs blickar,
var en grupp vissångare iförda lärftrockar, som stodo
bredvid en kutting med brännvin, och regementschefens
kärnsunda hurtiga gestalt, omgiven av officerare. Han hade
gått ut på översta trappsteget till verandan och stod och
gav tillsägelse om något, skrikande högt för att överrösta
musiken, som spelade en kadrilj av Offenbach, och
viftande med armarna bort mot några soldater, som stodo
en bit därifrån. Soldathopen, en sergeant och några andra
underofficerare begåvo sig i sällskap med Vronskij fram
till verandan. Efter att ha vänt tillbaka till bordet kom
översten åter ut på trappan med ett champagneglas i
handen och utbragte en skål »för vår forne kamrat, den tappre
generalen furst Serpuchovskoj och hans välgång. Hurra!»

Bakom översten trädde även Serpuchovskoj leende ut
med sitt glas i handen.

— Du blir allt ungdomligare, Bondarenko — vände han
sig omedelbart till en framför honom stående ungdomsfrisk,
rödkindad sergeant, som stannat kvar i armétjänst efter
fullgjord värnplikt.

Vronskij hade på tre års tid icke sett Serpuchovskoj.
Denne hade anlagt polisonger och fått ett manligare
utseende, men han var lika smärt och högrest och utmärkte
sig icke så mycket genom sin skönhet som genom ansiktets
och kroppsbyggnadens fina och ädla typ. Den enda
förändring, som Vronskij kunde märka hos honom, var den
beständiga lugna glans i ansiktsuttrycket, som brukar bli
vilande över personer, som haft framgång med sig och äro
medvetna om att denna framgång är uppenbar för alla.
Vronskij kände väl till detta slags glans och lade strax
märke till den hos Serpuchovskoj.

Då Serpuchovskoj steg ned från trappan fick han syn
på Vronskij. Ett glatt leende lyste upp Serpuchovskojs
ansikte. Han böjde huvudet bakåt och lyfte sitt glas till
välkomsthälsning åt Vronskij med denna gest antydande,
att han icke kunde underlåta att först gå fram till
sergeanten, som lutade sig fram och sedan formade läpparna för
att motta en kyss.

— Nå, se där har vi honom! — utropade
regementschefen. — Och Jasjvin, som sade, att ni var vid ert svarta
humör.

Serpuchovskoj tryckte en kyss på den ungdomlige
sergeantens fuktiga, friska läppar och torkande sig om munnen
med näsduken gick han fram till Vronskij.

— Å, så roligt! — sade han och förde honom åt sidan
tryckande hans hand.

— Sällskapa en stund med honom! — ropade översten
till Jasjvin pekande på Vronskij och gick ned till soldaterna.

— Varför var du inte med vid kapplöpningen i går?
Jag trodde, jag skulle få se dig där, — sade Vronskij
betraktande Serpuchovskoj.

— Jag kom dit, men sent. Förlåt, — tillade han vänd
till regementsadjutanten: — var god och dela ut från mig
detta, så mycket det blir på var man.

Och han tog skyndsamt upp ur plånboken tre
hundrarubelssedlar och en hastig rodnad steg upp i hans ansikte.

— Vronskij! vill du ha något att äta eller dricka? —
frågade Jasjvin. — Hör hit, servera greven något att äta!
Se, här har vi ett glas — skål!

Festen fortsatte länge.

Man drack mycket. Serpuchovskoj blev hissad. Så
hissades även regementschefen. Därefter dansade denne med
Petritskij framför sångarna. Därefter satte sig
regementschefen, som blivit litet trött, ned på en bänk på gården och
började för Jasjvin argumentera om Rysslands militära
företräde framför Preussen, särskilt i fråga om attack med
kavalleri, och dryckeslagets larm dämpades något.
Serpuchovskoj begav sig in i huset för att i toalettrummet
tvätta händerna och sammanträffade där med Vronskij,
som just höll på med att duscha huvudet. Med avtagen
rock stod han och höll sin brunröda, håromgivna nacke
under tvättinrättningens vattenstråle och gnuggade sig om
huvud och hals med händerna. Då Vronskij blivit färdig
med tvättningen, kom han bort och satte sig hos
Serpuchovskoj. De togo båda plats bredvid varandra på en liten soffa,
och mellan dem utspann sig ett för båda mycket intressant
samtal.

— Jag har hört allt om dig genom min fru, — sade
Serpuchovskoj. — Det gläder mig, att ni ofta råkats.

— Hon är en väninna till Varja, och det är de enda
damer i Petersburg, som jag finner angenämt att träffa, —
svarade Vronskij med ett leende. Han log åt att han
förutsett på vilket ämne, samtalet skulle falla, och detta roade
honom.

— Är det de enda? — gentog Serpuchovskoj leende.

— Men jag har inte bara hört om dig genom din fru, —
sade Vronskij, som genom ett strängt uttryck i ansiktet
visade sitt ogillande av den gjorda anspelningen. — Jag
är mycket glad över din framgång, men alls inte förvånad.
Jag hade väntat ännu mer.

Serpuchovskoj log. Han fann tydligen behag i denna
Vronskijs tanke om honom och ansåg icke nödigt att dölja
det.

— Jag får dock uppriktigt erkänna, att jag väntat mig
mindre. Men jag känner mig glad, mycket glad. Jag är
äregirig, det är min svaghet och jag erkänner den.

— Det är möjligt, att du inte skulle erkänna den, om
du varit utan framgång, — sade Vronskij.

— Jag tror du tar miste, — svarade Serpuchovskoj med
ett leende. — Jag vill inte säga, att det inte vore värt att
leva utan den känslan, men det skulle vara bra tråkigt. Det
är ju mycket möjligt, att jag tar fel, men det tycks mig,
som om jag ägde en viss fallenhet för det
verksamhetsområde, jag valt mig, och att makten, av vad slag den nu kan
tänkas bli, om den faller mig till del, kommer att passa
bättre i mina händer än i händerna på många andra, som
jag känner, — sade Serpuchovskoj lysande till av
medvetandet om egen framgång. — Och därför, ju närmare jag
befinner mig detta mål, desto nöjdare är jag.

— Det är möjligt, att saken ter sig så för dig, men
inte för alla. Jag har trott detsamma, men jag har levat och
funnit, att det inte är värt att leva bara för det, — sade
Vronskij.

— Jo, där har vi det! — sade Serpuchovskoj skrattande.
— Jag kom in på den här frågan, just för att jag hört om
dig, om hur du visat från dig... Naturligtvis kan jag i
stort gilla dig. Men det finns olika sätt för allt. Och jag
tror, att din handling i och för sig var vacker, men du
gjorde det inte på lämpligt sätt.

— Det, som är gjort, är gjort. Som du vet, återkallar
jag aldrig vad jag gjort. Och förövrigt har jag det bra.

— Ja, det är bra — för en tid. Men genom det finner du
ingen tillfredsställelse. Till din bror skall jag emellertid
ingenting säga i saken. Det är ett älskvärt barn, alldeles
som vår värd. Se, där har vi honom! — tillade han,
lystrande till vid ett hurrarop, — han har också trevligt, men dig
kan sådant här inte ge tillfredsställelse.

— Jag säger inte, att det tillfredsställt mig.

— Ja, men det är inte bara det. Nu har man behov av
sådana människor som du.

— Vem då?

— Vem? Samhället, Ryssland. Ryssland behöver män,
det behövs ett parti av sådana, annars går allt åt skogen.

— Hur så? Tänker du på Bertenevs parti mot de ryska
kommunisterna?

— Nej, — sade Serpuchovskoj med en missnöjd
rynkning på pannan över att han kunde misstänkas för en sådan
dumhet. — <i>Tout ça est une blague</i>. Det har alltid varit så
och kommer att förbli så. Det finns inga kommunister
Men för folk, som gör intriger, är det alltid behövligt att
tänka ut ett skadligt, farligt motparti. Det är ett gammalt
knep. Nej, det behövs ett maktparti av oavhängiga män,
sådana som du och jag.

— Men varför? — Vronskij nämnde några personer,
som hade makt i sina händer. — Varför är inte dessa också
oavhängiga män?

— Blott av den orsak, att de inte har, inte sedan
födelsen haft en oavhängig ställning, de har inte haft det just
därför, att de inte haft den närhet till solen, vari vi blivit
födda. Man kan köpa dem med pengar eller älskvärdhet.
Och för att de skall kunna hålla sig vid makten, måste de
ideligen tänka på att följa en riktlinje. Och så söker de
föra igenom någon sorts idé, en riktlinje, som de själva inte
tror på och som kommer ont åstad. Hela deras riktlinje går
blott ut på att få fri våning av staten och att ha så och så
mycket i lön. <i>Cela n’est pas plus fin que ça</i>, bara man
tittar dem i korten. Måhända är jag sämre och dummare än
de, fast jag då inte kan inse, varför jag måste vara sämre än
de. Men hos mig och hos dig finns det alldeles säkert ett
mycket viktigt företräde — det är svårare att köpa oss.
Och sådana människor behövs nu mer än någonsin.

Vronskij hörde uppmärksamt på, men det var icke så
mycket själva innehållet i orden, vilket väckte hans
intresse, som verksamhetslusten hos Serpuchovskoj, som
redan hade planer på deltagande i kampen om makten i
staten och där redan hade sina sympatier och antipatier, då
Vronskij själv däremot inom sin tjänst blott erfarit
intressen, som rörde den skvadron, han kommenderade.
Vronskij insåg också, vilken styrka Serpuchovskoj hade i sin
otvivelaktiga förmåga att övertänka och fatta saker och
ting, i sitt förstånd och i sin förmåga att uttrycka sig, en
begåvning, som var sällsynt i den krets, där han levde. Och
hur motbjudande han än fann det, måste han tillstå, att
han kände avundsjuka.

— Men i alla fall felas mig för den saken en mycket
viktig egenskap, — svarade han: — jag saknar begär efter
makt. Det har funnits, men det har gått sin väg.

— Förlåt, men det är inte sant, — sade Serpuchovskoj
leende.

— Jo, det är sant, det är sant!... det är så nu, om jag
skall vara uppriktig, — tillade Vronskij.

— Ja, det är sant nu, det är en annan sak. Men detta
nu kommer inte att vara för alltid.

— Kanske det, — svarade Vronskij.

— Du säger <i>kanske</i>, — fortsatte Serpuchovskoj, liksom
gissande hans tankar, — men jag säger dig: det är <i>säkert</i>.
Och just härför har jag velat träffa dig. Du har handlat
som det anstått dig. Det begriper jag, men du får inte
framhärda. Jag ber dig bara om <i>carte blanche</i>. Jag vill inte ta
mig någon beskyddareställning... Fast varför skulle jag
inte ha rätt att hjälpa dig, hur många gånger har inte du
bisprungit mig! Jag hoppas, att vår vänskap är av högre
värde. Ja, — sade han, milt som en kvinna, och log mot
Vronskij. — Ge mig <i>carte blanche</i>, lämna regementet, och
jag skall oförmärkt laga så att du också kommer med.

— Men du bör förstå, att jag inte har behov av annat,
— sade Vronskij, — än att allt blir som det varit.

Serpuchovskoj reste sig och blev stående framför honom.

— Du sade, att allt skall bli som det varit. Jag förstår,
vad det betyder. Hör nu: vi är jämnåriga, det är ju
möjligt, att du känt fler kvinnor än jag. — Genom ett leende
och en gest antydde Serpuchovskoj, att Vronskij icke skulle
vara orolig och att han mjukt och försiktigt skulle röra vid
det ömma stället. — Men jag är gift, och tro mig, att om
man blott — som någon har skrivit — lärt känna sin egen
hustru, som man hyser kärlek till, känner man till kvinnorna
bättre än om man haft bekantskap med tusental av dem.

— Vi kommer strax! — ropade Vronskij till en officer,
som tittade in i rummet med bud från översten.

Vronskij hade nu lust att höra Serpuchovskoj till slut
och få reda på vad han ville säga honom.

— Ser du, det är min åsikt. Kvinnor — det är den
svåraste stötestenen i vägen för en mans verk. Det är svårt
att älska en kvinna och samtidigt uträtta något. Det finns
blott ett sätt att älska, som skänker fördelar utan att vara
hindersamt, — och det är att vara gift. Hur, ja, hur skall
jag säga dig, vad jag tänker, — sade Serpuchovskoj, som
tyckte om att finna ut liknelser, — vänta litet! Jo,
liksom man bara kan bära en börda och samtidigt utföra
något med händerna, när man har bördan fastsurrad på
ryggen, — och det är äktenskapet. Det fick jag erfara, då jag
gift mig. Med ens blev mina händer fria. Men om man utan
att gifta sig skulle dra samma last med sig, — skulle
händerna bli så upptagna, att man ingenting skulle kunna
uträtta. Se på Mazankov, Krupov. De har fördärvat sina
karriärer för kvinnors skull.

— Men vilka kvinnor! — sade Vronskij, erinrande sig
en fransyska och en aktris, med vilka de båda männen hade
kärleksförbindelser.

— Det är värre, ju mer framskjuten ställning en kvinna
har, bara värre. Eller sak samma. Om det inte är att
släpa en börda med sig, så är det att rycka den till sig från
en annan.

— Du har aldrig älskat, — sade Vronskij i dämpad ton
och stirrade framför sig tänkande på Anna.

— Kan så vara. Men du skall lägga på minnet, vad jag
sagt dig. Och en sak till: kvinnorna ser mycket mer på det
materiella än männen. Vi göra något oerhört av vår kärlek,
men de håller sig alltid <i>terre-à-terre</i>.

— Strax, strax! — vände han sig till en betjänt, som
kommit in i rummet. Men betjänten hade icke, som de
trodde, kommit för att åter igen ge dem en kallelse. Han
hade med sig en biljett till Vronskij.

— Ett bud från furstinnan Tverskaja har avlämnat det
här.

Vronskij bröt kuvertet och blev blossande röd.

— Jag har fått huvudvärk, jag går hem, — sade han
till Serpuchovskoj.

— Nå, farväl då. Ger du mig <i>carte blanche?</i>

— Vi får talas vid senare. Jag skall se till att jag
träffar dig i Petersburg.
</chapter>
<chapter name="XXII">
<h2>XXII.</h2>

Klockan var redan över fem, och för att hinna fram i
tid och dessutom slippa fara i eget ekipage, som alla kände,
steg Vronskij i en för Jasjvin beställd hyrdroska och gav
befallning om att köra så fort som möjligt. Den för fyra
personer avsedda hyrvagnen var rymlig. Han satte sig i ett
hörn, sträckte ut benen på framsätet och försjönk i grubbel.

Ett svagt medvetande om den ordning, vari han bragt
sina affärsangelägenheter, en obestämd erinring av det
beröm och den vänskapsfullhet, han fått erfara av
Serpuchovskoj, som ansett honom för en behövlig person, och först och
främst tanken på det med förväntan motsedda mötet, allt
sammangöt sig till ett allmänintryck av glad livskänsla.
Denna känsla var så stark, att han ofrivilligt formade
läpparna till ett leende. Han drog fötterna ned från framsätet,
lade det ena benet över det andra och tog med handen och
kände på den ena av de smidiga vadorna, som vid gårdagens
kullritt fått en stöt, och lutande sig bakåt tog han ett par
djupa andetag med hela bröstet.

»Härligt, härligt!» sade han till sig själv. Han hade ofta
förr erfarit en glad känsla av sin kropp, men aldrig förr hade
han så funnit behag i sig själv, i sin kropp, som nu. Han
fann behag i att känna denna lätta smärta i det starka
benet, njöt av rörelseförnimmelsen i bröstmusklerna, då han
andades. Samma klara och kyliga augustidag, som så
tröstlöst inverkade på Anna, tycktes honom eggande och
upplivande och uppfriskade hans ansikte och hals, som voro
heta efter duschningen. Briljantindoften från mustascherna
tycktes honom särskilt angenäm i det friska luftdraget.
Allt vad han såg genom vagnsfönstret, allt i denna kyliga
rena luft, i detta bleka ljus före solnedgången var lika friskt,
glatt och starkt som han själv: hustaken, som lyste i den
nedgående solens strålar, de skarpa konturerna på plank
och byggnader, silhuetterna av då och då mötande
fotgängare och ekipage, trädens och gräsmattornas stillastående
grönska, potatislanden med sina regelbundet löpande fåror,
de sneda skuggorna, som föllo från hus och träd, från
buskar och potatisstånd — allt var vackert, likt en vällyckad,
nyss avslutad och fernissad landskapsmålning.

— Fortare, fortare! — ropade han böjande sig ut genom
fönstret. Han tog ut ur fickan en trerubelssedel och stack
den till kusken, då denne vände sig om. Körsvennens hand
trevade rätt på något bredvid vagnslyktan, det visslande
ljudet av en piska hördes, och vagnen rullade raskare fram
längs den jämna chausséen.

»Ingenting, ingenting har jag behov av mer än denna
lycka», — tänkte han stirrande på ringapparatens runda
benknapp, som satt mellan de två främre vagnsfönstren, och i
sin inbillning såg han framför sig Anna sådan han hade sett
henne sista gången. — »För var dag som går, älskar jag
henne mera. Se där är trädgården utanför Wredes villa.
Var finns hon här? Var? Hur har hon menat? Varför har
hon stämt möte med mig här, och varför har hon skrivit i ett
brev från Betsy?» var det enda han nu tänkte. Men det var
icke längre tid till funderingar. Han befallde kusken att
stanna, innan de kört fram till allén, öppnade vagnsdörren
och hoppade ut, medan åkdonet ännu var i rörelse, och gick
in i allén, som ledde upp mot boningshuset. I allén syntes
ingen till, men då han kastade en blick åt högra sidan, blev
han varse Anna. Hennes ansikte var insvept i en slöja,
men han uppfångade strax med förtjust blick en blott för
henne utmärkande egenartad rörelse i gången, skuldrornas
böjning och huvudets hållning, och med ens drog som en
elektrisk ström genom hans kropp. Med förnyad styrka fick
han en känsla av hela sin varelse, från de smidiga
benrörelserna till lungornas höjning och sänkning vid andhämtningen,
och det var som om något lätt kittlande rörde vid hans läppar.

Då de kommit intill varandra, grep hon hårt hans hand.

— Du är väl inte ond på mig, för att jag kallat på dig?
Jag måste nödvändigt träffa dig, — sade hon, och det
allvarliga och hårda uttrycket kring hennes läppar, som hans
blick uppfångade genom floret, åstadkom plötsligt en
förändring i hans sinnestillstånd.

— Jag, skulle jag vara ond! Men hur har du kommit
hit, varifrån?

— Det kan vara detsamma, — sade hon och lade sin
arm på hans, — låt oss gå, jag måste tala med dig.

Han förstod, att något hänt och att detta möte icke
skulle bli av glädjande slag. I hennes närvaro hade han ej
sin egen vilja i sin makt: utan att veta orsaken till hennes
oro, kände han redan, att han ofrivilligt lät samma oro gå
över till sig själv.

— Vad, vad då? — frågade han tryckande med
armbågen mot hennes arm och bemödande sig att i hennes
ansikte läsa hennes tankar.

Hon gick tigande några steg framåt för att samla sin inre
kraft och stannade så plötsligt.

— Jag sade dig inte i går, — började hon, snabbt och
djupt dragande efter andan, — att då jag for hem med
Alexej Alexandrovitj, meddelade jag honom allt... sade,
att jag inte kan vara hans hustru, att... och jag sade allt.

Lyssnande till henne lutade han sig ofrivilligt fram mot
henne med hela kroppen, som ville han därigenom söka
mildra trycket av hennes svåra belägenhet. Men så fort
hon sagt detta, rätade han plötsligt på sig, och hans ansikte
antog ett stolt och hårt uttryck.

— Ja, ja, det är bättre, tusenfalt bättre! Jag förstår,
hur svårt det har varit, — sade han. Men hon hörde ej på
hans ord, hon läste hans tankar i ansiktsuttrycket. Hon
kunde icke veta, att detta ansiktsuttryck hänförde sig till
den första tanke, som stigit upp hos Vronskij, — att nu
en duell var oundviklig. Hon hade aldrig någonsin haft en
tanke på någon duell och uttydde därför detta plötsliga
uttryck av hårdhet på ett annat sätt.

Då hon mottagit sin mans brev, hade hon redan i djupet
av sin själ insett, att allt skulle komma att förbli vid det
gamla, att hon aldrig skulle få krafter att uppge sin
ställning, att överge sin son och förena sig med sin älskare. Den
förmiddag, hon tillbragt hos furstinnan Tverskaja, hade
ytterligare befäst henne i denna förmodan. Men detta möte
med honom var i alla fall för henne av oerhörd vikt. Hon
hade hoppats på att detta möte skulle åstadkomma en
förändring i deras förhållande och rädda henne. Om han, då
han fått denna underrättelse, bestämt, lidelsefullt och utan
en minuts tvekan sade till henne: lämna allt och fly med
mig, skulle hon överge sin son och bege sig bort med sin
älskade. Men underrättelsen framkallade icke det hos
honom, som hon väntat: det var blott som om han blivit
kränkt över något.

— Det var inte alls svårt för mig. Det skedde av sig
själv, — sade hon i lätt retlig ton, — och se här... — hon
fick upp mannens brev ur handsken.

— Jag förstår, jag förstår, — avbröt han henne och
grep brevet men brydde sig icke om att läsa det och sökte
blott lugna henne: — jag har blott önskat ett, jag har blott
bett om en enda sak — att få göra slut på detta tillstånd
för att ägna mitt liv åt din lycka.

— Varför säger du mig detta? — sade hon. — Som om
jag kunde tvivla på det. Om jag tvivlat...

— Vem kommer där? — sade plötsligt Vronskij pekande
på två damer, som kommo gående mot dem: — kanske de
känner oss! — och han gav sig hastigt undan, dragande
henne efter sig, in på en sidostig.

— Ack, för mig är det alldeles likgiltigt! — sade hon.
Hennes läppar darrade till. Och det tycktes honom, som
om hennes ögon med ett underligt uttryck av förbittring
sågo på honom genom floret. — Jag säger, att det inte är
fråga om det. På det kan jag inte tvivla. Men se här vad
han skriver till mig. Läs det. — Hon tvärstannade åter.

Än en gång, alldeles som i första ögonblicket efter
mottagandet av underrättelsen om att hon brutit med sin man,
gav sig Vronskij under det han läste brevet ofrivilligt hän
åt det helt naturliga känslointryck, som hans nya ställning
till den av honom kränkte mannen framkallade. Nu, då
han höll hans brev mellan sina händer, kom han ovillkorligt
att i tankarna föreställa sig den utmaning, som han
sannolikt i dag eller i morgon skulle finna hemma hos sig, och
sedan duellen, vid vilken han med samma kalla och stolta
uttryck, som han nu bar i sitt ansikte, efter att ha lossat
sitt eget skott i luften skulle stå i avvaktan på att den
kränkte mannen skulle skjuta. Och i detsamma flög genom
hans huvud tanken på vad Serpuchovskoj nyss sagt honom
och vad han själv under morgonen tänkt: att det var bäst
att icke binda sig vid någon, och han visste, att han icke
kunde delge henne denna tanke.

Då han läst igenom brevet, lyfte han sina ögon mot
henne med en blick, som saknade fasthet. Hon förstod
strax, att han för sig själv redan tidigare tänkt på detta.
Hon visste, att vad han än komme att säga henne, skulle
han icke säga allt vad han tänkte. Och hon förstod, att
hennes sista hopp svikit henne. Det var icke det, hon hade
väntat.

— Du ser, vad han är för slags människa, — sade hon
med darrande röst, — han...

— Förlåt mig, men jag gläder mig åt detta, — avbröt
Vronskij. — För Guds skull, låt mig tala till punkt, —
tillade han, med blicken bönfallande henne om att ge honom
tid att förklara sina ord. — Jag gläder mig, därför att det
här inte kan, på intet vis kan få förbli så som han
förutsätter.

— Varför kan det inte? — inföll Anna, som sökte hålla
tårarna tillbaka och tydligen icke längre fäste någon
betydelse vid vad han sade. Hon kände, att hennes öde var
avgjort.

Vronskij hade velat säga, att efter duellen, som enligt
hans mening nu var oundviklig, detta icke kunde fortsätta,
men han kom att säga något annat.

— Det kan inte fortsätta. Jag hoppas, att du nu
överger honom. Jag hoppas, — han blev förvirrad och rodnade,
— att du tillåter mig att ordna och planera för vårt liv.
I morgon... — skulle han just fortsätta.

Hon lät honom icke tala till slut.

— Och min son? — utropade hon. — Du ser vad han
skriver: jag måste lämna honom, och jag kan och vill inte
göra det.

— Men, för Guds skull, vad är bättre: att lämna din
son eller att fortsätta i denna förnedrande ställning.

— Förnedrande för vem?

— För alla och mest för dig själv.

— Du säger förnedrande... säg inte så. Detta ord
äger ingen mening för mig, — sade hon med darrande röst.
Hon ville icke, att han nu skulle säga en osanning. För
henne fanns blott kvar kärleken till honom, och hon ville
älska honom. — Du måste förstå, att för mig från den dag,
jag fick dig kär, allt förändrats. Jag har ett, blott ett —
din kärlek. Om den är min, då känner jag mig så högt
uppe och så säker, att ingenting kan vara förnedrande för
mig. Jag är stolt över min ställning, därför att... jag är
stolt därför... stolt... — Hon sade icke ut vad hon var
stolt över. Tårar av skam och förtvivlan kvävde hennes
röst. Hon tvärstannade och började våldsamt snyfta.

Han kände också, att något steg upp i halsen på honom,
andedräkten stockade sig, — och för första gången sedan
uppväxtåren kände han sig gråtfärdig. Han skulle icke
kunna säga vad det var, som så rörde honom: han greps av
medömkan med henne och han kände, att han icke kunde
hjälpa henne, och samtidigt var han medveten om, att
han var skuld till hennes olycka, att han gjort något ont.

— Är då en skilsmässa omöjlig? — sade han stilla.
Utan att svara skakade hon på huvudet. — Är det då
omöjligt att få behålla gossen och ändå överge hemmet?

— Ja, allt är ju beroende av fadern. Nu måste jag
bege mig till honom, — sade hon torrt. Hennes aning,
att allt skulle stanna vid det gamla, hade icke bedragit
henne.

— Om tisdag är jag i Petersburg, och då skall allt bli
avgjort.

— Ja, — sade hon. — Men vi skall inte tala mer om
detta.

Annas vagn, som hon låtit fara bort med tillsägelse att
senare återvända till den Wredeska trädgårdens
gallerstängsel, kom körande. Anna tog farväl av Vronskij och for
hem.
</chapter>
<chapter name="XXIII">
<h2>XXIII.</h2>

På måndagen hade kommissionen av den 2 juni sitt
vanliga sammanträde. Alexej Alexandrovitj trädde in i
sessionssalen och utbytte hälsningar med kommissionens
ordförande och medlemmar, såsom han alltid hade för vana,
satte sig på sin plats och lade handen på de papper, som
där lagts i beredskap för honom. Bland dessa papper
befunno sig en del för hans räkning inhämtade upplysningar
samt utkastet till det meddelande, han hade för avsikt att
göra. För övrigt voro de inkomna upplysningarna icke
behövliga för honom. Han mindes allt och ansåg det för
onödigt att i minnet än en gång genomgå vad han skulle säga.
Han visste, att då tiden var inne och han framför sig skulle
se sin motståndares ansikte, som förgäves ansträngde sig
att anta ett oberört uttryck, skulle hans tal flyta fram av
sig själv mycket bättre än han nu kunde förbereda det.
Han kände på sig, att innehållet i hans tal var så viktigt,
att varje ord skulle komma att äga betydelse. Medan han
under tiden lyssnade på den sedvanliga
protokollsuppläsningen, hade han den mest oskyldiga och oberörda min.
Ingen kunde tänka sig, då han betraktade hans blåådrade
vita händer, som så stillsamt med sina långa fingrar
trevade på kanterna av ett framför honom liggande vitt
pappersark, och därtill iakttog hans huvud, som med ett
uttryck av trötthet hölls lutat åt sidan, att inom kort ur denne
mans läppar skulle framvälla ett tal, som skulle framkalla
en förfärlig storm, så att kommissionens medlemmar skulle
komma att skrika och slå mot varandra och ordföranden
skulle bli tvungen att kalla dem till ordningen. Då
protokollsuppläsningen var slut, meddelade Alexej Alexandrovitj
med sin tysta, tunna röst, att han hade att framlägga några
synpunkter rörande ordnandet av de icke ryskspråkliga
undersåtarnas ställning. Uppmärksamheten samlade sig nu
på honom. Alexej Alexandrovitj harsklade sig och började
utan att se på sin motståndare. I stället utvalde han till
mål för sina blickar såsom han alltid hade för vana, då han
höll sina tal, ansiktet på den, som satt närmast framför
honom, en liten fridsam gubbstackare, som aldrig
någonsin haft någon egen mening inom kommissionen. Vänd mot
denne utvecklade han nu sina synpunkter. Då hans
anförande kom att vidröra den »fundamentala och organiskt
viktiga» lagbestämmelsen, flög hans motståndare upp och
började uttala protester. Strjomov, som även var medlem
av kommissionen och nu blev träffad på en ömtålig punkt,
sökte rättfärdiga sin ställning, och sammankomsten antog
en mycket stormig karaktär. Men Alexej Alexandrovitj
triumferade och hans förslag blev antaget. Det blev tillsatt
tre nya kommissioner, och följande dag sysselsatte samtalet
sig inom en viss sällskapskrets i Petersburg uteslutande med
detta sammanträde. Alexej Alexandrovitjs framgång var
till och med större än han väntat.

På tisdagsmorgonen, dagen efter sammanträdet,
erinrade sig Alexej Alexandrovitj så fort han vaknat med
förnöjelse gårdagens seger och han kunde ej låta bli att le,
fast han ville synas likgiltig, då kanslichefen, som ville
smickra honom meddelade honom de rykten, som nått
honom om vad som skett inom kommissionen.

Upptagen av sitt samtal med kanslichefen glömde Alexej
Alexandrovitj fullständigt bort, att det var tisdag, den dag,
han bestämt för Anna Arkadjevnas inflyttning, och han
blev förvånad och oangenämt överraskad, då en av tjänarna
kom och anmälde hennes ankomst för honom.

Anna anlände till Petersburg tidigt på morgonen. En
vagn hade skickats att möta henne efter telegrafisk begäran
från henne, och på grund härav hade Alexej Alexandrovitj
kunnat veta om hennes ankomst. Men då hon kom hem,
var han henne icke till mötes. Man sade henne, att han
ännu icke lämnat sitt rum och var upptagen av ett samtal
med kanslichefen. Hon bad, att man skulle meddela
mannen, att hon anlänt, och gick upp på sitt rum och sysslade
med att packa upp sina saker i avvaktan på att han skulle
infinna sig hos henne. Men en timme förgick utan att han
kom. Hon gick ut i matsalen under förevändning att där ha
något att ordna med och talade med flit högröstat, väntande
att han skulle komma dit. Men han infann sig icke trots
att hon hörde, hur han kom ut i dörren till sitt arbetsrum,
då han följde kanslichefen, när denne lämnade honom. Hon
visste, att han sin vana trogen snart skulle fara ut i
tjänsteärenden, och hon ville innan dess sammanträffa med honom
för att deras inbördes förhållanden skulle bli närmare
bestämda.

Hon gick över salen och styrde beslutsamt sina steg
mot hans rum. Då hon trädde in, satt han iförd sin vanliga
ämbetsuniform, tydligen redo att bege sig av, vid ett litet
bord, mot vilket han lutade sig med armbågarna, och
stirrade dystert framför sig. Hon såg honom innan han
varseblivit henne, och hon begrep, att han satt och tänkte på
henne.

Då han fick syn på henne, ville han resa sig, men
hejdade sig. Så blossade hans ansikte till, något som Anna aldrig
förr iakttagit hos honom, och han steg hastigt upp och gick
henne till mötes, men såg henne icke in i ögonen utan
riktade sin blick på hennes panna och hårfäste. Han gick fram
till henne, tog hennes hand och bad henne sitta ned.

— Jag är mycket glad, att ni kommit, — sade han och
tog plats bredvid henne och ville synbarligen säga något,
men kom av sig. Ett par gånger ville han börja tala, men
hejdade sig. Trots att hon, då hon berett sig på detta möte,
hade lärt sig att förakta och förebrå honom, visste hon icke,
vad hon skulle säga, och hon fick vid hans anblick en känsla
av medömkan. Och så kom tystnaden att vara rätt länge.
— Är Serjozja kry? — sade han och utan att invänta svar
tillade han: — jag kommer inte att äta middag hemma i
dag och jag måste strax fara.

— Jag hade velat resa till Moskva, — sade hon.

— Nej, ni har gjort bra, mycket bra att ni kommit hit,
— sade han och tystnade åter.

Då hon märkte, att han icke var i stånd att ta upp ett
samtal, började hon själv.

— Alexej Alexandrovitj, — sade hon seende på honom
utan att slå ned ögonen inför hans på hennes hårfäste
oavvänt riktade blick, — jag är en brottslig, en dålig kvinna,
men jag är vad jag har varit, vad jag sade er då, och jag
har kommit för att säga er, att jag ingenting kan ändra.

— Jag har inte frågat er härom, — sade han och såg
henne plötsligt med bestämd och föraktfull blick rakt i
ögonen, — jag har förutsett det. — Under vredens inflytelse
blev han synbarligen åter helt herre över sina
själsförmögenheter. — Men som jag sade er då och sedan har skrivit, —
yttrade han med vass, tunn stämma, — jag upprepar det
nu, jag är inte skyldig att veta det. Jag ignorerar det. Inte
alla hustrur är så goda som ni att så kvickt meddela sina
män en så <i>angenäm</i> underrättelse. — Han lade en särskild
tonvikt på ordet »angenäm». — Jag ignorerar det så länge
världen inte vet det, så länge mitt namn inte är vanärat.
Och därför förbereder jag er på, att vårt förhållande måste
förbli sådant som det alltid varit, och att blott i det fall,
att ni <i>komprometterar</i> er, blir jag tvungen att ta mina mått
och steg för att skydda min heder.

— Men vårt förhållande kan inte förbli detsamma som
förr, — sade Anna med förskrämd röst och såg med
förfäran på honom.

Då hon nu åter såg dessa lugna gester, hörde denna
genomträngande, barnsliga och försmädliga röst, kvävde
avskyn för honom det medlidande, hon nyss känt, och hon
förnam blott fruktan, men ville, vad det än månde kosta,
skaffa sig klarhet i sin ställning.

— Jag kan inte vara er hustru, då jag... — började
hon.

Han gav till ett kallt och ondskefullt skratt.

— Det måtte vara så, att det slags liv, ni valt er,
återspeglar sig i era begrepp. Jag högaktar eller föraktar
tillräckligt mycket bådadera... jag högaktar ert förgångna
och föraktar ert nuvarande... för att stå fjärran från den
tolkning, ni givit mina ord.

Anna suckade och sänkte huvudet.

— För övrigt, jag förstår inte, hur ni, som är så
självständig, — fortsatte han retande upp sig, — och som,
då ni rakt på sak meddelar er man er otrohet, inte
känner något förkastligt däri efter vad det tycks, kan finna
något förkastligt i att uppfylla en hustrus skyldighet mot
sin man?

— Alexej Alexandrovitj! vad vill ni av mig?

— Jag fordrar, att jag här inte möter denne man och
att ni uppför er så, att varken <i>ert umgänge</i> eller <i>tjänstefolket</i>
skall <i>kunna</i> förebrå er... att ni träffat honom. Det tycks,
som om det inte vore mycket begärt. Och för det tillåtes
ni att åtnjuta en hederlig hustrus rättigheter utan att
fullgöra hennes skyldigheter. Det är allt, jag har att säga er.
Nu måste jag ge mig av. Jag äter inte middag hemma. —
Han steg upp och gick mot dörren.

Anna reste sig också. Med en stum bugning släppte han
henne förbi sig.
</chapter>

<chapter name="XXIV">
<h2>XXIV.</h2>

Den natt, Levin tillbragte på hövolmen, hade ej förgått
utan att lämna spår efter sig: det lantbruk, han bedrev,
började han finna motbjudande, det hade för honom förlorat
allt intresse. Trots den utmärkt lovande skörden, hade det
aldrig varit eller i varje fall hade det aldrig synts honom
vara så många motigheter och så många fientliga
förvecklingar mellan honom och hans bönder som detta år, och
orsaken till dessa motigheter och denna fientlighet var
honom nu fullständigt begriplig. Det hänförande behag,
som han erfarit i själva arbetet genom att ha kommit
bönderna nära, den avundsjuka känsla, han hyste för dem och
deras liv, hans önskan efter att få övergå till detta liv,
vilken denna natt icke längre varit en fantasi hos honom utan
en fast avsikt, vars utförande han närmare övertänkt, —
allt detta hade så ändrat hans syn på
lantbruksverksamheten, att han icke längre alls var i stånd att däri finna
samma intresse som förr och icke kunde undgå att se den
oangenäma ställning han hade till bönderna, ett förhållande,
på vilket hela hans verksamhet var grundad.
Uppsättningen av rasförädlade kor, sådana som Pava, den helt
mineralgödda, välupplöjda jorden, de nio lika stora åkrarna
kantade med utplanterade videspön, de nittio grundligt
gödslade des’jatinerna, såningsmaskinerna och mycket annat —
allt detta var nog bra, om arbetet därmed utfördes av honom
själv eller av honom i förening med kamrater, människor,
som hade gemensamma intressen och känslor med honom.
Han hade nu fått klar syn på saken — hans sysslande med
att författa en bok om lantbruksskötsel, vid vilken
grundfaktorn i detta skulle vara arbetaren, hade mycket hjälpt
honom att komma till detta resultat — och han begrep nu
klart, att den lantbruksverksamhet, han bedrev, blott var
en sträng och envis kamp mellan honom och arbetarna, där
å ena sidan förelåg hans oavlåtligt spända strävan att
omändra allt efter bästa möjliga mönster, å andra sidan åter
tingens verkliga tillstånd. Och han märkte, att i denna
kamp vid den största anspänning av kraft från hans sida
och vid frånvaro av all dylik å den andra sidan — det, som
uppnåddes, blott var, att lantbruket nätt och jämnt bar
sig och att de präktiga arbetsredskapen, den vackra
kreatursuppsättningen och jorden icke fördärvades fullständigt
till ingen nytta. Huvudsumman var att den energi, han
lagt in i detta verk, icke förnöttes alldeles förgäves, men han
kunde nu, då idén för hans jordbrukarverksamhet stod klar
för honom, icke värja sig för känslan, att målet för hans
energi var det mest ovärdiga. Vari bestod då denna kamp
egentligen? Han sökte försvara varje kopek, som tillkom
honom — och han kunde icke göra annat: slappades hans
energi, skulle han icke få pengarna att räcka för att betala
sina arbetare — de å sin sida strävade blott efter att få
arbeta i ro och maklighet, det vill säga, i den gamla lunk de
voro vana vid. Det låg i hans intresse, att varje arbetare
åstadkom så mycket som möjligt med sitt arbete, att han
icke var försumlig, att han bemödade sig att icke förstöra
kastskovlar, höräfsor och tröskmaskiner, att han skulle ha
tankarna riktade på det han förehade. Arbetaren däremot
ville ha det så behagligt som möjligt i sin sysselsättning och
ta sig vilopauser och först och främst gå sorglöst och glömskt
fram, utan att ha tankarna med sig. Denna sommar hade
Levin vid varje steg lagt märke till detta. Han hade
skickat ut sitt folk för att slå klöver, som skulle användas till
hö, och därvid valt ut de dåliga des’jatinerna, där
klövergräset var uppblandat med gråbo och var odugligt att ge
frö till nytt utsäde — och man hade tagit sig för att meja
av de des’jatiner, där den bästa fröklövern stod, och sökte
rättfärdiga sitt handlingssätt med att rättaren hade sagt,
att man skulle göra så, och man hade tröstat honom med
att det skulle bli ett utmärkt hö, men han visste, att det
blott berodde på att dessa des’jatiner voro lättare att slå.
Han hade skickat ut en hövändningsmaskin — den hade
fördärvats vid första körningen, därför att bonden, som
skulle sitta på kuskbocken under de ovan honom
kringsvängande skovlarna, fann detta tråkigt. Och så tröstade
man honom med att kvinnorna skulle skaka om höet fort
nog. Plogarna blevo odugliga, därför att det icke föll den
plöjande in att sänka ståleggen, som kommit för högt upp,
och genom att vända med för stor häftighet plågade denne
hästarna och fördärvade jorden, — och så bad man Levin
att icke oroa sig. Hästarna lät man gå in på veteåkrarna,
därför att ingen av arbetsfolket ville tjänstgöra som
särskild nattvakt. Fast de fått tillsägelse att låta bli att göra
så, turade folket om att hålla vakten om natten, och Vanjka,
som varit i arbete hela dagen, somnade in och sade så
ångerfull över sitt fel: »gör med mig vad herrn vill». Tre av de
allra bästa kalvarna lät man äta sig fördärvade på en
klövervall, dit man släppt ut dem utan att ge dem vatten att
dricka, och man ville icke sätta tro till att de fått magen
uppsvälld av klövern, och som tröst för Levin inberättade
man, att på ett av granngodsen hundratolv kreatur hade fått
sätta till livet på tre dagar. Allt detta blev begånget icke
därför, att någon önskade tillfoga Levin eller hans
lantbruk skada, tvärtom — han visste, att folket tyckte om
honom, ansåg honom vara en enkel och rättfram husbonde
— det var det högsta beröm man kunde ge —, utan man
gjorde på det sättet, därför att man hade lust efter ett
muntert och sorglöst arbete och av den orsak att Levins
intressen icke blott voro folket främmande och obegripliga,
utan på ett ödesdigert sätt stodo i motsättning till dettas
mest välgrundade intressen. Redan länge hade Levin känt
otillfredsställelse i sitt förhållande till lantbruket. Han såg,
att hans farkost hade en läcka, men han var icke, i stånd att
finna denna läcka och sökte icke efter den, kanske med
flit bedragande sig själv. (Han skulle ha mist sitt sista
hopp, om han fått upp ögonen för hur det var.) Men nu
kunde han icke längre bedra sig själv. Lantbruket, som han
hade att leda, hade icke blott förlorat intresset för honom,
utan rent av blivit honom motbjudande, och han kunde
icke längre syssla med det.

Härtill bidrog också medvetandet om att Kitty
Stjerbatskaja, som han ville men icke kunde besöka, nu befann
sig på trettio versts avstånd från honom. Darja
Alexandrovna Oblonskaja hade vid hans besök hos henne
uppmanat honom att infinna sig hos dem, det ville säga att
komma för att förnya sitt frieri till systern, som nu, efter
vad hon antydde, icke skulle avböja det. Levin hade själv,
då han fick se Kitty Stjerbatskaja, förstått, att han icke
upphört att älska henne, men det var honom omöjligt att
fara till Oblonskijs, då han visste, att hon befann sig där.
Den omständigheten, att han framfört ett frieri till henne
och hon avböjt detta, hade mellan honom och henne rest
en oöverstiglig mur. »Jag kan inte be henne bli min hustru
bara därför, att hon inte kan bli gift med den, som hon
velat ha», — sade han till sig själv, och denna tanke gjorde
honom kall och fientlig mot henne. — Jag kommer inte att
vara i stånd att tala med henne utan att plågas av en
känsla av förebråelse, jag kan inte utan bitterhet se på
henne, och hon kommer att ännu mer förakta mig. Så måste
det bli. Och dessutom, hur kan jag nu efter det, som Darja
Alexandrovna sagt mig, ge mig till att fara dit? Skulle jag
då kunna låta bli att visa, att jag vet, vad hon sagt mig?
Och jag skulle storsinnat komma dit för att förlåta henne,
för att förbarma mig över henne! Skulle jag inför henne
spela rollen av en, som förlåtande bevärdigar henne sin
kärlek... Varför skulle Darja Alexandrovna säga mig detta?
Av en tillfällighet hade jag ju kunnat träffa henne, och då
hade allt skett av sig själv, men nu är det omöjligt, omöjligt!»

Från Darja Alexandrovna kom det ett brev med
anhållan om att få låna en damsadel för Kittys räkning. »Jag har
hört, att ni har en damsadel», — skrev hon till honom. —
»Jag hoppas, att ni själv kommer hit med den.»

Men det var mer än han kunde tåla. Hur kunde en
förståndig och fint uppfostrad kvinna så förnedra sin syster!
Han skrev väl ett tiotal biljetter, men rev sönder dem alla
och skickade sadeln utan att bifoga någon svarsskrivelse.
Att skriva, att han skulle infinna sig, var en omöjlighet,
därför att han icke kunde bege sig dit; att skriva, att han
icke kunde infinna sig, därför att han var hindrad av något
eller stod i begrepp att resa bort, var ännu sämre. Han
skickade dit sadeln utan en rad till svar och nedtyngd av
en förnimmelse av att ha gjort något skamligt begav han
sig dagen därpå, efter att ha anförtrott vården av det för
honom förhatliga lantbruket åt rättaren, till sin vän
Svijazjskij, som bodde långt borta i en annan del av
guvernementet och på sitt gods hade utmärkta kärrmarker för jakt
på dubbelbeckasin och sedan lång tid tillbaka sänt honom
brev med uppmaning att infria ett gammalt löfte om att
tillbringa en tid hos honom. Kärrmarkerna med
dubbelbeckasinerna i Surov-distriktet hade sedan länge frestat
Levin, men för sina lantbruksbestyrs skull hade han
ständigt skjutit upp denna resa. Nu var han emellertid glad
att ha anledning att resa bort både från grannskapet med
familjen Stjerbatskijs damer och särskilt från
lantbruket för att hänge sig åt jakten, som för honom alltid varit
en utmärkt tröst i livets bedrövelser.
</chapter>

<chapter name="XXV">
<h2>XXV.</h2>

Till Surov-distriktet ledde varken någon järnväg eller
gick det ordnad postskjuts, och Levin fick fara i tarantass
med egna hästar.

Kommen halvvägs stannade han hos en förmögen bonde
för att fodra hästarna. Den skallige, levnadsfriske gubben
med ett yvigt, rödbrunt, i kanterna grånat skägg kom och
öppnade inkörsporten och tryckte sig tätt intill
grindstolpen för att trespannet skulle komma igenom. Sedan gubben
anvisat kusken plats under ett skjultak på den stora, rena
och välansade nya gårdsplanen, där brandskadade gamla
plogar stodo, bad han Levin in till sig i kammaren. En
snyggt klädd ung kvinna med galoscher på de bara fötterna
stod nedhukad sysselsatt med att rengöra golvet i den
nybyggda förstugan. Hon blev förskräckt för hunden, som
kom inspringande efter Levin, och gav till ett skrik, men
skrattade strax därefter åt sin rädsla, då hon fick höra att
hunden icke rörde någon. Sedan hon med sin bara arm
utpekat kammardörren för Levin, böjde hon sig åter ned
döljande sitt vackra ansikte och fortsatte med skurningen.

— Skall jag sätta fram samovaren? — frågade hon.

— Ja, var så snäll.

Kammaren var ett stort avbalkat rum med holländsk
spis. Nedanför helgonbilderna stod ett i brokigt mönster
målat bord, en bänk och två stolar. Borta vid dörren var ett
skåp för bordskärlen. Fönsterluckorna voro tillslutna,
mycket litet flugor sågos till, och det var så snyggt, att Levin
blev orolig för att Laska, som sprungit vid sidan av vagnen
under färden och tagit sig bad i vägpölarna, skulle smutsa
ned golvet, och han lät hunden lägga sig ned i hörnet
närmast dörren. Efter att ha beskådat kammaren gick Levin
ut på gården bakom huset. Den nätta unga kvinnan i
galoscherna sprang framför honom bärande två tomma ämbar
vaggande på ett ok, hon skulle bort för att hämta vatten
vid brunnen.

— Kvickt skall det gå! — ropade gubben gladlynt efter
henne och kom fram till Levin. — Skall herrn fara till
Nikolaj Ivanovitj Svijazjskij? Han brukar också besöka oss, —
började han, tydligen upplagd för att prata, och lutade
armbågen mot förstutrappans ledstång. Mitt under det
gubben berättade om sin bekantskap med Svijazjskij
hördes porten åter knarra till och in på gården kommo körande
arbetare, som med plogar och harvar vände åter från åkern.
Hästarna, som forslade åkerredskapen, voro bastanta och
välnärda. Arbetarna hörde synbarligen till huset: två voro
unga karlar i skärmmössor och kattunsskjortor, de båda
andra voro lejda arbetare iförda hamptygsskjortor, den ene
var gammal, den andre var en ännu ung man.

Gubben steg ned från förstutrappan och gick bort till
hästarna och började att spänna från dem.

— Vad har ni plöjt? — frågade Levin.

— De har varit och plöjt i potatislanden. Vi har ju en
jordbit. Hör du, Fedot, släpp inte valacken utan bind
fast honom vid trähon, vi ska spänna för en annan häst.

— Nå, far, plogbillarna, som jag sagt till om, är de här?
— frågade en storväxt yngling med frisk hy, tydligen en
son till gubben.

— De är i slädarna, — svarade gubben, som rullade hop
de avtagna tömmarna och kastade dem på marken. — Du
kan ställa dem i ordning medan de äter middag.

Den nätta unga kvinnan kom förbi och gick in i förstugan
bärande på två fulla vattenämbar, vars tyngd tryckte ned
skuldrorna. En del andra kvinnor uppenbarade sig nu också,
unga och vackra, medelålders och gamla och fula, med och
utan barn.

Samovaren började puttra. Arbetarna och sönerna i
huset, som slutat sitt bestyr med hästarna, gingo för att
äta middag. Levin, som ur sin vagn hämtat den medförda
matsäcken, bjöd gubben att dricka te i sitt sällskap.

— Ja, fast jag har ju redan druckit, — sade gubben,
som dock med förnöjelse upptog hans inbjudan. — Men
kanske för sällskaps skull.

Medan de drucko te, fick Levin stifta bekantskap med
gubbens lantbruk i hela dess historiska utveckling. Gubben
hade för tio år sedan av en godsägarinna arrenderat
hundratjugo des’jatiner och förra året hade han köpt dem och
ytterligare tagit i arrende trehundra des’jatiner av en
godsägare i grannskapet. En mindre del av jorden, den som var
sämst, arrenderade han ut, men ungefär fyrtio des’jatiner
åkerjord skötte han själv med hjälp av sin familj och två
lejda arbetare. Gubben klagade över, att det gick dåligt
med lantbruket, men Levin förstod, att han beklagade sig
blott för att han ansåg anständigheten bjuda så och att hans
lantbruk var i blomstrande skick. Om det hade gått illa,
skulle han icke ha köpt jord till hundrafem rubel
des’jatinen, icke kunnat låta sina tre söner och sin brorson gifta
sig, icke ha byggt upp sitt hus två gånger efter inträffade
eldsvådor och därtill bättre för var gång. Trots gubbens
klagomål kunde man lägga märke till, att han var stolt över
sitt välstånd, stolt över sina söner, sin brorson,
svärdöttrarna, hästarna, korna och framför allt över att hans stora
lantbruk bar sig. Av samtalen med gubben erfor Levin, att
ej heller denne underlåtit att införa vissa nyheter. Han
odlade mycket potatis och hans potatis, som Levin på
ditfärden sett, hade redan blommat ut och fått äpplen, då
Levins potatis först nyss kommit i blomning. Gubben plöjde
sina potatisland med järnplog, som han skaffat sig av en
godsägare. Vidare odlade han vete. Särskilt förvånade sig
Levin över en viss detalj i hans lantbruk, att nämligen
gubben, då han rensat rågen, fodrade sina hästar med de
rågstånd, som kommit med bland ogräset. Hur många gånger
hade icke Levin, då han såg detta utmärkta foder förfaras,
velat låta ta vara på det, men det hade alltid visat sig
ogörligt. Men hos denne bonde gjorde man så, och han kunde
icke nog prisa detta foderämne.

— Ja, vad skulle då kvinnfolken göra? De bär upp det
i högar på vägen, och så hämtas det med vagn.

— Se, hos oss godsägare är det ständigt svårigheter
med arbetarna, — sade Levin och räckte gubben ett glas
med te.

— Tack, — svarade gubben och tog glaset, men avstod
från att ta socker och visade på en bit, som han tidigare
gnagt på. — Ja, varför skall man ha med arbetare att
göra. Det är ett rent fördärv. Tänk bara på Svijazjskij.
Vi vet hurudan jord han har — den är guld värd, men
den skörd, han får, är inte att skryta med. Allt beror på
försumlighet.

— Ja, men du driver ju också lantbruk med arbetare?

— Vi sköter det på bönders vis. Vi kan göra allt själva.
Är en arbetare usel, så bort med honom, vi klarar oss med
vårt eget folk.

— Far lille, Finogen vill ha tjära, — sade kvinnan i
galoscherna, som kommit in i rummet.

— Ja, på det viset är det hos oss, herrn! — sade gubben
och reste sig, korsade sig omständligt, tackade Levin och
gick ut.

Då Levin kom in i vardagsrummet för att kalla på sin
kusk, fick han se en samlad hop av husets män sittande
till bords. Kvinnorna passade upp dem stående. Den unge
friskhyade sonen höll just på att med munnen full av gröt
berätta något lustigt, och alla skrattade, särskilt hjärtligt
kvinnan i galoscherna, som stod och hällde upp kålsoppa i
en skål.

Det är mycket möjligt, att de tilltalande dragen i den
galoschbärande kvinnans ansikte i hög grad bidrogo till att
förstärka det intryck av välskött hem, som denna bondgård
gjorde på Levin, detta intryck var emellertid så starkt, att
Levin sedan icke kunde komma ifrån det. Och under hela
vägen från bondgubben till Svijazjskij kom han gång på
gång att tänka på detta lantbrukarhem, som om det i det
intryck, han fått av det, funnits något, som påfordrade
hans alldeles särskilda uppmärksamhet.
</chapter>

<chapter name="XXVI">
<h2>XXVI.</h2>

Svijazjskij var adelsmarskalk inom sitt
guvernementsdistrikt. Han var fem år äldre än Levin och gift sedan
flera år. I hans hem vistades en ung svägerska till honom,
en flicka, som Levin fann mycket sympatisk. Och Levin
visste, att Svijazjskij och hans hustru mycket gärna skulle
velat gifta bort denna flicka med honom. Han visste detta
alldeles säkert såsom unge män, som bli betraktade som
friare, bruka ha känning av en dylik sak, fast han aldrig
skulle kunnat besluta sig för att säga det till någon och han
visste också, att han, fastän denna flicka av allt att döma
borde kunna bli en förträfflig maka, lika litet kunde gifta
sig med henne, till och med om han icke vore förälskad i
Kitty Stjerbatskaja, som flyga upp mot himlen. Och hans
medvetande härom förgiftade för honom det nöje, som han
hoppats på av sin färd till Svijazjskij.

Då han fick Svijazjskijs brev med inbjudan att delta i
jakt, tänkte Levin strax på detta, men kom trots allt till
den slutsatsen, att dylika planer från Svijazjskijs sida i
fråga om honom blott förefunnos i en grundlös förmodan hos
Levin själv, och han beslöt sig därför att i alla fall fara dit.
Dessutom hyste han i all hemlighet lust att iaktta sig själv,
att än en gång anställa ett prov med sig och denna flicka.
Hemlivet hos Svijazjskijs var synnerligen angenämt, och
Svijazjskij själv, den präktigaste typ för en
kommunalpamp, som Levin lärt känna, erbjöd honom alltjämt det
allra största intresse.

Svijazjskij var en bland de i Levins ögon underliga
människor, vilkas tänkande, ytterst följdriktigt, fast aldrig fullt
självständigt, gick sin egen väg, men vilkas liv, ovanligt
bestämt och säkert i sin riktning, fullständigt oavhängigt
och ofta nog i strid med tankens verksamhet, också gick
sin egen väg. Svijazjskij var en man av mer än vanligt
liberalt tänkesätt. Han föraktade adeln och såg i alla
adelsmän hemliga anhängare till livegenskapen, som blott av
feghet icke gåvo uttryck åt denna sin åsikt. Han ansåg
Ryssland vara ett förkommet land i stil med Turkiet och
dess styrelse vara så usel, att han aldrig kunde förmå sig
att på allvar kritisera vad den företog sig, och samtidigt
tjänstgjorde han som adelsmarskalk och var som sådan
mönstergill och då han for ut i bygden försummade han ej
att sätta på sig den kokardprydda mössan med dess röda
randsnodd. Han ansåg, att ett människovärdigt liv blott
var möjligt i utlandet, dit han begav sig så fort tillfälle
erbjöd sig, och samtidigt skötte han i Ryssland ett
mycket mångsidigt och till hög nivå uppdrivet jordbruk och
följde i ovanlig grad intresserad med allt och kände till allt,
som skedde i Ryssland. Han ansåg, att den ryske bonden
stod på ett utvecklingsstadium mellan apa och människa,
och samtidigt därmed var han vid landstingsvalen den som
beredvilligast skakade hand med bönderna och lyssnade till
deras åsikter. Han hade icke den ringaste tro på något
översinnligt, men var mycket upptagen av frågan rörande
förbättringen av prästerskapets villkor och förminskning
av församlingarnas antal och nedlade därvid all möda på att
i hans by kyrkan skulle bli kvar.

I kvinnofrågan tillhörde han ytterlighetsmännen, som
höllo på kvinnans fullständiga frihet och särskilt hennes
rätt till arbete, men hans samliv med hustrun förflöt på ett
sätt, som kom alla att förundra sig över endräkten i ett
barnlöst äktenskap, där han anordnat sin hustrus liv så,
att hon ingenting gjorde och ingenting kunde göra, som låg
utanför den med mannen gemensamma omsorgen att
tillbringa tiden på bästa och trevligaste sätt.

Om Levin icke hade haft förmågan att söka förstå
människorna från deras bästa sida, skulle Svijazjskijs karaktär
icke ha erbjudit honom något som helst tvivelsmål. Han
skulle ha sagt till sig själv: »en dumbom eller en struntkarl»,
och därmed skulle hela saken varit klar. Men han kunde
icke säga dumbom, därför att Svijazjskij otvivelaktligen
icke blott var en mycket förståndig man, utan även en man
med stor bildning, som på ett ovanligt okonstlat sätt visste
att uppbära denna. Det fanns icke ett ämne, som han icke
kände till, men han visade blott sin insikt, då han blev
nödsakad att göra det. Ännu mindre kunde Levin säga, att
han var en struntkarl, därför att Svijazjskij alldeles tydligt
var en hederlig, god och förståndig man, som alltid
gladlynt och livfullt gav sig hän åt handlingar, som högt
skattades av hela hans omgivning, och han hade alldeles säkert
icke någonsin gjort eller kunnat göra något dåligt.

Levin hade ansträngt sig att förstå honom och icke
kommit till någon förståelse och såg alltjämt på honom och
hans liv som på en levande gåta.

Levin och Svijazjskij voro nära vänner, och därför kunde
Levin tillåta sig att forskande iaktta honom, att söka tränga
till själva djupet av hans livssyn, men det hade alltid varit
förgäves. Varje gång, då Levin hade försökt att komma
längre än till de för alla tillgängliga mottagningsrummen i
Svijazjskijs psyke, hade han iakttagit, att denne blivit lätt
förbryllad. En knappt märkbar ängslan hade skymtat i
hans blick, liksom fruktade han, att Levin skulle komma
att förstå honom, och han hade städse i all godmodighet
med hjälp av skämt sökt sätta sig till motvärn.

Efter den missräkning, Levin fått erfara i sin
lantbruksverksamhet, var det honom nu särskilt angenämt att få
vistas en tid hos Svijazjskij. Frånsett, att i och för sig en
okonstlad känsla av glädje ingöts hos honom vid anblicken
av detta lyckliga, med sig själv och andra förnöjda duvpar
och deras välordnade bo, hade Levin, som kände sig så
otillfredsställd med sitt eget liv, stor lust att hos Svijazjskij
nå fram till den hemlighet, som åt denne gav en sådan
klarhet, bestämdhet och glättighet i livet. Dessutom visste
han, att man hos Svijazjskij skulle träffa godsägare från
grannskapet, och han hade för närvarande ett särskilt
intresse av att få tala med dem, lyssna till deras samtal om
lantbrukssysslor, om den väntade skörden, om
anställandet av arbetare o. s. v., allt sådant, som Levin visste man
vant sig att anse för något mycket lågt, men som nu var
det enda, som hade vikt för honom. »Det är ju möjligt, att
sådant inte var av betydelse under livegenskapstiden eller
att det inte är det i England. I bägge fallen rör det sig om
betingelserna, som stadgat sig, men nu hos oss i Ryssland,
där allt nyss har blivit omkastat och som bäst håller på att
ordna sig, är frågan om hur dessa betingelser skall ordnas
den enda fråga, som är av verklig vikt för landet», tänkte
Levin.

Jakten blev sämre, än Levin väntat. Kärret hade
torkat ut, och det fanns icke alls några dubbla beckasiner.
Han fick gå hela dagen och hade med sig hem blott tre
skjutna fåglar, men han förde dock med sig som alltid
från en jakt en förträfflig aptit, ett utmärkt humör och det
upplivade själstillstånd, som alltid en kraftig kroppsrörelse
brukade framkalla hos honom. Och under jakten, då han
som det tycktes honom icke tänkte på något, kom han
gång på gång att erinra sig bondgubben och hans familj,
och det var som om detta intryck påfordrade icke blott hans
uppmärksamhet utan även ett avgörande i fråga om något,
som stod i samband med det.

Och på kvällen utspann sig vid tebordet i närvaro av
två godsägare, som infunnit sig i anledning av någon
förmyndareangelägenhet, just det intressanta samtal, som
Levin väntat sig.

Levin satt vid värdinnans sida och måste tala med
henne och hennes syster, som satt mitt emot honom vid
tebordet. Värdinnan var en liten blond kvinna med runt
ansikte, som livades av ett soligt leende och små gropar i
kinderna. Levin försökte sig på att genom henne komma
närmare lösningen av den gåta, som hennes man erbjöd
honom, men han hade icke sin vanliga fulla tankefrihet,
därför att han plågades av en känsla av tafatthet. Anledningen
till denna obehagliga känsla var, att mittemot honom satt
värdens svägerska, som särskilt för hans skull, så fick han
för sig, hade ifört sig en ovanlig klänning, som blottade det
vita bröstet genom en egendomlig trapezformad urringning,
och denna fyrkant störde nu, trots att bröstet var särdeles
vitt eller kanske just därför, Levins tankero. Han inbillade
sig, sannolikt med orätt, att denna urringning gjorts
särskilt för hans skull, och ansåg sig icke ha rätt att titta på
den och ansträngde sig att låta bli det, men han hade ändå
en skuldkänsla, bara därför att denna urringning kommit
till. Levin tyckte, att det var, som om han bedrog någon,
att han borde komma med en förklaring, men att det var
alldeles omöjligt att göra det, och därför rodnade han gång på
gång, var orolig och kände sig bortkommen. Hans
tafatthet meddelade sig också så småningom till hans värds vackra
svägerska. Men värdinnan tycktes icke märka detta och
bemödade sig om att dra systern in i samtalet.

— Ni säger, — sade värdinnan fortsättande ett
påbörjat meningsutbyte, — att allt, som är ryskt, inte kan
intressera min man. Tvärtom, han kan nog vara gladlynt i
utlandet, men ändå aldrig så som här hemma. Här känner
han sig i sin rätta omgivning. Han har så mycket att
bestyra, och han har förmåga att intressera sig för allt. Ack,
ni har inte varit i vår skola?

— Jag har sett den... Det är ju det lilla huset med
murgröna kring väggarna?

— Ja, där har Nast’jas sitt göra, — sade hon med en
gest bort mot systern.

— Deltar ni själv i undervisningen? — frågade Levin,
ansträngande sig att titta på sidan om utskärningen, men
kännande på sig, att, hur han än komme att rikta ögonen
mot det hållet, skulle han ändå råka se den där urringningen.

— Ja, jag har själv gett undervisning och gör så än, fast
vi har en utmärkt lärarinna. Vi har också infört gymnastik.

— Nej tack, inte mer te för mig, — sade Levin och reste
sig rodnande i detsamma medveten om att han begick en
oartighet, men han kunde icke längre uthärda detta samtal.
— Jag hör, att man talar om något mycket intressant, —
tillade han och gick bort till andra ändan av bordet, där
värden och de två godsägarna sutto. Svijazjskij satt med
sidan vänd mot bordet och vred med ena handen på en
tekopp stödjande armbågen mot bordskivan, med den andra
handen tog han sig om sitt skägg, som han omväxlande
lyfte upp mot näsan och åter lät sjunka, som luktade han
på det. Med en tindrande glimt i sina svarta ögon höll han
blicken riktad på en gråmustaschig godsägare, som höll på
att tala sig het, och fann tydligen nöje i vad denne sade.
Godsägaren klagade över folket. Det stod klart för Levin, att
Svijazjskij satt och tänkte på ett svar på dessa klagomål, som
med ens skulle slå omkull hela tankegången i vad som sades,
men att han med hänsyn till situationens krav icke kunde ge
detta svar och nu icke utan att vara road satt och lyssnade till
denne godsherres komiskt färgade utläggning av sina åsikter.

Godsägaren med de grå mustascherna var tydligen en
förhärdad anhängare av livegenskapen, en man av gamla
stammen, som vuxit fast på landet och med lidelse gick upp
i sitt lantbruk. Tecken härpå såg Levin både i hans dräkt,
en gammalmodig sliten bonjour, ett plagg som godsägaren
tydligen icke var van att bära, och i hans kloka, buttra blick,
i hans välformade äktryska uttryckssätt, i hans tydligen
under lång erfarenhet förvärvade myndiga befallarton och
i de beslutsamma rörelser, han gjorde med sina stora
välbildade, solbrynta händer, vilkas enda prydnad var en
gammal förlovningsring.
</chapter>
<chapter name="XXVII">
<h2>XXVII.</h2>

— Om det bara inte gjorde en ont att överge vad man
satt i gång... det är mycket arbete, som är nedlagt i det...
skulle jag vifta farväl åt alltihop, sälja det och resa min väg
från alltsammans som Nikolaj Ivanovitj... och höra på
»Sköna Helena», — sade godsägaren, medan ett gemytligt
leende upplyste hans förståndiga gammalmansansikte.

— Ja, men ni överger det inte, — sade Nikolaj Ivanovitj
Svijazjskij, — det är tydligen någon uträkning med det.

— Ja, det är bara den uträkningen, att jag bor där jag
är hemma, i ett hus, som inte är köpt och inte hyrt. Och
så att man går och hoppas på att folket skall komma till
förstånd. Och så, tro mig, detta fylleri och denna
liderlighet!... Alla har gjort inbördes delning, varken hästar eller
kor har de. En bonde kan hålla på att förgås av hunger,
men tar man sig an honom och lejer honom som arbetare,
— går han bara och lurar på, hur han skall anställa skada
och till på köpet ger han sig till att anlita fredsdomaren.

— Ja, men så klagar ni också hos fredsdomaren, — sade
Svijazjskij.

— Klagar jag? Nej, för aldrig det skulle jag! Sådana
underhandlingar tar ju en vändning, så att man inte blir
glad åt att man klagat! Vid fabriken hade arbetare tagit
emot handpenning och så gått sin väg. Och vad gjorde
fredsdomarn? Han gav dem rätt. Det hela hålles bara
uppe av distriktsdomstolen och lantfogden. Han kan prygla
bonden som i gamla dagar. Funnes inte han, vore det
så gott att ge upp allt och ge sig av till världens ända!

Godsägaren retades tydligen med Svijazjskij, men denne
blev icke ond, utan roades synbarligen därav.

— Ja, vi får allt sköta vårt lantbruk utan att anlita
kraftmedel, jag, Levin och han där, — sade han leende och
pekade på den andre godsägaren.

— Ja, hos Michail Petrovitj går det, men fråga bara
hur! Är det kanske ett rationellt jordbruk? — sade
godsägaren, som tydligen ville briljera med ordet »rationellt».

— Mitt lantbruk är av enkelt slag, — sade Michail
Petrovitj. — Gud ske lov för det. Mitt lantbruk ger blott
så mycket, att jag har pengar liggande för att betala
skatterna på hösten. Och så kommer bönderna och säger: far
lille, hjälp oss! Nå, det är nu mina grannar, och det gör mig
ont om dem. Nå, så ger man dem då pengar att betala
skatten för första fyramånadsperioden och säger bara: kom
nu ihåg, mina vänner, att jag hjälpt er, hjälp se’n mig, när
det behövs — vid havresådden, vid höbärgningen, då säden
skall slås får man räkna ut, hur mycket varje bondgård
skall lämna hjälp. Men det finns också samvetslöst folk
bland dem, det är sant.

Levin, som sedan gammalt kände till dessa
patriarkaliska bruk, utbytte en hastig blick med Svijazjskij och
avbröt Michail Petrovitj och vände sig på nytt till godsägaren
med de grå mustascherna.

— Nå, hur anser ni? — frågade han: — hur bör man
nu för tiden driva lantbruk?

— Jo, så som Michail Petrovitj gör. Antingen lämna
ut jorden till hälftenbruk eller arrendera ut den åt
bönderna. Det går an, men därigenom förstörs dock den
allmänna statsförmögenheten. Där jorden förr hos mig under
livegenskapstiden vid förståndig skötsel gav niofaldigt igen,
där ger den nu vid hälftenbruk blott trefaldigt.
Bondeemancipationen har fördärvat Ryssland!

Svijazjskij såg med en leende glimt i ögat på Levin och
antydde med en knappt märkbar gest sin spefullhet, men
Levin fann icke godsägarens ord löjliga, — han förstod mer
av dem än Svijazjskij. Mycket av vad godsägaren i
fortsättningen yttrade, framhävande varför Ryssland förstörts
av bondefrigörelsen, tycktes honom till och med i hög grad
sant och för honom nytt och obestridligt. Godsägaren
framlade synbarligen en egen tanke — något som icke ofta
händer, och det var en tanke, till vilken han ingalunda kommit
genom lust till tomt teoretiskt tidsfördriv. I hans ord låg
en tanke, som vuxit upp ur hans livsbetingelser och som
han suttit och funderat ut i sin lantliga ensamhet och från
alla sidor övervägt.

— Det är så, om ni vill ge akt på det, att allt
framåtskridande utföres blott av de styrande, — sade han tydligen
med avsikt att framhäva, att han ej var utan bildning. —
Tänk på Peters, Katarinas, Alexanders reformer. Tänk på
Europas historia. Alltjämt större framsteg i
jordbruksförhållandena. Tänk på potatisen — även den har genom
maktspråk blivit införd hos oss. I vår tid har vi godsägare
medan livegenskapen ännu fanns förkovrat vårt jordbruk,
både torkrior och sädesrensare och gödsling och alla
redskap, allt har vi infört genom vår makt, och bönderna har
till en början stretat emot, men sedan härmat efter oss.
Nu, då livegenskapen blivit upphävd, har man berövat oss
vår makt, — och så måste vårt jordbruk, där det har
kommit på en hög nivå, åter sjunka ner mot det primitiva,
vilda tillståndet. Så fattar jag saken.

— Och varför så? Om jordbruket bedrives rationellt,
kan ni sköta det med lejd arbetskraft, — sade Svijazjskij.

— Ja, men makt saknas. Med hjälp av vem skall jag
bedriva det, om jag får fråga?

»Där har vi det — arbetskraften, huvudelementet i
lantbruket», tänkte Levin.

— Jo, med arbetarna.

— Arbetarna vill inte arbeta ordentligt och med goda
redskap. Vår ryske arbetare förstår bara en sak — att
supa sig full som ett svin och fördärva allt som anförtros
honom. Hästarna låter han dricka, så att de tar skada,
präktigt seldon sliter han sönder, ett järnbeslaget hjul
låter han byta bort mot en sup, i tröskmaskinen släpper han
ner en järnbult för att fördärva den. Allt som inte är gjort
efter hans huvud förargar honom. Därför har hela
jordbrukets nivå sjunkit. Jordarealer får ligga försummade,
överväxta med ogräs eller har utdelats till bönderna, och där
man förr kunde frambringa en million tjetvert av spannmål,
blir det bara hundra tusen, nationalrikedomen har minskats.
Hade man gjort det här med klok överläggning...

Och han började utveckla sin plan för bondefrigörelse,
där dessa olägenheter skulle ha kunnat undvikas.

Denna utläggning intresserade icke Levin, men då den
var slut, vände Levin tillbaka till vad som först blivit sagt
och yttrade vänd till Svijazjskij ansträngande sig att få
honom att säga sin allvarliga mening i saken.

— Det, att jordbruksnivån sjunker och att det under
de förhållanden, i vilka vi står till våra arbetare, är en
omöjlighet att med framgång driva ett rationellt lantbruk
är fullständigt riktigt, — sade han.

— Det kan jag inte finna, — inföll Svijazjskij nu på
fullt allvar, — jag kan blott märka, att vi inte förstår oss
på att driva lantbruk och att, tvärt emot vad ni tycks mena,
det lantbruk, som bedrevs under livegenskapens tid, inte
stod för högt utan alltför lågt. Vi saknar både maskiner och
goda dragdjur och ordentlig ledning av det hela, vi förstår
oss inte på att göra upp beräkningar. Fråga en lantbrukare,
— han vet inte, vad som är till nytta och inte till nytta för
honom.

— Italienskt bokhålleri, — sade godsägaren ironiskt.
— Hur man än beräknar allt som förstörs för en, blir det
ändå ingen vinst.

— Varför förstör de? — Ert gamla ryska tröskverk
förstör de, men mitt ångtröskverk fördärvar man inte. En
hästkrake av, vad var det nu, toskansk ras, som man får
dra vid svansen ur spiltan, den kan de fördärva, men inför
i stället percheronhästar eller arbetshästar av vår
bit’jukras, de fördärvas inte. Och så är det med allt. Vi måste
skaffa oss grundligare insikter i lantbruksskötsel.

— Ja, det låter något, Nikolaj Ivanytj! Det är lätt att
prata, men håller man en son vid universitetet och har att
uppfostra andra vid gymnasiet, — så blir det, som för mig,
ingenting att köpa percheronhästar för.

— För den sakens skull finns det banker.

— För att man skall låta det sista man har gå under
klubban? Nej, tack!

— Jag håller med om, att det är nödvändigt och
möjligt att ytterligare höja jordbruksnivån, — sade Levin. —
Jag idkar också lantbruk och jag har penningmedel till
mitt förfogande, men jag har inte kunnat utträtta något.
Jag vet inte för vem banker är behövliga. Jag har
åtminstone så ofta jag lagt ner pengar på lantbruket, gjort det med
förlust. På kreatursköp har jag gjort förlust och på
maskiner likaledes.

— Ja, det är då så sant, — föll godsägaren med de grå
mustascherna bekräftande in och log till och med förnöjt.

— Och jag är inte den ende, — fortsatte Levin, jag
kan visa på alla jordbrukare, som driver sitt yrke rationellt.
Alla, på få undantag när, gör det med förlust. Nå, ni kan
väl säga, att ert jordbruk är vinstgivande? — sade Levin,
och i detsamma märkte Levin hos Svijazjskij det
förbiskymtande uttryck av ängslig oro, som han iakttagit, då han
velat tränga längre in än till mottagningsrummen i
Svijazjskijs själsliv.

Dessutom gjordes denna fråga av Levin icke med
alldeles rent samvete. Värdinnan hade nyss vid teet berättat
för honom, att de denna sommar kallat till sig från Moskva
en i bokhålleri särskilt kunnig tysk, som för en ersättning
av femhundra rubel granskat deras lantbruksräkenskaper
och funnit, att det gick med en förlust på något över
tretusen rubel. Hon mindes icke precis summan, men tysken
hade visst beräknat den exakt på 1/4 kopek.

Den gamle godsägaren log, då talet kom att röra vid
inkomsterna av Svijazjskijs lantbruk, han visste tydligen,
vad slags vinst hans granne adelsmarskalken kunde ha.

— Det är möjligt, att det inte ger vinst, — svarade
Svijazjskij. — Det bevisar bara, antingen att jag är en dålig
jordbrukare, eller att jag sätter till kapital för att sedermera
få större inkomst av jorden.

— Ack, större inkomst av jord! — utropade Levin med
ett uttryck av fasa i rösten. — Det är möjligt, att man
kan tala om sådan i Europa, där jorden blir bättre av det
arbete, som lägges ner på den, men hos oss blir all jord
sämre av det arbete, som utföres, den blir utsugen av för
mycket bruk, — det vill säga den stegrade inkomsten
uteblir.

— Hur, blir det ingen? Det är ju en ekonomisk lag.

— Ja, då har vi ingen känning av den lagen:
rentabiliteten ger ingen förklaring på något, tvärtom. Nej, hur kan
läran om rentabiliteten vara...

— Vill ni ha filmjölk? Masja, skicka hit filmjölken eller
hallonen, — vände värden sig till sin fru. — I år håller sig
hallonen friska ovanligt sent.

Och vid allra bästa humör reste sig Svijazjskij och gick
därifrån, tydligen förutsättande, att samtalet förts till slut
vid det ställe, där det tycktes Levin, att det först började.

Efter att ha mistat en av deltagarna i samtalet fortsatte
Levin detta med godsägaren med de grå mustascherna och
bemödade sig att klargöra för denne, att all svårighet
härrörde sig därav, att man icke brydde sig om att lära känna
arbetarens villkor och vanor. Men godsägaren var likt alla
personer, som tänka oberoende i avskildhet från andra, trög
i att förstå en främmande tankegång och var sällsport
inbiten i sin egen åsikt. Han höll fast vid, att den ryske
bonden var ett svin och tyckte om svinliv och för att få
honom ut ur detta var makt behövlig, men den fanns icke
mer, det var knölpåken, som behövdes, men man hade
blivit så liberal, att man utbytt den tusenåra knölpåken mot
käbbel av advokater och vistelser i häkten, där man
trakterade de ovärdiga stinkande bönderna med utmärkt soppa
och uträknade, hur många kubikfot luft de måste ha.

— Varför tror ni inte, — sade Levin, försökande vända
åter till huvudfrågan, — att det är möjligt att åstadkomma
en sådan ställning till arbetskraften, att verksamheten blir
produktivt givande?

— Det kan aldrig ske med det ryska folket! Nu när
makten är borta, — svarade godsägaren.

— Hur kan man då åstadkomma nya förhållanden? —
sade Svijazjskij, som ätit sin filmjölk och med en nytänd
cigarrett i munnen vände åter till de disputerande
herrarna. — Alla tänkbara förhållanden till arbetskraften har
man ju noga bestämt och studerat, — sade han. — Den
sista resten av barbariet — det primitiva
gemensamhetsbruket med ömsesidig ansvarighet faller sönder av sig själv,
livegenskapen är upphävd, endast det fria arbetet är kvar
och dess former ligger färdiga och bestämda och man måste
finna sig tillrätta med dem. Dräng, dagsverksarbetande
torpare, arrendator — längre kommer man inte.

— Men Europa är missnöjt med dessa arbetsformer.

— Ja, känner missnöje med dem och söker efter nya.
Och kommer nog att finna dem.

— Ja, det är just om det jag talar, — svarade Levin.
— Varför skulle inte vi på vårt håll också försöka?

— Därför att det vore detsamma som att fundera ut
nya sätt att bygga järnvägar. Det är något, som redan är
uttänkt och färdigt.

— Men om det hittillsvarande inte passar oss, om det
är dumt? — sade Levin.

Och åter lade han märke till ett uttryck av ängslighet i
Svijazjskijs ögon.

— Ja, vi kan ju svänga med mössorna och påstå, att
vi funnit, vad Europa söker efter! Jag känner till det där,
men, ursäkta mig, har ni då reda på allt, som man företagit
sig i Europa för att ordna arbetarfrågan?

— Nej, bara något litet.

— Den frågan sysselsätter nu de bästa huvudena i
Europa. Schulze-Delitzsch’s riktning... Och så denna
väldiga litteratur i arbetarfrågan, från den liberala ända till
Lassalles riktning... Anordningen i Mühlhausen — där
har vi redan ett faktum, som ni väl vet.

— Jag har ett visst begrepp om det, men rätt så
förvirrat.

— Nej, så säger ni bara, ni känner allt det där lika
bra som jag. Jag är naturligtvis ingen sociologiprofessor,
men den här saken har intresserat mig och om den nu
skulle intressera er, så sysselsätt er med den.

— Nå, hur långt har man kommit?

— Förlåt...

Godsägarna reste på sig, och Svijazjskij, som åter igen
hejdat Levin i hans obehagliga tilltag att söka titta in i det,
som låg bortom mottagningsrummen i hans psyke, gick för
att ledsaga sina gäster ut.
</chapter>
<chapter name="XXVIII">
<h2>XXVIII.</h2>

Levin hade outhärdligt tråkigt med damerna denna
afton. Han kände sig som aldrig förr upprörd av tanken på
att denna otillfredsställelse med jordbruksverksamheten,
som han på sista tiden fått erfara, icke var något, som
enbart kännetecknade hans belägenhet, utan var något som
framkallades av lantbrukets allmänna betingelser i
Ryssland och att åstadkommandet av drägliga förhållanden till
arbetarna som exempelvis hos bonden, som han besökt på
vägen dit, icke var en dröm utan en allvarlig uppgift, som
krävde sin lösning. Och det tycktes honom, att denna
uppgift icke borde vara olöslig och att man måste gripa sig an
med den.

Efter att ha sagt god natt till damerna och lovat att
stanna även hela morgondagen för att delta i en utflykt till
häst och bese ett intressant stup inne i en kronoskog, begav
sig Levin, innan han gick till sängs, in i värdens arbetsrum
för att hämta en bok i arbetarfrågan, som Svijazjskij
erbjudit honom få låna. Svijazjskijs arbetsrum var en stor
sal, där väggarna voro täckta av bokskåp och två bord
stodo — det ena ett massivt skrivbord mitt i rummet, det
andra ett med rund skiva, där omkring läslampan i
stjärnform lågo utbredda de senaste numren av tidningar och
tidskrifter på olika språk. Bredvid skrivbordet stod ett skåp
innehållande en massa utdragsfack försedda med små
guldglänsande metallsköldar, där dokument av olika slag
förvarades.

Svijazjskij sökte rätt på boken och slog sig så ned i en
gungstol.

— Vad är det ni ser på? — sade han till Levin, som
hade blivit stående framför det runda bordet och börjat
bläddra i tidskrifterna. — Ja, där finns en mycket
intressant artikel, — sade Svijazjskij om ett häfte, som Levin
just höll i handen. — Det framgår av den, — tillade han med
glättig livlighet, — att det inte var Fredrik, som var
huvudbrottslingen vid Polens delning. Det framgår, att...

Och han redogjorde i all korthet med den klarhet, som
var utmärkande för honom, om mycket viktiga och
intressanta upptäckter. Trots att Levin mer än vanligt var
upptagen av lantbruksekonomiska funderingar, frågade han sig
själv, medan han lyssnade till sin värd: »Vad bär han då
inom sig? Och varför är just Polens delning av intresse för
honom?» Då Svijazjskij slutat, kom Levin ofrivilligt att
fråga: »Nå, och vad finner du i det?» — Men det var icke
något särskilt. Det var blott intressant, att det »framgick»
det och det. Men Svijazjskij gav ingen förklaring, varför
detta intresserade honom, han syntes icke finna det
behövligt.

— Ja, men den där vresiga godsherren behagade mig,
— yttrade Levin med en suck. — Det är en förståndig karl
och det var mycket riktigt i vad han sade.

— Å, bevars väl! En förstucken, inbiten anhängare av
livegenskapen, som alla andra, — sade Svijazjskij med ett
leende.

— Ja, men en sak intresserar mig mycket, — sade
Levin. — Han har rätt i, att det vi har för händer, det
rationella lantbruket, inte bär sig, det gör bara lantbruk förenat
med ockrerirörelse som hos den andre, den där tystlåtne,
eller det mest enkla jordbruk... Var ligger skulden till det?

— Naturligtvis hos oss själva. Och dessutom är det
inte sant, att det inte bär sig. Det gör det hos Vasiltjikov.

— Det är fabriken, som...

— Men jag förstår inte, vad som så förvånar er. Folket
står på en så låg nivå av både materiell och andlig
utveckling, att det med nödvändighet måste motverka allt som är
behövligt för det. I Europa bär sig rationellt jordbruk,
emedan folket är hyfsat. Vi måste därför uppfostra vårt folk,
— därpå kommer allt an.

— Men hur skall man uppfostra folket?

— För att ge uppfostran åt folket behövs tre ting:
skolor, skolor och skolor.

— Men ni sade ju, att folket står på en låg nivå av
materiell utveckling, vad hjälp ger skolor i det avseendet?

— Vet ni, ni kommer mig att tänka på en anekdot om
en sjuk, som fick motta råd: ni borde försöka med
avförande medel. Han fick det — och blev sämre. Försök då
med blodiglar. Han försökte det — och blev sämre. Nå,
så bed då till Gud. Han försökte det — och blev sämre. —
Så är det med vårt resonemang. Jag säger:
nationalekonomi, — ni säger: den förvärrar. Jag säger: socialism —
den förvärrar. Uppfostran — den förvärrar.

— Ja, men vad hjälp ger skolor?

— De kan ge bonden andra behov.

— Se, det har jag aldrig kunnat fatta, — grep Levin
hetsigt in. — Hur kan skolor hjälpa till att förbättra folkets
materiella tillstånd? Ni säger: skolor, bildning ger folket
nya behov. Desto värre, därför att det inte kommer att bli
i stånd att tillfredsställa dem. På vad sätt addition och
subtraktion och katekes kan bättra upp folkets materiella
ställning, det har jag aldrig kunnat förstå. För två dar
se’n mötte jag en kvinna med ett dibarn och frågade, vart
hon skulle gå. Hon säger: »jag har varit hos jordgumman,
pojken har fått skriksjukan, jag har burit honom dit för att
bli botad.» Jag frågade henne: »hur botar jordgumman
skriksjuka?» — »Hon sätter barnet bland hönsen i
hönshuset på en pinne och så läser hon något över det.»

— Nå, ni säger det ju själv! För att kvinnan inte skulle
gå i väg och söka bot för barnet på en hönspinne, behövs
just... — sade Svijazjskij med ett muntert skratt.

— Ack, nej! — sade Levin med förtrytelse, — i denna
kur ser jag blott en sinnebild för hur man söker bot åt
folket i skolor. Folket är fattigt och okunnigt, — det ser vi
lika visst som kvinnan märker skriksjukan, därför att
barnet skriker. Men varför skolor skulle hjälpa det från detta
elände — fattigdom och brist på hyfsning — är lika
obegripligt som det är obegripligt, hur höns, som sitter på pinne,
kan ge hjälp för skriksjuka. Man måste ge hjälp mot det,
som orsakar fattigdom.

— Nå, här möts ni åtminstone med Spencer, som ni
inte alls kan med. Han säger också, att bildning kan uppstå
som följd av stort välstånd och komfort i livet, av täta
tvättningar, som han uttrycker sig, men inte av förmågan
att läsa och räkna.

— Nå, då är jag mycket glad eller tvärtom mycket
ledsen, att jag är i Spencers sällskap. Jag vet blott vad jag
sagt sedan länge. Skolor hjälper inte, utan vad som ger
hjälp är en sådan ekonomisk organisation, varvid folket
blir förmögnare, får större ledighet, — och då uppstår det
också skolor.

— Men i hela Europa är skolundervisningen obligatorisk.

— Och är ni då själv i den här frågan ense med
Spencer? — frågade Levin.

Men i Svijazjskijs ögon glimtade det till ett uttryck av
ängslighet, och han sade leende:

— Nej, det där om skriksjukan var en förträfflig
historia! Hörde ni det själv?

Levin märkte, att han i alla fall icke kunde finna
sambandet mellan denne man och hans tankar. Det var
tydligen alldeles likgiltigt för honom, vart hans resonemang
ledde, han hade bara behov av att förnimma en
intellektuell process. Och det var honom obehagligt, då hans
intellektuella process förde honom in i en återvändsgränd.
Det var bara detta, som han fann otrevligt och sökte
undvika genom att leda samtalet in på något lustigt.

Alla Levins intryck under denna dag, från det intryck,
som han fört med sig från gubben på vägen och som tjänat
som basis för alla andra därpå följande stämningar, hade
satt hans tankeliv i stark rörelse. Denne älskvärde
Svijazjskij, som höll sig med tankar blott för att göra bruk av
dem inom sällskapslivet och som tydligen hade vissa andra
för Levin okända grundvalar för sitt liv, samtidigt som han
i förbund med den skara, vars namn är legio, ledde den
allmänna meningen med hjälp av för honom själv
främmande tankar, — den där bitvargen, godsägaren, som hade
så rätt i de tankar, som livet pinat fram hos honom, men
som var så orättvis i sin bitterhet mot en hel folkklass och
det den bästa folkklassen i Ryssland, — och så Levins egen
missbelåtenhet med sin verksamhet och hans obestämda
förhoppning om att finna ett sätt att hjälpa upp det hela —
allt detta göt sig samman i en känsla av inre oro och
väntan på ett nära förestående avgörande.

Då Levin blivit ensam i det rum, som anvisats honom
för natten, låg han länge utan att kunna sova gungande på
resårmadrassen, som vid varje rörelse av en arm eller ett
ben gav honom en oväntad knuff. Ingenting av samtalet
med Svijazjskij, som dock sagt åtskilligt förståndigt,
intresserade Levin, godsägarens argument däremot krävde
eftertanke. Levin kom ofrivilligt att erinra sig alla hans
yttranden och sökte i fantasien att bättra på de svar, som
han givit honom.

»Ja, jag hade bort säga honom: ni säger, att vårt
jordbruk inte bär sig, därför att bonden hyser hat till alla
förbättringar och att man måste införa dessa med våld, men
om det vore så, att jordbruk alls inte kunde bära sig utan
dessa förbättringar, skulle ni ha rätt, men det bär sig blott
på sådana ställen, där arbetaren utvecklar en verksamhet i
överensstämmelse med sina vanor, som hos gubben, jag
träffade på vägen hit. Ert och vårt gemensamma missnöje
med lantbruket visar, att skulden är vår och inte
arbetarnas. Sedan gammalt anstränger vi oss på vårt sätt, på
europeiskt vis, utan att fråga efter arbetskraftens betingelser.
Låt oss försöka att i arbetskraften se inte en ideell arbetande
<i>kraft</i>, utan den ryske bonden med hans inneboende
instinkter och låt oss söka ordna jordbruket med hänsyn därtill.
Tänk er, hade jag bort säga honom, att arbetet hos er skulle
kunna föras så som hos den där bondgubben, att ni hade
funnit ett medel att intressera arbetarna i arbetets
framgång och att ni funnit en medelväg i begagnande av
förbättrade metoder, som de kunde gå med på, och ni skulle utan
att utsuga marken få två, ja tredubbelt mot förut. Dela i
två hälfter, låt arbetarstyrkan få den ena för sin del, det
som blir kvar för er skulle ändå ge mer och arbetarna skulle
få mera. Men för att detta skulle kunna åstadkommas
måste jordbrukets nivå förskjutas och arbetarna göras
intresserade av dess framgång. Hur man skall göra detta, är
en fråga om detaljer, men det är ställt utom tvivel, att det
är möjligt.»

Denna tanke satte Levin i stark själslig rörelse. Halva
natten fick han ingen sömn, och låg och funderade på hur
hans idé i enskildheter skulle kunna bringas till utförande.
Han hade icke tänkt fara nästa dag, men nu bestämde han
sig för att resa hem tidigt på morgonen. Dessutom
framkallade tanken på värdens svägerska i den urringade
dräkten hos honom en känsla lik den av skam och ånger över
en begången dålig handling. Och först och främst, han
måste utan dröjsmål ge sig av: han måste hinna förelägga
bönderna det nya förslaget före höstsådden för att kunna
utföra den i enlighet med de nya principerna. Han hade
beslutat sig för att helt och hållet lägga om sin
jordbruksdrift.
</chapter>

<chapter name="XXIX">
<h2>XXIX.</h2>

Utförandet av Levins plan erbjöd många svårigheter,
men han ansträngde sig av alla krafter och uppnådde
visserligen icke vad han velat men dock det, att han utan att
bedra sig själv kunde tro på, att det han gjorde var mödan
värt. En av de huvudsakliga svårigheterna låg däri, att
lantbruket redan kommit i farten och att det var en
omöjlighet att stanna allt och begynna med det hela från
början, utan att man fick söka att företa omändringar med
maskineriet, medan det var i gång.

Då han samma afton som han kom hem meddelade
rättaren sina planer, gick denne med synbar
tillfredsställelse med på den del av Levins anförande, som sökte
påvisa, att allt som dittills företagits varit dumt och
ofördelaktigt. Rättaren yttrade, att han för länge sedan hade sagt
detta, men att han icke blivit hörd. Men i fråga om allt,
som rörde det förslag Levin tänkt ut — att med arbetarna
som meddelägare sköta alla jordbruksangelägenheter —
gav rättaren endast uttryck åt stor modlöshet och framförde
ingen bestämd mening, utan började strax att tala om
nödvändigheten av att under morgondagen forsla in den ännu
utestående rågen och att man måste sätta i gång med
andra höslåttern, så att Levin fick intryck av att han nu
icke hade tid att ge sig in på saken.

Då han överlade med bönderna om detsamma och till
dem framställde förslag om att lämna dem jord på de nya
villkoren, stötte han även på den svårigheten, att de voro
så upptagna av arbetsdagens löpande göromål, att de icke
hade tid att övertänka fördelar och olägenheter vid
företaget.

En naiv bonde, ladugårdskarlen Ivan, tycktes fullt fatta
Levins förslag — att han och hans familj skulle ha del i
intäkterna från ladugården — och han var helt och hållet
med på företaget. Men då Levin sökte närmare
åskådliggöra för honom de fördelar, man kunde ha i framtiden,
antog Ivans ansikte ett uttryck av ängslan och bekymmer
över, att han icke kunde följa med i allt som sades, och han
fick brått att gripa sig an med något bestyr, som icke tålde
dröjsmål, började att med en tjuga hiva upp hö ur en fålla
eller hälla på vatten eller maka dynga tillrätta.

En annan svårighet låg i böndernas envetna misstro, att
de hade svårt att förstå, att godsägarens syfte kunde bestå
i något annat än att trakta efter att skinna dem så mycket
som möjligt. De voro fast övertygade om, att hans
verkliga syfte, vad han än måtte säga till dem, alltid skulle
vara att söka i något, som han icke sade dem. Och själva
brukade de, då de yttrade sig, säga mycket, men aldrig
komma fram med det, som var deras egentliga syfte.
Dessutom — och här insåg Levin, att den vresige godsägaren,
han träffat hos Svijazjskij, hade rätt — ställde bönderna
som ett första orubbligt villkor för att gå med på något
som helst, att de icke skulle bli nödgade till några nya
metoder i jordbruksarbetet och användande av nya redskap.
De kunde medgiva, att stålplogen var bättre än träplogen
och att man med snabbplöjningsmaskinen gjorde hastigare
framsteg i arbetet, men de visste att finna tusen
anledningar, varför de omöjligen kunde använda sig än av det ena
och än av det andra, och trots det att Levin var övertygad
om, att en sänkning av jordbruksarbetets nivå var
ofrånkomlig, gjorde det honom ont att behöva avstå från
användning av förbättrade redskap, vilkas nytta låg i öppen dag.
Men trots alla dessa svårigheter genomdrev han dock sin
idé, och fram mot hösten var saken i gång eller tycktes
honom i varje fall vara det.

Först hade Levin tänkt på att överlämna hela
lantbruket, som det var, åt bönderna, arbetarna och rättaren på
de nya kamratliga villkoren, men snart kom han till den
övertygelsen, att det var en omöjlighet, och beslöt sig för
att göra en uppdelning av godset. Ladugården,
fruktträdgården, grönsaksodlingarna, ängsmarkerna, åkrarna,
fördelade på olika lotter, skulle utgöra skilda gebit. Den naive
ladugårdskarlen Ivan, som bäst av alla i Levins tycke fattat
saken, hade skaffat sig ett arbetslag, till större delen
bestående av hans anförvanter, och blivit medintressent i
ladugårdsskötseln. En långt från gården befintlig åkerlott,
som åtta år legat i träde, övertogs under medverkan av
en förståndig snickare Fjodor Rezunov av sju
bondefamiljer på de nya gemensamhetsvillkoren, och bonden Sjurajev
övertog på enahanda villkor alla grönsaksodlingarna. Det
övriga fick förbli som förr, men dessa tre avskilda gebit
voro begynnelsen till den nva ordningen och upptogo på
det livligaste Levins intresse.

Det var visserligen sant, att i fråga om ladugårdens
skötsel gick det icke alls bättre än förut, Ivan satte sig kraftigt
emot att korna skulle ha det varmt och att man framställde
smör av färsk grädde, påstående, att en ko, då det var kallt,
behövde mindre foder och att det blev mer smör av sur
grädde, och han fortsatte med att som förut begära
betalning och tog ingen notis om, att de pengar han erhöll icke
voro lön utan förskott på kommande vinstandel.

Det var också sant, att Fjodor Rezunovs arbetslag icke
brydde sig om att efter avtal plöja två gånger före sådden,
urskuldande sig med att tiden var för knapp. Och fast
bönderna i detta lag förbundit sig att bedriva arbetet efter
de nya villkoren, kallade de jorden icke för allmänning utan
för hälftenbruk, och medlemmarna i detta arbetslag, även
Rezunov själv, brukade allt emellanåt säga till Levin: »ni
borde ta mot pengar för jorden, det vore både lugnare för
er, och mindre betungande för oss.» Dessutom uppsköto
dessa bönder under olika förevändningar med att på denna
jordlott enligt avtal uppföra en ladugård och en loge och
drogo ut därmed fram mot vintern.

Det förhöll sig ävenledes så, att Sjurajev ville lämna från
sig de av honom övertagna grönsaksodlingarna i smålotter
till alla möjliga bönder. Han fattade tydligen alldeles
förvänt och efter vad det tycktes med avsikt förvänt de villkor,
på vilka marken överlåtits åt honom.

Sant var det slutligen, att Levin, då han samtalade med
bönderna och för dem sökte åskådliggöra det fördelaktiga
i företaget, fick intrycket, att bönderna därvid bara
lyssnade till trallen av hans röst och kände sig tvärsäkra på
att vad han än sade skulle de icke låta lura sig av honom.
Särskilt tydlig var hans förnimmelse av detta, då han
talade med den förståndigaste bland bönderna, Rezunov. Han
kunde i dennes ögon se en glimt, som tydligt återspeglade
drift med Levin och tvärsäker övertygelse om, att skulle
någon bli dragen vid näsan, så inte skulle det bli han,
Rezunov.

Men trots allt detta hyste Levin dock den åsikten, att
företaget gick framåt och att han strängt hållande på
räkenskaperna och sin egen rätt i det kommande skulle visa
dem fördelen med en sådan anordning och att saken då
skulle gå av sig själv.

Dessa bestyr i förening med det lantbruk, han behållit
helt för egen skötsel, och samtidigt därmed sysselsättningen
inne på arbetsrummet med bokens författande upptogo så
helt Levins sommar, att han knappt kom att ge sig ut på
jakt. I slutet av augusti fick han genom en man, som kom
och lämnade tillbaka damsadeln, reda på att Oblonskijs
hade vänt tillbaka till Moskva. Hans känsla sade honom
nu att han genom sin försummelse att svara på Darja
Alexandrovnas brev, en oartighet, varpå han icke kunde
tänka utan att rodna av skamsenhet, hade bränt sina skepp
och att han aldrig mer skulle kunna besöka familjen.
Alldeles likadant hade han betett sig mot Svijazjskij, som han
lämnat utan att ta farväl. Han skulle icke heller mer
besöka den familjen. Detta var honom emellertid nu alldeles
likgiltigt. Arbetet med att införa en ny ordning i
lantbruksskötseln tog nu så starkt som aldrig förr i livet hans
intresse i anspråk. Han läste de böcker han fått låna av
Svijazjskij och skaffande sig den litteratur han icke hade
tillgänglig, studerade nationalekonomiska och socialistiska
böcker i frågan, men som han befarat fann han intet, som kunde
hänföra sig till det verk han tagit sig före. I de
nationalekonomiska böckerna, t. ex. hos Mill, som han med stor
iver först gav sig till att studera varje minut väntande att
hos denne stöta på en lösning av de frågor, som intresserade
honom, stiftade han bekantskap med lagar härledda ur det
europeiska ekonomiska livet, men kunde icke inse, varför
dessa lagar, som icke voro tillämpliga på Ryssland, skulle
vara allmängiltiga. Samma iakttagelse gjorde han i de
socialistiska böckerna. Antingen var det vackra, men
outförbara fantasier, som han hänförts av redan då han var
student, eller också var det förbättringsförsök,
lappningsförslag gjorda med hänsyn till sakläget i Europa, med
vilket jordbruksförhållandena i Ryssland icke hade något
gemensamt. Nationalekonomien sade, att de lagar, efter
vilka Europas välstånd utvecklats och utvecklar sig, äro
allmängiltiga och otvivelaktiga. Den socialistiska läran
sade, att en utveckling efter dessa lagar ledde till
undergång. Och varken det ena eller det andra gav ett svar eller
ens minsta antydan om vad han, Levin, och alla ryska
bönder och egendomsägare hade att göra med sina millioner
des’jatiner jord och millioner arbetsföra armar, så att de
skulle kunna vara till största produktiva nytta för det
allmänna välståndet.

Då han nu en gång gripit sig an med denna sak, läste och
studerade han samvetsgrant allt, som rörde denna fråga,
och hade för avsikt att till hösten resa utomlands för att på
ort och ställe ta reda på saken, så att det icke åter skulle
hända honom vad han fått erfara vid sysslandet med
varjehanda andra frågor. Så fort han vid ett samtal
börjat fatta en annans tanke och utlägga sin egen, hade han
plötsligt fått höra: »Men Kaufmann och Jones och Dubois
och Miceli? Dem har ni inte läst. Läs dem: de har gått
till grunden med denna fråga.»

Han såg nu tydligt, att Kaufmann och Miceli icke hade
något att säga honom. Han visste vad han ville. Han såg,
att det i Ryssland fanns präktiga jordområden, präktiga
arbetare och att i några fall, såsom hos bonden på vägen
till Svijazjskij, jorden och arbetet frambragte mycket, men
att i de flesta fall, när kapital lades ned på europeiskt sätt,
utbytet blev ringa, och att produktionen blev sådan, därför
att arbetarna ville arbeta — och blott arbetade väl — på
det sätt de vant sig vid, och att det motstånd, som kom från
detta håll, icke var något tillfälligt, utan något konstant,
som ägde sin grund i folkkaraktären. Han tänkte, att det
ryska folket, som ägde kallelse att kolonisera och bearbeta
väldiga, förut obesatta områden, hittills, så länge alla dessa
områden ännu icke blivit tagna i bruk, liksom med flit höll
fast vid de metoder, som behövdes för detta verk, och att
dessa metoder alls icke voro så dåliga, som man vanligen
trodde. Och han ville nu bevisa detta både teoretiskt, i en
bok, och praktiskt, i sitt jordbruk.
</chapter>

<chapter name="XXX">
<h2>XXX.</h2>

I slutet av september blev timmer forslat fram för
byggande av en ladugård på den mark, som avståtts åt ett av
arbetslagen, och det smör, som korna givit, blev försålt och
vinsten delad. I praktiken, i lantbruket, gick allt
förträffligt — åtminstone tyckte Levin så. För att teoretiskt
klarlägga hela saken och avsluta avhandlingen, som i
Levins fantasi icke blott borde komma att framkalla en
omvälvning inom nationalekonomien utan rent av
tillintetgöra denna vetenskap och lägga grund för en ny,
behandlande folkets förhållande till jorden, behövde Levin blott
resa utomlands och på ort och ställe studera allt, som
blivit gjort i denna riktning, och finna övertygande bevis
för att allt, som där utförts, icke var det, som krävdes.
Levin väntade blott på att veteleveransen skulle bli klar för
att få in pengar och så bege sig utomlands. Men det kom en
regnperiod, som hindrade bärgningen av utestående säd
och potatis och försinkade alla arbeten, även
veteleveransen. Vägarna hade blivit till en enda sörja, där det var
omöjligt att komma fram, två kvarnar skadades genom
översvämning, och vädret blev allt sämre och sämre.

Den trettionde september tittade solen fram på
morgonen, och i hopp om vackert väder grep Levin sig på allvar
an med förberedelserna för sin resa. Han gav befallning om
att vetet skulle hällas på säckar och skickade rättaren till
köpmannen för att hämta pengar och själv gav han sig ut
på en ridtur kring godset för att ge sina sista tillsägelser
före avresan.

Efter att ha uträttat alla ärenden återvände Levin vid
kvällstiden hem, genomblöt av vattenströmmar, som från
skinnrocken runnit ned på halsen på honom eller droppat
in i stövelskaften, men vid det mest upplivade och muntra
lynne. Ovädret hade fram mot aftonen blivit allt värre,
en finkornig hagelskur hade så piskat den dyblöta, med
huvud och öron skakande hästen, att den fått lov att gå
på sned. Men Levin hade haft det bra i sin uppslagna
regnkapuschong och han hade glatt sett sig omkring än på de
grumsiga bäckarna, som bildats i hjulspåren, än på de
droppar som hängde ned från varje kal liten gren, än på de vita
fläckarna av än ej smälta hagelkorn, som stannat kvar på
broarnas bräder, än på de saftiga, ännu fylliga almbladen,
som i ett tjockt lager dalat ned runt om de kalnade träden.
Trots den omgivande naturens dysterhet kände han sig
vara i mer än vanligt upplivad sinnesstämning. Av samtal
med bönderna i en avlägset liggande by framgick det, att
de började vänja sig vid sina nya förhållanden. En som
gårdsdräng anställd gammal man, som Levin tog in hos för
att bli torr, gillade uppenbarligen hans plan och föreslog
sig själv till inträde i ett kompanjonskap för kreatursuppköp.

»Det gäller blott att ihärdigt gå fram mot sitt mål, och
jag skall genomdriva vad jag vill», — tänkte Levin, — »det
finns något att arbeta och sträva för. Denna sak rör inte
bara mig personligen, det är en fråga om det allmännas
välfärd. Allt lantbruk, hela folkets huvudnäring måste
fullständigt omändras. I stället för fattigdom skall det komma
allmänt välstånd och belåtenhet, i stället för fiendskap skall
enighet och intressegemenskap bli rådande. Med ett ord,
det skall bli en oblodig revolution, men den mest storslagna
av revolutioner, till en början i ett litet hörn av vårt distrikt,
sedan i hela guvernementet, så i hela Ryssland, i hela
världen. Det måste ske, därför att en rättfärdig tanke inte kan
vara fruktlös. Ja, det är ett mål, som det är värt att
arbeta för. Och det, att den, som gör det, är jag, Kost’ja
Levin, som har rest på bal i svart frackhalsduk och som
fått en korg av fröken Stjerbatskaja och som finner sig
själv vara en intig stackare, — det har ingenting att säga.
Jag är övertygad om, att Franklin mången gång kände sig
lika intig och hade lika liten tilltro till sig själv, när han
tänkte på vem han var. Sådant betyder ingenting. Och
helt säkert hade han också sin Agafja Michajlovna, som han
brukade anförtro sina hemligheter.»

Med sådana tankar i huvudet kom Levin ridande hem,
då det redan blivit skumt.

Rättaren, som farit till köpmannen, hade kommit
tillbaka och medfört en del av betalningen för vetet. Kontrakt
med gårdsdrängen sattes upp. Under vägen hade rättaren
erfarit, att säden över allt ännu stod ute, så att de
hundrasextio sädesskylar, man icke än fått in, voro ett ingenting i
jämförelse med hur andra hade det.

Efter middagen satte sig Levin som vanligt med en bok
i en länstol och medan han läste fortsatte han att tänka på
sin förestående resa. Nu framstod för honom med särskild
klarhet hela betydelsen av hans verk och som av sig själv
uppstego inom honom hela perioder av satser, som gåvo
uttryck åt huvudinnebörden av hans tankar. »Detta måste
jag skriva ned», tänkte han. »Detta måste stå som en
kort inledning, något som jag förr ansett obehövligt.» Han
reste sig för att gå bort till skrivbordet, och Laska, som
legat vid hans fötter, sträckte på sig, reste sig också och
såg på honom, som om hon frågade, vart det skulle bära
av. Men det blev ingen tid för skrivande, därför att hans
arbetsförmän kommo för att motta order, och Levin gick
ut till dem i förstugan.

Sedan han utdelat order, förhållningsregler i fråga om
morgondagens arbeten, och tagit emot alla bönder, som
hade ärenden till honom, gick Levin in i sitt arbetsrum och
satte sig ned vid sitt arbete. Laska lade sig under bordet
och Agafja Michajlovna med sin stickstrumpa intog sin
vanliga plats.

Då han suttit och skrivit en stund, erinrade sig Levin
med ens livligare än någonsin Kitty, hur hon avböjt hans
frieri och hur han senast råkat möta henne. Han steg
upp och började gå fram och tillbaka i rummet.

— Varför skall ni ha tråkigt, — sade Agafja
Michajlovna till honom. — Varför sitter ni då hemma? Ni borde
ta och fara till så’na där varma bad, eftersom ni nu ämnar
er i väg.

— Jag skall ju fara i övermorgon, Agafja Michajlovna.
Jag måste bara slutföra min sak.

— Ack, er sak! Har ni inte redan gjort välgärningar nog
mot bönderna! Och så säger de: husbonden kommer i nåd
hos tsaren för det. Det är då underligt: varför bekymrar
ni er så om bönderna?

— Jag bekymrar mig inte om dem, jag är verksam för
egen skull.

Agafja Michajlovna kände till alla Levins
lantbruksplaner in i enskildheter. Levin hade ofta för henne utförligt
brukat utlägga sina tankar och mer än en gång kommit i
tvist med henne, då han icke gillat hennes syn på tingen.
Men denna gång fattade hon det han sade till henne på ett
helt annat sätt än eljes.

— På sin egen själ, det är ju en allbekant sak, måste
man först och främst tänka, — sade hon med en suck. Se,
Parfjon Denisytj, fast han nu inte var läskunnig, så har
han ändå dött så som Gud give envar finge göra det, —
sade hon om en nyligen avliden gårdsdräng. — Han fick
sakramenten och den sista smörjeisen.

— Det är inte det jag menar — sade Levin. — Jag
säger, att jag har en verksamhet, som åsyftar egen fördel.
Det är fördelaktigare för mig, om böndernas arbete går
bättre.

— Ja, hur ni än ställer med det, om arbetarn är en
latmåns, kommer han i alla fall att slarva. Om samvetet finns,
blir det ordentligt arbete, finns det inte, så blir det
ingenting av.

— Nå, men ni har ju själv sagt, att Ivan har börjat att
se till ladugården bättre.

— Jag skall bara säga ett, — svarade Agafja
Michajlovna, tydligen icke tillfälligt utan som en sträng
slutledning av det hon tänkt på: — ni borde gifta er, det är vad
som behövs!

Agafja Michajlovnas påminnelse om just det han nyss
tänkt på retade och sårade Levin. Hans uppsyn mulnade,
och utan att ge henne något svar satte han sig åter ned vid
sitt arbete och genomgick än en gång för sig själv vad han
tänkt om dess betydelse. Då och då kom han att ge akt på
det slamrande ljudet från Agafja Michajlovnas
strumpstickor och erinrad om det, som han icke ville komma ihåg, fick
han åter en mörk uppsyn.

Vid niotiden hördes bjällerklang och det dova släpet av
en vagn i det sörjiga väglaget.

— Nå, nu så kommer det främmande, nu skall ni inte
ha tråkigt längre, — sade Agafja Michajlovna och reste
sig och gick mot dörren. Levin skyndade efter henne. Hans
arbete kom icke längre någon vart, och han var glad att
träffa någon, vem än den besökande kunde vara.
</chapter>

<chapter name="XXXI">
<h2>XXXI.</h2>

Då Levin sprungit halvvägs nedför trappan, fick han
höra ett välbekant hostande läte i förstugan, men på grund
av ljudet av de egna fotstegen hade han blott en otydlig
förnimmelse därav och hyste hopp om att han tagit fel. Så
fick han syn på en välbekant, lång och knotig gestalt och
det föreföll honom, som om han icke längre kunde missta
sig, men han hoppades fortfarande, att det var ett misstag
och att denne långe man, som hostande stod och drog av
sig pälsen, icke var hans bror Nikolaj.

Levin hyste tillgivenhet för sin bror, men det var honom
alltid en plåga att vara tillsammans med denne. Nu, då
Levin under inverkan av den tanke, som kommit över
honom, och till följd av Agafja Michajlovnas uppmaning
befann sig i ett oklart, förvirrat själstillstånd, framstod ett
förestående sammanträffande med brodern som något
särskilt svårt. I stället för att möta en munter och frisk, på
besök kommande vän, av vilken han kunde hoppas få
förströelse i sin mulna sinnesstämning, måste han nu
sammanträffa med sin bror, som helt igenom begrep honom och
som skulle framkalla hans mest fördolda tankar, få honom
att helt yppa sitt inre. Och det hade han icke begär efter.

Vred på sig själv för denna känsla, som han fann gemen,
skyndade Levin ned i förstugan. Så fort han på nära håll
fått se sin bror, försvann emellertid denna förnimmelse av
personlig besvikelse och gav plats åt en känsla av
medömkan. Hur förfärlig än brodern Nikolaj redan tidigare varit
genom sitt avtärda och sjukliga yttre, hade han nu blivit
ännu magrare och mer utmärglad. Han var nu ett skelett
överdraget med hud.

Han stod i förstugan sysselsatt med att dra en ylleduk
från sin långa, spasmodiskt ryckande hals och hade ett
ömkansvärt leende på läpparna. Då Levin såg detta stilla
och undergivna leende, fick han en förnimmelse av
hopsnörande kramp i halsen.

— Ja, nu har jag kommit till dig, — sade Nikolaj med
dov röst utan att en sekund släppa sina ögon från broderns
ansikte. — Jag har länge velat resa, men ideligen varit
krasslig. Nu har jag blivit mycket bättre, — sade han och
gnuggade sitt skägg mellan sina stora magra händer.

— Ja, ja! — svarade Levin. Och han kände sig ännu
hemskare till mods, då han kysste brodern och med
läpparna kände, hur förtorkad broderns kropp blivit, och på
nära håll såg hans stora, underligt lysande ögon.

För några veckor sedan hade Konstantin Levin skrivit
till sin bror, att denne, efter att den lilla gemensamma lott,
som de ännu haft odelad i gården, blivit försåld, hade att
erhålla sin andel, omkring 2,000 rubel.

Nikolaj sade, att han nu kom för att hämta dessa
pengar men först och främst för att få vistas en tid i det bo,
varifrån han kommit, och få röra vid jorden för att som
hjältarna i folksagan skaffa sig kraft till förestående dåd.
Trots ökad kutryggighet och sin i förhållande till
kroppslängden starkt framträdande magerhet var han som vanligt
snabb och häftig i sina rörelser. Levin förde honom in i
arbetsrummet.

Brodern klädde om sig med en ovanlig omsorgsfullhet,
som aldrig förr varit att iaktta hos honom, kammade sina
glesa, släta hårtestar och steg med ett leende på läpparna
upp i övre våningen.

Han var vid det mest vänliga och glada lynne, sådan
Levin mindes honom från mången gång under
barndomsåren. Han kom till och med att tala om Sergej Ivanovitj
utan att ge uttryck åt någon bitterhet. Då han träffade
Agafja Michajlovna, skämtade han med henne och gjorde
en hel del frågor om gamla trotjänare. Underrättelsen om
att Parfjon Denisytj dött berörde honom oangenämt. I
hans ansikte kom ett uttryck av fasa, men han hämtade sig
strax igen.

— Nå, han var ju gammal, — sade han och bytte strax
om samtalsämne. — Ja, nu blir jag hos dig en månad eller
två och se’n far jag till Moskva. Du vet, att Mjachkov lovat
mig en plats, och nu ämnar jag ta en anställning. Nu skall
jag ordna mitt liv på ett alldeles nytt sätt, — fortfor han.
— Ser du, jag har gjort mig kvitt den där kvinnan.

— Menar du Marja Nikolajevna? Hur, hur så?

— Asch, hon är ett gement fruntimmer! Hon har gjort
mig en faslig mängd obehag. — Men han sade ingenting om
vad det var för obehag. Han kunde icke tala om, att han
kört bort henne, därför att hon lagat för svagt te och
huvudsakligast för att hon pysslade om honom som en sjuk. —
Dessutom vill jag nu över huvud taget alldeles omgestalta
mitt liv. Jag har, det förstås, som alla andra gjort
dumheter, men förmögenheten får komma i sista hand, jag bryr
mig inte om den. Bara jag får vara frisk, och min hälsa
har, Gud ske lov, bättrat sig.

Levin hörde på och sökte efter något att säga, men
kom icke på något. Troligen kände Nikolaj detta, han
började utfråga brodern om hans företag, och Levin var glad
att få tala om sig själv, därför att han kunde yttra sig därom
utan förställning. Han berättade för sin bror om sina
planer och vad han företagit sig.

Brodern hörde på, men fann synbarligen intet intresse
däri.

Dessa två människor voro genom släktskapens band så
nära förbundna med varandra, att den minsta rörelse, ett
tonfall i rösten sade båda mer än allt som kunde få uttryck
i ord.

Nu fanns det hos båda en tanke, som kvävde allt annat:
tanken på Nikolajs sjukdom och hans nära förestående död.
Men ingen av dem vågade tala om detta, och därför var
vad helst de sade, då det icke gav uttryck åt vad som
rörde sig inom dem, en lögn. Aldrig hade Levin varit så
glad åt att det blev slut på aftonen och tid att gå till sängs.
Aldrig någonsin hade han i sällskap med utomstående, vid
något officiellt visittillfälle, varit så onaturlig och oäkta
som denna gång. Och medvetandet om denna onaturlighet
och förtvivlan över den gjorde att han blev ännu mer
onaturlig. Han hade velat gråta över sin käre broders
bortgång, och han var nödsakad att lyssna till och underhålla
ett samtal om dennes liv.

Då det var fuktigt i huset och blott ett rum var uppeldat,
lät Levin sin bror lägga sig bakom en skärm i sitt eget
sovrum.

Brodern låg ömsom halvvaken, ömsom sovande och
vände och vred på sig som en sjuk brukar och hostade, och
då han icke kunde hosta upp ordentligt stötte han ut ett
stönande läte. Ibland sade han tungt flämtande: »Ack,
min Gud, min Gud!» Ibland, då slemstockning ansatte
honom, mumlade han: »O, djävul!» Levin, som låg och
lyssnade på honom, kunde på länge icke sova. Hans tankar
voro av de mest skilda slag, men slutet på allt var blott
ett — döden.

Döden, det oundvikliga slutet på allt, stod för första
gången fram inför honom med oemotståndlig styrka. Och
denna död, som nu dvaldes där hos hans käre broder, vilken
låg stönande i sin halvslummer och utan åtskillnad
vanemässigt åkallade än Gud, än djävulen, var alls icke så
avlägsen som det förr förekommit honom. Den fanns även
inom honom själv, — det kände han. Om icke i dag, — så
i morgon, om icke i morgon, — så om trettio år, var det
då icke sak samma! Och vad för något denna oundvikliga
död var, det var han icke blott okunnig om, det hade han
icke en gång tänkt på, kunde och vågade han icke tänka på.

»Jag arbetar, jag vill göra något, och jag har glömt bort,
att allt skall ta slut, att döden finnes.»

Han satt i mörkret i sin säng, hopkrupen med armarna
kring knäna och grubblade med andedräkten tillbakahållen
av envis tankeansträngning. Men ju mer han spände sin
tanke, desto tydligare blev det honom blott, att det
otvivelaktigt förhöll sig så, att han glömt bort, att han förbisett
en liten omständighet med livet — att döden kommer och
allt tar slut, att det icke varit värt att gripa sig an med
något och att det var omöjligt att finna hjälp i det
avseendet. Ja, det är förfärligt, men så förhåller det sig.

»Ja, men jag är ju än i livet. Vad har jag nu att göra,
vad skall jag göra?» sade han förtvivlad. Han tände ljuset
och steg försiktigt upp ur bädden och gick bort till spegeln
och började betrakta sina ansiktsdrag och sitt hår. Ja, vid
tinningarna fanns det gråa hårstrån. Han öppnade munnen.
Kindtänderna hade börjat bli maskätna. Han blottade sina
muskulösa armar. Ja, där fanns mycken kraft. Men även
Nikolaj, som låg där och andades med de sista resterna av
sina lungor, hade haft en stark kropp. Och plötsligt kom
han ihåg, hur de som barn brukade samtidigt gå till sängs
och hur de då blott väntade på att Fjodor Bogdanytj skulle
lämna rummet för att börja kasta kuddar på varandra och
skratta, hejdlöst skratta, så att till och med deras rädsla
för Fjodor Bogdanytj icke kunde hålla tillbaka denna
överdådiga, yra förnimmelse av livslycka. »Och nu detta
insjunkna, tomma bröst... och jag själv, som inte vet, vad
som skall bli av mig och varför...»

— K-ha! K-ha! Å, djävlar! Vad har du för dig, varför
sover du inte? — ljöd mot honom broderns röst.

— Jag vet inte, jag kan inte sova.

— Men jag har sovit bra, jag är inte alls svett. Se efter,
känn på skjortan. Där finns ju ingen svett?

Levin kände på brodern, gick tillbaka utanför skärmen
och släckte ljuset, men kunde ännu på länge icke sova. Nätt
och jämnt hade frågan om hur han skulle leva en smula
klarnat för honom, så hade en ny olöst fråga uppenbarat
sig — frågan om döden.

»Ja, han är döende, fram mot våren dör han, nå, hur
kan jag hjälpa honom? Vad kan jag säga honom? Vad vet
jag om detta? Jag hade rent glömt, att detta fanns.»
</chapter>

<chapter name="XXXII">
<h2>XXXII.</h2>

Levin hade för länge sedan gjort den iakttagelsen, att
när det är obehagligt att vara tillsammans med folk på
grund av deras alltför stora undfallenhet och
undergivenhet, brukar det sedan mycket snart bli outhärdligt med dem
till följd av alltför stor anspråksfullhet och gnatighet från
deras sida. Han kände på sig, att så också skulle bli fallet
med hans bror. Och det visade sig också, att Nikolajs blida
lynne icke varade länge. Redan andra morgonen efter sin
ankomst började han bli retlig och han sökte med flit gräl
med sin bror och vidrörde punkter, där denne var som mest
ömtålig.

Levin kände det som om han själv hade någon skuld
däri och kunde icke finna bot däremot. Han hade en känsla
av, att om de båda icke förställde sig, utan talade ut vad
man kallar för sin innersta mening, det vill säga, just det
som de tänkte och kände, så skulle de blott se varandra in
i ögonen, och Konstantin skulle blott säga: »du skall dö,
dö!» och Nikolaj skulle blott ge till svar: »jag vet, att jag
skall dö, jag är så rädd, så rädd!» Och de skulle icke säga
något mera, om de blott yppade vad som var deras innersta
mening. Men det var en omöjlighet att leva på det viset,
och därför bemödade sig Konstantin att göra vad han hela
sitt liv försökt göra och icke förstått sig på, det som han
iakttagit att många så väl förstodo och förutan vilket det
ej gick att leva: han ansträngde sig att säga vad han icke
tänkte och hade ett ständigt intryck av att det lät falskt
och att hans bror förstod det och blev uppretad därav.

På tredje dagen av deras samvaro fick Nikolaj sin bror
Konstantin att åter utlägga sin plan för honom och visade
den nu icke blott ogillande utan gav sig till att med full
avsikt förlöjliga tanken och förblandade den med
kommunistiska idéer.

— Du har bara fått tag i andras tanke och du har
förvrängt den och vill tillämpa den på något, där den inte
låter anpassa sig.

— Men jag säger dig, att de här sakerna inte har något
gemensamt. Kommunisterna förnekar, att det finns något
rättmätigt i äganderätt, kapital, arvsföljd, men jag, som
ingalunda förnekar denna viktiga stimulus — det
misshagade Levin själv att han använde sådana ord, men sedan
detta företag lagt beslag på honom, hade han allt oftare
och oftare börjat använda främmande ord —, jag vill blott
reglera arbetet.

— Ja-ha, det är så, att du tillägnat dig andras tanke,
skurit bort från den allt, som utgör dess styrka, och nu
vill övertyga en om att det är något nytt, — sade Nikolaj
och drog ilsket i sin halsduk.

— Ja, men min tanke har inget gemensamt med...

— Där, hos dem — sade Nikolaj Levin med en elak
glimt i ögonen och ett ironiskt leende på läpparna, — där
finns det åtminstone en så att säga geometrisk elegans —
klarhet, säkerhet. Det är möjligt, att det är en utopi. Men
låt oss anta, att man kunde göra tabula rasa med allt som
tidigare varit: finns det ingen äganderätt, ingen familj,
så ordnar sig också arbetet. Men hos dig är det
ingenting...

— Varför blandar du samman det som inte hör hop?
Jag har aldrig varit någon kommunist.

— Men jag har varit, och jag anser, att den som är det
är före sin tid, men idén är förståndsinässig och har
framtiden för sig liksom kristendomen under sina första
århundraden.

— Men jag anser bara, att man måste betrakta
arbetskraften ur naturforskarsynpunkt, det vill säga, man måste
studera den, lära känna dess egenskaper och...

— Å, det är bara förspilld möda. Denna kraft finner
av sig själv under utvecklingens lopp en viss
verksamhetsform. Överallt har det funnits slavar, sedan <i>metayers</i>. Och
hos oss finns det hälftenbruk, det finns arrende, det finns
daglönarearbete, — vad söker du då efter?

Levin greps vid dessa ord av en plötslig förbittring,
därför att han i djupet av sin själ var ängslig för att däri låg
något sant — att det var sant, att han ville balansera
mellan kommunism och vissa bestämda arbetsformer och att
detta knappast var möjligt.

— Jag söker medel för produktivt lönande arbete, både
för mig själv och för arbetaren. Jag vill ordna... —
svarade han i hetsig ton.

— Du vill visst inte ordna någonting. Det är bara så —
sådan har du varit, — att du vill vara originell, visa, att
du inte rätt och slätt exploaterar bönderna utan därvid
följer en idé.

— Nå, så tänker du, låt nu bara mig vara i fred! —
svarade Levin, som kände, att hans vänstra kindmuskel
kommit i våldsam ryckning.

Du har inte och har aldrig haft någon övertygelse,
utan du har bara velat förnöja din egenkärlek.

— Nå, låt gå för det, lämna mig bara i ro!

— Ja, det skall jag! Det har länge varit på tiden, dra
för djävulen i våld — var det! Jag beklagar högligen, att
jag kommit hit!

Hur Levin än därefter bemödade sig att lugna sin bror,
ville Nikolaj icke höra på honom, utan sade, att det var
bäst att skiljas, och Konstantin såg, att livet hade blivit
brodern rent outhärdligt.

Nikolaj hade redan börjat att ordna för sin avresa, då
Konstantin kom till honom och med en känsla av
förkonstling bad honom förlåta, om han i något avseende sårat
honom.

— O, storsinthet! — sade Nikolaj och log. — Om du
vill vara den, som har rätten på sin sida, så kan jag skänka
dig det nöjet. Du har rätt, men jag far i alla fall min väg!

Strax före avfärden, då bröderna kysste varandra till
avsked, såg Nikolaj plötsligt med en underligt allvarlig
blick på sin bror och sade:

— Tänk i alla fall inte illa om mig, Kost’ja! — och hans
röst darrade till.

Det var de enda ord, som i uppriktighet sagts mellan
dem. Levin begrep, vad som låg under dessa ord: »du ser
och vet, att det är illa med mig, och kanske återses vi
aldrig mer.» Så förstod Levin dem, och tårar bröto fram ur
hans ögon. Han gav sin bror ännu en kyss, men kunde och
hade ingenting att säga honom.

Tredje dagen efter broderns avfärd reste Levin
utomlands. På tåget träffade han samman med Stjerbatskij,
Kittys kusin, och förvånade denne genom sin dystra uppsyn.

— Vad är det med dig? — frågade Stjerbatskij.

— Ingenting särskilt, det är ju så litet att glädja sig
åt här i världen.

— Jaså, är det så litet? Far du bara med mig till Paris
i stället för till det där Mülhausen. Du skall få se, hur
trevligt det kan vara.

— Nej, det är slut för mig. Snart dör jag.

— Så du pratar! — sade Stjerbatskij leende. — Jag
har nätt och jämnt blivit färdig att börja.

— Ja, så tänkte också jag för inte länge se’n, men nu
vet jag, att jag snart kommer att dö.

Levin sade vad han uppriktigt tänkt på den sista tiden.
I allt såg han blott döden och dess annalkande. Men det
verk han gripit sig an med upptog desto mer hans tankar.
Han måste på något sätt leva livet till slut, innan döden
kom. Ett mörker skymde undan allt för honom, men just
på grund av detta mörker hade han en förnimmelse av att
den enda ledtråden i dunklet var hans verk, och med sina
sista krafter grep han tag om det och höll sig fast vid det.
</chapter>
<sp>FJÄRDE DELEN</sp>

<chapter name="I">
<h2>I.</h2>

Makarna Karenin fortsatte att bo i samma hus, de
träffades varje dag, men voro fullständigt främmande för
varandra. Alexej Alexandrovitj hade uppställt för sig som
regel att dagligen träffa hustrun, för att tjänstefolket icke
skulle få anledning att göra några antaganden, men han
undvek att äta middag hemma. Vronskij besökte aldrig
Alexej Alexandrovitjs hem, men Anna sammanträffade ute
med honom, och hennes man hade vetskap därom.

Ställningen var för alla tre plågsam, och ingen av dem
hade kunnat hålla ut en enda dag i detta tillstånd, om de
icke väntat på att de skulle ändra sig och trott, att det
blott var ett tillfälligt, bittert tvång, som skulle försvinna.
Alexej Alexandrovitj väntade på att denna lidelse skulle ta
slut såsom allt brukar gå över och att hans namn skulle
kunna hållas obefläckat. Anna, som detta tillstånd var
beroende av och som plågsammast berördes därav,
uthärdade det, därför att hon hyste icke blott förväntan utan
till och med en fast övertygelse om att allt snart skulle
komma till en upplösning och reda ut sig. Hon visste
icke bestämt vad som skulle åstadkomma denna
upplösning, men hon var fast förvissad, att detta något nu inom
kort skulle komma. Vronskij, som ofrivilligt underordnade
sig henne, väntade ävenledes på något, som oberoende av
honom själv skulle reda upp alla svårigheter.

En gång, vid mitten av vintern, fick Vronskij vara med
om en mycket tråkig vecka. Han blev anställd som
uppvaktande kavaljer hos en utländsk prins, som kommit till
Petersburg, och måste visa denne stadens sevärdheter.
Vronskij hade ett representativt yttre, dessutom förstod
han konsten att uppträda på ett på en gång värdigt och
artigt sätt och hade vana att umgås med högtstående
personer, av vilken anledning han blev utsedd som sällskap åt
den besökande prinsen. Men denna skyldighet var honom
mycket påkostande. Prinsen ville icke förbigå någonting,
varom man hemma kunde komma att fråga huruvida han
sett det i Ryssland, och själv ville han så vitt möjligt ta del
i det ryska nöjeslivet. Vronskij måste vara hans ledare
både i fråga om det ena och det andra. På förmiddagarna
begåvo de sig ut att beskåda sevärdheter och om aftnarna
togo de del i de förströelser, som det nationellt ryska livet
erbjöd. Prinsen åtnjöt en för en furste sällsport god hälsa,
genom gymnastik och god kroppsskötsel hade han
förvärvat sig sådan styrka, att han, trots det övermått varmed
han hängav sig åt nöjen, var frisk som en stor grön,
glänsande holländsk gurka. Prinsen hade rest mycket och hade
kommit underfund med, att en av fördelarna med nutidens
lätta kommunikationer var att olika nationers speciella
förströelser därigenom blevo tillgängliga. Han hade varit i
Spanien och där givit serenader och haft ett erotiskt
förhållande till en spanska, som spelade mandolin. I Schweiz
hade han skjutit en gems. I England hade han i röd frack
galopperat över gärdesgårdar och hade efter att ha slagit
vad därom skjutit tvåhundra fasaner. I Turkiet hade han
varit i ett harem, i Indien hade han ridit på en elefant och
nu ville han i Ryssland lära känna alla speciellt ryska
förströelser.

Vronskij, som tjänstgjorde hos honom som ett slags
överceremonimästare, hade mycket besvär med att indela
tiden för alla möjliga rent ryska nöjen, som olika personer
givit prinsen anvisning på. Det rörde sig om både
travåkning och pannkaksätning och björnjakt och trojkafärder
och zigenarsång och dryckeslag med ty åtföljande
glaskrossning på ryskt manér. Och prinsen tillägnade sig med
ofantlig lätthet ryskt humör, slog sönder hela brickor med
kärl och satte zigenarflickor i knät på sig och tycktes liksom
undra på, vad som ytterligare skulle komma eller om det
ryska lynnet icke hade flera uttrycksformer.
I själva verket fann prinsen bland alla ryska nöjen mest
behag i franska aktriser, balettdansöser och champagne
av vita lackets märke. Vronskij var van vid prinsar, men
— om det nu berodde på att han själv på sista tiden hade
förändrats eller därpå att han kom denne prins alltför nära
— denna veckas uppvaktning var för honom odrägligt
betungande. Under hela denna tid hade han oupphörligt
en förnimmelse lik den en person bör erfara, som fått i
uppdrag att vara sällskap åt en farlig dåre och som känner sig
ängslig för den vansinniges skull och dessutom till följd av
den nära beröringen med honom hyser fruktan för sitt eget
förnuft. Vronskij kände det ständigt som en nödvändighet
att icke för en sekund släppa efter på sin strängt officiella
aktningsfullhet för att icke behöva känna sig kränkt.
Prinsen hade ett föraktfullt sätt att bemöta de personer, som
till Vronskijs förvåning gjorde sig det värsta omak för att
skaffa honom tillfällen till dessa ryska nöjen. Hans
omdömen om de ryska kvinnorna, som han önskade studera,
kommo Vronskij mer än en gång att rodna av förtrytelse.
Men huvudorsaken, varför prinsen var så odräglig för
Vronskij, var den, att han i honom ofrivilligt såg sig själv. Och
det, som han varseblev i denna spegel, var icke smickrande
för hans egenkärlek. Det var en mycket dum och mycket
självmedveten man med en sund och välansad kropp,
ingenting annat. Han var en gentleman, det måste erkännas,
Vronskij kunde ej bestrida det. Han var naturlig och fri
från inställsamhet tillsammans med dem, som stodo högre
än han själv, han var ledig och otvungen i sällskap med
sina likar och godmodigt föraktfull mot underordnade.
Vronskij var själv sådan och ansåg det som en stor
förtjänst. Men i sitt förhållande till prinsen var han den
lägre och denna godmodiga föraktfullhet gjorde honom
uppbragt.

»Ett dumt kreatur! Är jag det också?» tänkte han.

Hur det än var med den saken, när Vronskij på sjunde
dagen tog avsked av prinsen vid dennes avfärd till Moskva
och mottog dennes tacksägelser, kände han sig lycklig över
att han blivit kvitt denna genanta situation och sluppit
från denna obehagliga spegel. Han tog farväl av prinsen
vid järnvägsstationen, dit de anlänt direkt från en
björnjakt, där hela natten det ryska mannamodet fått ge en
uppvisning.
</chapter>

<chapter name="II">
<h2>II.</h2>

Då Vronskij återkom hem till sig, fann han där ett brev
från Anna. Hon skrev: »Jag är sjuk och olycklig. Jag kan
inte fara ut, men jag kan inte längre uthärda att inte träffa
er. Kom i afton. Klockan sju beger sig Alexej
Alexandrovitj till konseljen och blir borta till klockan tio.» Efter att
en minut ha tänkt på det underliga i att hon bad honom
komma till sig oaktat hennes man ställt som fordran, att
hon icke skulle få motta honom, beslöt han sig för att fara.

Vronskij hade denna vinter blivit befordrad till överste
och lämnat sitt gamla regemente och bodde nu för sig själv.
Sedan han ätit frukost, lade han sig omedelbart att vila en
stund på en soffa, och under fem minuter rörde sig om
vartannat i hans huvud erinringar från de groteska scener, han
under de senaste dagarna fått se, och minnesbilden av en
bonde, som spelat en viktig roll vid björnjakten — det var
han som ringat björnen — kom att i hans föreställning
blanda sig samman med Annas bild, och Vronskij föll så i
sömn. Han vaknade i mörker skälvande av fasa, och tände
skyndsamt ljuset. »Vad för något? Vad? Vad var det för
hemskt, som jag såg i drömmen? Jo, den där bonden, han
som spårat upp björnen, en liten, smutsig man med rufsigt
skägg sysslade i nedhukad ställning med någonting och
plötsligt sade han några underliga ord på franska.
Någonting annat fanns inte i drömmen», sade han för sig själv.
»Men varför var då det så förfärligt?» Han kom åter
livligt ihåg mannen och de obegripliga franska ord, som
denne bonde plötsligt uttalat, och en isande kåre av fasa
drog över hans rygg.

»Å, bara dumheter!» tänkte Vronskij och såg på klockan.

Den var redan halv nio. Han ringde på sin betjänt,
klädde skyndsamt på sig och gick ut på gatan alldeles
glömsk av drömmen, blott förargande sig över att han
försinkat sig. Då han körde upp mot Karenins port,
tittade han på klockan och såg, att den visade tio minuter
före nio. Ett högt, smalt åkdon förspänt med ett par gråa
hästar höll i uppfartsvägen. Han kände igen Annas
ekipage. »Hon far ut för att möta mig», tänkte Vronskij,
»och det kunde varit bättre så. Det är obehagligt för mig
att gå in i detta hus. Men i alla fall kan jag inte dölja mig»,
sade han till sig själv, och med hållningen hos en man, som
icke behöver känna sig brydd för något, — förmåga att
uppträda så hade Vronskij redan som barn tillägnat sig —
steg han ut ur släden och gick fram mot ingången. En
dörr öppnades, och en betjänt med en filt på armen kom
ut och kallade på ekipaget. Vronskij, som icke var van att
iaktta enskildheter, lade dock nu märke till det förvånade
uttrycket hos tjänaren, då han varseblev honom. I själva
ingången höll Vronskij nästan på att stöta samman med
Alexej Alexandrovitj. En gaslåga lyste rakt på det
blodlösa, skinntorra ansiktet under den svarta hatten och på
en vit halsduk, som stack upp under pälsens bäverbräm.
Karenins stela, matta ögon riktades mot Vronskijs ansikte.
Vronskij bugade sig, och Alexej Alexandrovitj, vars läppar
gjorde en tuggliknande rörelse, lyfte handen mot
hattbrättet och gick förbi honom. Vronskij såg, hur han utan att
se sig om steg in i ekipaget, genom vagnsfönstret tog emot
filten och en teaterkikare, varefter han försvann för blicken.
Vronskij steg in i tamburen. Hans ögonbryn voro rynkade,
och en ondskefull och stolt glöd glänste i ögonen.

»Jo, det var en situation!» tänkte han. »Om han ville
kamp, om han hölle på sin ära, skulle jag kunna handla,
ge uttryck åt mina känslor, men denna svaghet eller
lumpenhet... Han låter mig komma i en bedragares ställning,
då jag aldrig velat och inte vill vara en sådan.»

Efter överläggningen med Anna i Wredes trädgård hade
Vronskijs tänkesätt tagit en annan riktning. Ofrivilligt
fogande sig efter varje svaghet hos Anna, som helt gav sig
hän åt honom och blott av honom väntade ett avgörande i
sitt öde, på förhand resignerande inför allt, hade han sedan
länge upphört att tro, att denna förbindelse kunde ta det
slut, han förr tänkt sig. Hans äregiriga planer hade åter
trätt i bakgrunden, och kännande, att han kommit ut ur
en verksamhetskrets, där allting var något bestämt, gav
han sig hän åt sin känsla, och denna band honom allt
fastare och fastare samman med henne.

Inkommen i tamburen kunde han höra hennes steg, som
avlägsnade sig därifrån. Han förstod, att hon väntat på
honom och stått och lyssnat och nu vände tillbaka till
förmaket.

— Nej! — utropade hon, då hon fick syn på honom, och
i detsamma sågos tårar stiga upp i hennes ögon, — nej,
om det fortsätter på detta viset, så kommer det att ske
mycket, mycket förr!

— Vad då, min vän?

— Vad? Jag väntar, jag plågas, en timme, två...
Nej, jag vill inte tänka på det!... Jag kan inte gräla på
dig. Det var nog så, att du inte kunde. Nej, jag skall inte
tala därom.

Hon lade båda händerna på hans skuldror och såg
länge på honom med en djup, hänförd och samtidigt
forskande blick. Hon betraktade hans ansikte för att lära känna
det på nytt efter den tid, hon icke sett det. Liksom varje
gång de möttes jämförde hon honom nu sådan han faktisk
var med sin inre föreställning om honom, en uppfattning
som var alltför överdrivet fördelaktig för att kunna
återfinnas i verkligheten.
</chapter>

<chapter name="III">
<h2>III.</h2>

— Mötte du honom? — frågade hon, då de satt sig ned
vid en bordslampa. — Där fick du straffet för att du kom
så sent.

— Ja, men hur kom det sig? Han skulle ju vara på
konselj?

— Han var det, men kom tillbaka och for åter ut i
något ärende. Men det betyder ingenting. Låt oss inte tala
om det. Var har du varit? Har du hela tiden varit
upptagen av prinsen?

Hon kände till hans livs alla enskildheter. Han hade
velat säga, att han icke sovit under hela natten och att
han somnat in, men då han såg på hennes av sinnesrörelse
upplivade, lyckliga ansikte, bar det honom emot att säga
det. Han sade, att han hade varit tvungen att fara och avge
rapport om prinsens avresa.

— Men nu är det slut. Han har ju rest?

— Gud ske lov, det är över. Du kan inte tänka dig, hur
outhärdligt det varit för mig.

— Varför det? Det är ju vardagsliv för er alla unga
män, — sade hon med en rynkning av ögonbrynen och
grep ett virkningsarbete, som låg på bordet, och började
utan att höja blicken mot Vronskij söka lösgöra nålen.

— Jag har för länge sedan övergivit detta liv, — sade
han med undran märkande förändringen i hennes
ansiktsuttryck och ansträngande sig att utforska dess betydelse.
— Jag erkänner, — fortsatte han med ett leende, som
blottade hans kraftiga vita tänder, — att jag den här veckan,
då jag iakttagit detta liv, liksom sett mig i en spegel, och
det har verkat obehagligt på mig.

Hon höll sitt arbete i handen hållande upp med
virkningen och såg på honom med en underlig, glänsande, hård
blick.

— I dag på förmiddagen kom Liza till mig, — man har
inte än blivit rädd för att besöka mig trots Lidija Ivanovna,
— sade Anna, — och hon berättade för mig om er atenska
afton. Så vidrigt!

— Jag ville bara säga, att...

Hon avbröt honom:

— Den där Thérèse, som du förr varit bekant med,
var ju där?

— Jag ville säga...

— Vad ni, män, är avskyvärda! Att ni inte kan tänka
er, att en kvinna inte kan glömma sådant, — fortsatte hon
hetsande upp sig allt mer och mer och därigenom blottande
för honom orsaken till sin retlighet. — Särskilt en kvinna,
som inte kan ha kännedom om ditt liv. Vad vet jag? vad
har jag vetat? — sade hon, — endast det som du velat
säga mig. Och hur vet jag, om du säger mig sanningen?

— Anna! du förolämpar mig. Har du då inte tilltro
till mig? Har jag då inte sagt dig, att jag inte har en tanke,
som jag inte yppat för dig?

— Ja, ja, — sade hon tydligen bemödande sig att jaga
bort de svartsjuka tankarna. — Om du bara visste, hur
svårt jag har det!... Jag tror dig, jag tror på dig...
Vad var det du skulle säga?

Men han kunde icke komma på vad han velat säga.
Dessa svartsjukeanfall, som på sista tiden allt oftare och
oftare ansatt henne, förskräckte honom, och hur han än
mödade sig att dölja det, avkylde de hans känslor för henne,
oaktat han visste, att orsaken till svartsjukan var hennes
kärlek till honom. Hur ofta hade han icke sagt sig, att
ägandet av hennes kärlek var lyckan. Och nu älskade hon
honom så som blott en kvinna kan älska, för vilken
kärleken går före allt livets goda, — och han befann sig nu
betydligt längre borta från lyckan, än då han reste efter henne
från Moskva. Då ansåg han sig själv olycklig, men trodde
lyckan ligga framför sig. Nu kände han redan, att den bästa
lyckan låg bakom honom. Hon var nu alls icke den, han
första gången sett i henne. Både moraliskt och fysiskt hade
hon förändrats till det sämre. Hennes gestalt hade fått
mera bredd, och i hennes ansikte kom det, då hon talade
om aktrisen, något styggt, som vanställde uttrycket däri.
Han såg på henne som någon ser på en vissnad blomma,
som han själv plockat, och i vilken han med svårighet kan
igenkänna den skönhet, för vars skull han brutit och
fördärvat den. Och oaktat detta kände han, att han på den tid,
då hans kärlek var starkare, om han häftigt önskat det,
hade kunnat rycka denna kärlek loss ur sitt hjärta, men
att nu, när han, såsom det i detta ögonblick förekom honom,
icke kände någon kärlek för henne, hans förbindelse med
henne icke kunde slitas.

— Nå, vad var det du ville säga mig om prinsen? Jag
har drivit undan den onde anden, — tillade hon. De
kallade sins emellan svartsjukan för den onde anden. — Ja,
vad var det du började säga om prinsen. Varför fann du
det så betungande?

— Ack, det var outhärdligt! — sade han ansträngande
sig att gripa den förlorade tanketråden. — Han vinner inte
på närmare bekantskap. Om man skulle definiera honom,
så är det ett förträffligt välnärt djur, sådana som få första
prismedalj på utställningar, men förövrigt var det
ingenting, — sade han med ett harmset tonfall, som väckte
hennes intresse.

— Nej, hur så? — inföll hon. — Han har i alla fall
sett mycket och förvärvat bildning?

— Det är ett helt annat slag av bildning — sådant folks
bildning. Han har, tycks det, blott fått bildning för att ha
rätt att förakta bildningen såsom de förakta allt utom rent
djuriska nöjen.

— Ja, men ni tycker ju alla om dessa djuriska nöjen, —
sade hon, och han lade åter märke till en mörk blick, som
undvek hans.

— Varför tar du honom så i försvar? — sade han med
ett leende.

— Jag tar honom inte i försvar, det är mig sak samma,
men jag tror, att om du inte själv tyckte om sådana nöjen,
skulle du kunna avstå från dem. Men du kan finna nöje i
att se Thérèse i Evakostym...

— Där har vi den onde anden igen! — sade Vronskij
och grep hennes hand, som hon låtit vila mot bordskanten,
och kysste den.

— Ack, jag kan inte annat! Du vet inte, vad jag har
plågats, medan jag väntade på dig! Jag tror, att jag inte
är svartsjuk. Jag är inte svartsjuk, jag tror på dig, då du
är här, då jag har dig i närheten, men när du skild från
mig, någonstans jag vet inte var, tillbringar ditt liv, som
jag inte förstår mig på...

Hon böjde sig undan honom och efter att till slut ha
fått loss virknålen började hon snabbt med användande av
pekfingret att kasta upp den ena maskan efter den andra
av det vita, i lampljuset glänsande ullgarnet, medan
hennes fina handled med nervös hastighet rörde sig innanför den
broderade klänningsärmen.

— Nå, hur var det? Var mötte du Alexej
Alexandrovitj? — ljöd plötsligt hennes röst med en onaturlig klang.

— Jag stötte hop med honom i dörren.

— Och hälsade han också på dig?

Hon sänkte hakan och slöt ögonen till hälften, så att
ansiktsuttrycket plötsligt blev ett annat, och lade hop
händerna. Och i hennes vackra ansikte blev Vronskij med ens
varse samma uttryck, som Alexej Alexandrovitj haft, då
han hälsade på honom. Han log, och hon brast ut i ett av
dessa hjärtliga, djupa skratt, som förlänade henne en
särskild tjusning.

— Jag kan verkligen inte begripa mig på honom, —
sade Vronskij. — Om han efter den förklaring du gav
honom i somras hade brutit med dig, om han utmanat mig på
duell, det vore förklarligt. Men obegripligt är mig — hur
kan han uthärda ett sådant tillstånd? Han lider av det, det
är tydligt.

— Han? — sade hon med ett hånfullt tonfall. — Han
är fullkomligt belåten.

— Varför plågas vi alla, då allt kunde bli så bra?

— Bara inte han. Skulle jag då inte känna honom och
den lögn, som han är helt genomträngd av?... Skulle det
vara möjligt för en man, som hade några som helst känslor,
att leva på det vis, som han lever med mig? Han förstår
ingenting och känner ingenting. Hur kan då en man, som
har ett spår till känsla, bo i samma hus som sin brottsliga
hustru? Hur kan han tala med henne. Säga <i>du</i> till henne?

Och åter kom hon ofrivilligt att härma hans sätt: »Du,
<i>ma chère</i>, du, Anna!»

— Det är inte en man, inte en människa, det är en
manekäng. Ingen annan vet det, men jag vet det. O, om jag
varit i hans ställe, skulle jag ha dödat, slitit i stycken denna
hustru, en sådan som jag, och inte ha sagt: du, <i>ma chère</i>,
Anna. Det är inte en människa, det är en
departementsmaskin. Han förstår inte, att jag är din hustru, att han är
en främmande, en som inte hör hit... Men låt oss inte
tala därom!...

— Du har orätt, orätt, min vän! — sade Vronskij
bemödande sig att lugna henne. — Men lika gott, vi skall inte
tala om honom. Tala om för mig, vad du gjort. Hur är det
med dig? Vad är det för sjukdom och vad sade doktorn?

Hon såg på honom med en hånfull glättighet. Hon hade
tydligen funnit nya löjliga och förvända karaktärsdrag hos
sin man och väntat på ett tillfälle att få berätta om dem.

Men han fortsatte:

— Jag kan gissa, att det inte är någon sjukdom, utan
att det rör sig om ditt tillstånd. När blir det?

Den hånfulla glansen i hennes ögon slocknade, men ett
nytt leende — ett tecken på att hon hade reda på något,
som han icke visste, ett stilla svårmod — gav hennes ansikte
ett nytt uttryck.

— Snart, snart. Du har sagt, att vår belägenhet är
plågsam, att vi måste komma till en upplösning. Om du
visste, vad den tynger ner mig, vad jag skulle ge för att
fritt och djärvt få älska dig! Jag skulle inte plågas och jag
skulle inte plåga dig med min svartsjuka... Och det
kommer att ske snart, men inte så som vi tänkt oss det.

Och vid tanken på vad som skulle ske greps hon av en
sådan känsla av sitt betryck, att tårarna brusto fram i
hennes ögon och hon icke kunde fortsätta i sitt tal. Hennes
mjällvita hand, vars ringar gnistrade i lampljuset, lade sig
på hans arm.

— Det kommer inte att bli så som vi tänkt. Jag har
inte velat säga dig det, men du får mig att göra det. Snart,
snart kommer upplösningen av allt, vi får alla, alla ro och
vi skall inte plågas mer.

— Jag förstår inte, — sade han begynnande att förstå
henne.

— Du frågar — när? Det blir snart. Och jag kommer
inte att överleva det. Avbryt mig inte! — Och hon
skyndade på med att tala. — Jag vet det, och jag vet det säkert.
Jag kommer att dö, och jag är mycket glad, att jag dör och
skaffar befrielse åt mig själv och er.

Tårarna droppade ned från hennes ögon. Han böjde sig
ned mot hennes hand och började kyssa den, bemödande
sig att dölja sin upprördhet, som han visste vara ogrundad,
men dock icke kunde kuva.

— Se så, det är bäst så, — sade hon och tryckte hårt
hans arm. — Se det är det enda, enda, som återstår oss.

Han kom till besinning och lyfte sitt huvud.

— Sådant prat! Vad talar du för meningslösheter!

— Nej, det är sant.

— Vad, vad är sant?

— Att jag kommer att dö. Jag har haft en dröm.

— En dröm? — upprepade Vronskij, som i samma
ögonblick erinrade sig bonden i sin egen dröm.

— Ja, en dröm, — sade hon. — Jag har redan för länge
sedan haft denna dröm. Jag tyckte, att jag sprang in i
mitt sovrum, där jag behövde hämta något, se efter något:
du vet, hur det brukar vara i drömmar, — sade hon med ett
uttryck av fasa spärrande upp ögonen, i ett hörn i
sovrummet står det någonting...

— Ack, prat! Inte kan man tro...

Men hon lät sig icke avbrytas. Det som hon höll på att
säga var av alltför stor vikt för henne.

— Och detta något vände på sig, och jag ser, att det är
en bonde med rufsigt skägg, en liten otäck karl. Jag ville
springa min väg, men han böjde sig ner över en säck och
trevade med händerna i den efter någonting...

Hennes armar rörde sig för att visa, hur han trevade i
säcken. Och Vronskij, som tänkte på sin dröm, greps av
samma fasa, som fyllde hennes själ.

— Han gräver i säcken och säger samtidigt ytterst
hastigt, kan du tänka dig, på skorrande franska: <i>Il faut le
battre le fer, le broyer, le pétrir</i>... Och i min skräck ville jag
vakna, jag vaknade... men jag vaknade till en ny dröm.
Och jag frågade mig själv, vad betyder detta? Och jag
hör vår betjänt Kornej säga: i barnsäng, mor lilla, i
barnsäng skall ni dö... Och så vaknade jag...

— Sådana griller, sådana griller! — sade Vronskij, men
han hade själv en förnimmelse av, att det icke fanns någon
övertygande klang i hans röst.

— Men låt oss inte tala härom. Ring, jag skall säga
till om te. Vänta litet, det är inte långt kvar, jag...

Men plötsligt avbröt hon sig. Uttrycket i hennes
ansikte blev med ens ett annat. Ångesten och oron i det
försvunno för ett saligt uttryck av stilla, allvarligt
förnimmande. Han kunde ej förstå, vad denna förändring hade att
betyda. Inom sig förnam hon rörelsen hos ett nytt liv.
</chapter>

<chapter name="IV">
<h2>IV.</h2>

Efter sitt möte med Vronskij i vestibulen for Alexej
Alexandrovitj till italienska operan, dit det var hans avsikt
att bege sig. Han blev sittande där under två akter och
träffade alla, som han behövde tala med. Då han kom hem igen,
tittade han uppmärksamt på klädhängarna i tamburen, och
efter att ha iakttagit, att ingen militärkappa hängde där,
gick han som vanligt vidare in till sig. Men mot sin vana
gick han ej till sängs utan promenerade fram och tillbaka i
sitt arbetsrum till klockan tre på natten. Känslan av
förtrytelse över hustrun, som icke velat iaktta anständighetens
krav och uppfylla det enda villkor, han ställt henne: att
icke i hemmet motta sin älskare, gav honom ingen ro. Hon
hade icke uppfyllt hans fordran, och han måste nu utföra
sin hotelse, begära skilsmässa och ta sonen från henne. Han
var medveten om alla svårigheter, som voro förknippade
med denna sak, men han hade sagt, att han skulle göra
detta, och var nu tvungen att låta sin hotelse gå i verket.
Grevinnan Lidija Ivanovna hade för honom antytt, att
detta vore bästa sättet att komma ut ur hans situation, och
på sista tiden hade skilsmässopraktiken bragts till en sådan
fulländning, att Alexej Alexandrovitj såg en möjlighet att
bli herre över de formella svårigheterna. En olycka
kommer sällan ensam, och till råga på allt hade Alexej
Alexandrovitj till följd av ordnandet med de främmande
folkelementens ställning i riket och frågan om fältbevattningen
inom Zarajska guvernementet fått över sig så många
obehagligheter inom sin tjänstgöring, att han på sista tiden
ständigt befunnit sig i en ytterst retlig sinnesstämning.

På hela natten fick han ingen sömn, och hans förtrytelse,
som tog allt större och större omfång, hade fram mot
morgonen övergått till ett gränslöst ursinne. Han klädde sig
skyndsamt, och då han nu så att säga hade sin vredes skål
fylld till brädden och var rädd att spilla ut dess innehåll,
befarande att samtidigt med ilskan även förlora den energi,
som han hade behov av för en uppgörelse med sin hustru,
begav han sig in till henne så fort han fått meddelande om
att hon var uppstigen.

Anna, som hade tänkt, att hon var en så god kännare
av sin man, blev slagen med häpnad av den anblick, han
vid sitt inträde erbjöd. Pannan var rynkad i djupa veck,
ögonen stirrade rakt fram med en mörk blick, som undvek
hennes, och munnen var hårt och föraktfullt sluten. I hans
gång, hans armrörelser och tonfall låg en bestämdhet och
en fasthet, som hustrun aldrig förr iakttagit hos honom.
Han steg in i rummet, hälsade på henne och gick så rakt
fram till skrivbordet, grep en nyckelknippa och öppnade
en låda.

— Vad vill ni ha? — ropade hon.

— Er älskares brev, — sade han.

— Finns inte här, — sade hon och sökte skjuta till
lådan, men av denna rörelse begrep han, att han gissat rätt
och brutalt stötande undan hennes hand högg han snabbt
tag i en portfölj, där han visste att hon brukade lägga in
sina viktigaste papper. Hon ville rycka portföljen från
honom, men han stötte henne från sig.

— Sitt ner! Jag behöver tala med er, — sade han och
stack portföljen under överarmen och klämde så hårt fast
den med armbågen, att axeln sköt i vädret.

Hon såg på honom med förvåning och rädsla.

— Jag har sagt er, att jag inte tillåter er att ta emot er
älskare här hemma.

— Jag måste träffa honom för att...

Hon hejdade sig i talet ur stånd att hitta på något att
säga.

— Jag lägger mig inte i de närmare omständigheter,
som kan göra att en kvinna behöver träffa sin älskare.

— Jag ville, jag bara... — sade hon häftigt rodnande.
Hans brutalitet retade henne och gav henne djärvhet. —
Har ni då inte en känsla för, hur lätt det är för er att
förolämpa mig? — sade hon.

— Man kan förolämpa en hederlig man och en hederlig
kvinna, men att säga en tjuv, att han är en tjuv, är blott
<i>la constatation d’un fait</i>.

— Denna nya sida av brutalitet har jag inte förr lärt
känna hos er.

— Ni kallar det för brutalitet, att en man ger sin hustru
frihet och skänker henne sitt namns hederliga skydd blott
under förbehåll att anständighet iakttages. Är det
brutalitet?

— Det är värre än brutalitet, det är lumpenhet, om
ni vill veta det! — ropade Anna i ett utbrott av raseri och
reste sig upp och ville gå.

— Nej! — skrek han till med sin pipiga röst, som denna
gång höjde sig en ton högre än vanligt, och grep henne
med sina långa fingrar så hårt om handloven, att hon fick
röda märken av armbandet, som han huggit tag om, och
med våld tvang han henne ned på sin plats. — Lumpenhet?
Om ni vill, att det ordet skall brukas, så är det lumpenhet
att överge sin man, sin son för en älskares skull och ändock
äta mannens bröd!

Hon böjde sitt huvud. Hon kom sig icke för att säga
det hon kvällen förut sagt sin älskare, att <i>han</i> var
hennes man och att hennes man var en överflödig, hon tänkte
icke ens på det. Hon kände hela sanningen i hans ord och
sade blott stilla:

— Ni kan inte framställa min belägenhet värre, än
jag själv förnimmer den. Men varför säger ni mig detta?

— Varför jag säger det? Varför? — fortsatte han med
samma ursinne. — För att ni skall veta, att efter som ni
inte uppfyllt min önskan i fråga om anständighetens krav,
kommer jag att ta mina mått och steg, för att göra ett slut
på denna belägenhet.

— Snart, snart får den ett slut i alla fall, — sade hon,
och åter brusto tårar fram i hennes ögon vid tanken på
den nära förestående, nu efterlängtade döden.

— Den skall ta ett slut fortare än ni och er älskare har
tänkt! Det ni har behov av är tillfredsställandet av en
djurisk lidelse...

— Alexej Alexandrovitj! Jag kallar det inte för brist
på storsinthet, det är oanständigt — att slå den som ligger
på marken.

— Ja, ni tänker blott på er själv! Men lidandena hos
den man, som varit er make, de rör er inte. Er är det sak
samma, att hans liv förstörts, att han fått dida... li...
dida...

Alexej Alexandrovitj talade så snabbt, att han stakade
sig, ur stånd att säga vad han ville, slutligen fick han fram
<i>lida</i>. Hon kände det löjligt och blygdes i detsamma för
att hon kunde finna något löjligt i denna stund. Och för
första gången fick hon för ett ögonblick en medkänsla för
honom, satte sig in i hans läge och tyckte synd om honom.
Men vad kunde hon säga eller göra? Hon sänkte sitt huvud
och teg. Han tystnade också för en stund och fortsatte
sedan att tala i en mindre skrikig, kallt avmätt ton, som lade
eftertryck på ord tillgripna på måfå, som alls ej hade
någon särskild vikt.

— Jag har kommit för att säga er... — sade han.

Hon såg på honom. »Nej, det tycktes mig bara», tänkte
hon erinrande sig uttrycket i hans ansikte, då han stakade
sig på ordet <i>lida</i>, — »nej, skulle då en människa med dessa
slöa ögon, med detta självbelåtna lugn kunna känna
någonting?»

— Jag kan ingenting ändra, — viskade hon.

— Jag har kommit för att säga er, att jag i morgon far
till Moskva och inte mer återvänder till detta hus, och ni
kommer att få kännedom om vad jag besluter mig för genom
en advokat, som jag skall anförtro skilsmässoprocessen. Och
min son skall fara till min syster, — sade Alexej
Alexandrovitj, med ansträngning erinrande sig, vad han hade tänkt
säga om sonen.

— Ni har bara behov av Serjozja för att kunna göra
mig ont, — sade hon och såg med sänkt panna på honom.
— Ni älskar honom inte... Avstå från Serjozja!

— Ja, jag har till och med förlorat kärleken till min son,
därför att med tanken på honom är förbunden min avsky
för er. Men jag behåller honom ändå. Farväl!

Och han ville gå, men nu var det hon, som höll honom kvar.

— Alexej Alexandrovitj, avstå från Serjozja! — viskade
hon fram än en gång. — Jag har ingenting annat att säga.
Lämna Serjozja tills... Snart skall ett barn till födas.
Lämna honom!

Alexej Alexandrovitj rodnade häftigt, ryckte sin hand
från henne och gick tigande ut ur rummet.
</chapter>

<chapter name="V">
<h2>V.</h2>

Mottagningsrummet hos den berömde
Petersburgsadvokaten var fullt av besökande, då Alexej Alexandrovitj
trädde in dit. Där sutto, tydligen väntande sedan länge,
tre fruntimmer: en gumma, en ung dam och en
köpmansfru, tre herrar: den ene — en tysk bankir med ring på
fingret, den andre — en skäggig köpman och den tredje — en
barsk tjänsteman i lilla paraduniformen med ordensband
på bröstet. Två biträden sutto vid ett bord och skrevo med
gnisslande pennor. Skrivbordsutensilierna, på vilka Alexej
Alexandrovitj såg med en kännares min, voro osedvanligt
goda. Alexej Alexandrovitj kunde ej underlåta att lägga
märke till dem. Ett av biträdena såg med plirande ögon
mot Alexej Alexandrovitj och vände sig till honom i vresig
ton utan att resa sig:

— Vad behagas?

— Jag har ett ärende till advokatbyråns innehavare.

— Han är upptagen, — svarade biträdet och pekade
med sitt pennskaft på dem, som redan sutto och väntade,
och började så åter skriva.

— Kan han inte få tid för mig? — sade Alexej
Alexandrovitj.

— Han har ingen ledig tid, han är ständigt upptagen.
Var god och vänta.

— Får jag då besvära er med att lämna mitt kort, —
sade Alexej Alexandrovitj med värdighet, inseende
nödvändigheten av att röja sitt inkognito.

Biträdet tog kortet och gick, synbarligen med ogillande
min betraktande dess innehåll, mot dörren.

Alexej Alexandrovitj var i princip med på offentliga
rättsförhandlingar, men vissa enskildheter i deras
tillämpande i Ryssland gillade han icke helt med hänsyn till vad
han hade sig bekant om högre ämbetsförhållanden och han
fördömde dem, så vitt det nu var möjligt för honom att
ogilla något, som var fastställt av högsta myndighet. Hela
hans liv hade förflutit i administrativ verksamhet och till
följd därav mildrades hans ogillande, när det var något
han icke kunde gå med på, av hans medvetande om att
misstag voro ofrånkomliga och att det alltid fanns
möjlighet att företa ändringar till det bättre. Beträffande de nya
anordningarna av domstolsförhållandena förhöll han sig
ogillande till den ställning advokatväsendet fått. Men
hittills hade han icke haft något att göra med detta stånd
och därför endast teoretiskt skänkt det sitt ogillande.
Genom det obehagliga intryck, han fått i advokatens
mottagningsrum, förstärktes nu ytterligare detta hans ogillande.

— Kommer strax, — sade biträdet, och efter två
minuter uppenbarade sig verkligen i dörren den rangliga
gestalten av en gammal jurist, som haft en överläggning med
advokaten, och strax därpå denne själv.

Advokaten var en liten, kraftigt byggd flintskallig herre
med ett svart, i rödbrunt stötande skägg, ljusa, långsträckta
ögonbryn och en framskjutande panna. Hans ansikte hade
ett klokt och manligt uttryck, men hans klädsel var
snobbig och vittnande om dålig smak.

— Var så god och stig på, — sade advokaten vändande
sig till Alexej Alexandrovitj och med allvarstyngd uppsyn
släppte han honom förbi och stängde dörren efter sig. —
Var god och ta plats. — Han visade på en länstol bredvid
ett med papper översållat bord och tog själv plats i
skrivstolen, lade huvudet på sned och började gnugga sina små
händer, som hade vit hårludd på de korta fingrarna. Men
han hade nätt och jämnt kommit till ro i den pose, han
antagit, då en mal kom fladdrande över bordet. Med en
snabbhet, som man knappt skulle ha väntat hos honom, slog
advokaten ut med händerna, fångade malen med en smäll
och återtog så sin förra ställning.

— Innan jag framför mitt ärende, — sade Alexej
Alexandrovitj, som med förvånade ögon följt advokatens
rörelser, — har jag att fästa uppmärksamheten vid, att den
sak, varom jag har att tala med er, måste förbli en
hemlighet oss emellan.

Ett knappt märkbart leende drog en smula åt sidorna
advokatens rödbruna hängmustascher. — Jag skulle inte
vara advokat, om jag inte kunde bevara de hemligheter,
som anförtros mig. Men önskar ni en försäkran av mig,
så...

Alexej Alexandrovitj såg på hans ansikte och lade märke
till, att de kloka grå ögonen hade en leende glimt, som om
de redan visste allt.

— Är mitt namn bekant? — fortsatte Alexej
Alexandrovitj.

— Jag vet, vem ni är, och jag känner, — han fångade
en ny mal, — er gagnrika verksamhet, liksom ju varje ryss
gör, — sade advokaten med en bugning.

Alexej Alexandrovitj suckade där han satt sökande repa
mod. Men då han en gång börjat, fortsatte han med sin
pipiga röst utan ängslan och utan att komma av sig
läggande särskild tonvikt på vissa ord.

Jag har olyckan, — började Alexej Alexandrovitj,
— att vara en bedragen äkta man och jag vill rättsligt
upplösa bandet med min hustru, det vill säga, jag vill bli skild
från henne, men så att min son inte stannar hos modern.

Advokatens grå ögon bjödo till att hålla tillbaka ett
leende uttryck, men en ohejdad glättighet spratt till i dem,
och Alexej Alexandrovitj såg, att det icke blott var fråga
om glädjen hos en man, som fick ett fördelaktigt anbud, —
det var i dem en triumferande förtjusning och en glimt,
som påminde om den olycksbådande glans, han sett i
hustruns ögon.

— Ni önskar alltså min medverkan för att vinna
skilsmässa.

— Ja, just det, men jag måste på förhand framhålla,
att det är möjligt, att jag i onödan påkallar er
uppmärksamhet. Jag har blott infunnit mig för att förberedelsevis
rådgöra med er. Jag önskar skilsmässa, men jag måste
fästa vikt vid de former, varunder den kan ske. Det är
mycket möjligt, att jag, om formerna inte står i
överensstämmelse med mina fordringar, avstår från att vädja till
lagen.

— Å, så är det alltid, — sade advokaten, — det står
ju alltid i edert skön.

Advokaten sänkte sin blick och riktade den mot Alexej
Alexandrovitjs fötter i känsla av att ett uttryck av
obehärskad glättighet kunde verka sårande på klienten. Han
tittade på en mal, som fladdrade förbi näsan, och ryckte till
med armen, men lät bli att fånga den av aktningsfull
hänsyn till Alexej Alexandrovitj.

— Fastän våra lagbestämmelser i denna fråga i sina
grunddrag är mig bekanta, — fortsatte Alexej
Alexandrovitj, skulle jag vilja i största allmänhet få reda på de
former, enligt vilka detta slags företag i praktiken bringas
till utförande.

— Ni önskar, — sade advokaten utan att höja blicken,
med ett visst välbehag i sitt tal anslående samma ton som
sin klient, — att jag skall framlägga för er de sätt, som stå
till buds för att nå ert syfte.

Och efter en bekräftande huvudböjning av Alexej
Alexandrovitj fortfor han, blott då och då kastande en hastig
blick på Alexej Alexandrovitjs ansikte, där röda fläckar
här och där blossat upp:

— Enligt våra lagar, — sade han med en lätt nyans av
ett visst ogillande vid »våra lagar», — är skilsmässa, som
ni vet, möjlig i följande fall... Vänta då! — vände han
sig till ett av biträdena, som tittat in genom dörren, men steg
i alla fall upp från sin plats och sade några ord till mannen
och slog sig så åter ned. — I följande fall: fysiskt fel hos
någon av makarna, vidare i händelse av femårig frånvaro,
när ena parten inte låter höra av sig och är oanträffbar,
— sade han och krökte till en av sina korta, hårbeväxta
fingrar, — och slutligen i händelse av hor (han uttalade
detta ord med märkbar förnöjelse). Vi har följande
underavdelningar (han fortfor att undan för undan vika sina
knubbiga fingrar), fastän huvudfall och underavdelningar
icke kunna klassifieras i samma räcka: fysiskt fel hos
mannen och fysikt fel hos hustrun, och så hor från mannens
sida och hor från hustruns sida. — Då han nu hade
markerat med samtliga fingrar, öppnade han åter handen och
fortsatte: Detta är den teoretiska synpunkten, men jag
antar, att ni gjort mig äran att vända er till mig för att få
veta den praktiska tillämpningen. Och därför får jag med
stöd av min föregående erfarenhet meddela er, att så gott
som alla skilsmässofall höra till följande kategorier: —
Fysiskt lyte föreligger ju inte, efter vad jag kan förstå? Ena
partens frånvaro inte heller?...

Alexej Alexandrovitj böjde bekräftande på huvudet.

— Återstår följande: äktenskapsbrott begånget av en
av makarna och den skyldiga partens överbevisande efter
ömsesidig överenskommelse och så — då dylik
överenskommelse inte träffats — överbevisning mot ena partens
vilja. Jag får nämna, att det senare fallet sällan
förekommer i praktiken, sade advokaten med en hastig blick på
Alexej Alexandrovitj och tystnade därpå lik en man som
salubjuder pistoler, när han beskrivit företrädena hos en
del vapensorter och inväntar köparens val. Men Alexej
Alexandrovitj teg, och advokaten fortsatte: — Det
vanligaste — och det som är enklast och förståndigast enligt
min mening — är äktenskapsbrott efter gemensam
överenskommelse. Jag skulle inte ta mig friheten att tala så,
om jag hade med en mindre bildad person att göra, — sade
advokaten, — men jag förutsätter, att ni förstår mig.

Alexej Alexandrovitj var emellertid så bragt ur
fattningen, att han icke med ens kunde inse det förståndiga i
ett äktenskapsbrott efter gemensam överenskommelse, och
gav i sin blick ett uttryck åt denna brist på förståelse.
Advokaten kom honom emellertid till hjälp.

Två människor kan inte längre leva tillsammans,
det kan ha blivit ett faktum. Och om båda parterna är
ense härom, så spelar detaljer och formaliteter ingen roll.
Och samtidigt är också detta det enklaste och säkraste
medlet.

Alexej Alexandrovitj begrep nu fullkomligt. Men han
hade vissa religiösa fordringar, som ställde sig i vägen för
användandet av detta tillvägagångssätt.

— Det kan inte komma i fråga i föreliggande fall, — sade
han. — Här kan blott ett alternativ tänkas: att bevisning
stödjande sig på brev, som jag innehar, framlägges mot
ena partens vilja.

Då advokaten hörde brev föras på tal, sköt han ut
läpparna och gav från sig ett svagt, ömkande och föraktfullt
läte.

— Var god och betänk, — sade han. — Avgörandet av
detta slags processer ligger som bekant hos kyrklig
myndighet. Och bland vårt högvördiga prästerskap finns det stora
finsmakare på de mest ingående detaljer i sådana här saker,
— yttrade han med ett leende, som röjde en viss förståelse
för dessa klerikala herrars smak. — Brev kan naturligtvis
till en del lämna bekräftelse, men de fällande bevisen måste
man ha kommit över på annat sätt än på omvägar, det vill
säga genom vittnen. Om ni överhuvud vill hedra mig med
er tilltro, så lämna åt mig att välja de medel, som kunna
anses behövliga. Den som eftertraktar ett resultat, bör
också tillåta de medel, som leder dit.

— Om det är så... — började Alexej Alexandrovitj,
som plötsligt blivit blek, men i detsamma reste sig
advokaten och gick bort till dörren för att tala med biträdet, som
åter kom och störde.

— Säg till henne, att vi inte åtar oss några lapprisaker!
— sade han och vände tillbaka till Alexej Alexandrovitj.

På återvägen till sin plats fångade han ytterligare en
mal. »Till sommarn kommer ripstyget i mina möbler att
bli skönt!» tänkte han med bekymrad uppsyn.

— Alltså, ni önskade säga... — yttrade han.

— Jag skall genom brev meddela er mitt beslut, — sade
Alexej Alexandrovitj och reste sig. Han grep med
händerna om stolryggen och stod en stund tyst, därefter tillade
han: — Jag kan följaktligen av vad ni sagt förstå, att en
skilsmässa är utförbar. Jag ber er även meddela mig era
villkor.

— Allt låter sig göra, om ni helt ger mig fria händer, —
sade advokaten utan att ge svar på det framställda
spörsmålet. — När kan jag vänta, att få meddelande från er? —
frågade han och tog ett par steg mot dörren, varvid det
blänkte i hans ögon och lackskor.

— Om en vecka. Ni torde ha godheten att ge mig svar,
om ni mottager uppdraget att föra min talan och på vilka
betingelser.

— Ja, gärna det.

Advokaten bugade sig vördnadsfullt i det han släppte
sin klient ut genom dörren och väl bliven ensam gav han
sig helt hän åt sin glädjekänsla. Han hade blivit försatt i
så gott humör, att han tvärt emot sina principer lät den
prutande damen få en nedsättning i det begärda arvodet
och han upphörde med sin maljakt och beslöt sig för att
till vintern låta kläda om möblerna med sammet som hos
Sigonin.
</chapter>

<chapter name="VI">
<h2>VI.</h2>

Alexej Alexandrovitj hade haft en lysande seger vid
kommissionssammanträdet den sjuttonde augusti, men
följderna av denna seger åstadkommo en rubbning i hans
ställning. En ny kommission tillsattes för allsidig undersökning
av de främmande befolkningselementens förhållanden och
den begav sig med en osedvanlig, av Alexej Alexandrovitj
framkallad energisk skyndsamhet till respektive platser.
Efter tre månader kom en redogörelse för dess verksamhet.
De främmande folkelementens existensvillkor hade blivit
undersökta ur politisk, administrativ, ekonomisk,
etnografisk, materiell och religiös synpunkt. På alla spörsmål
gåvos väl utformade svar, och det var svar, som icke kunde
underkastas något som helst tvivel, då de icke voro
åstadkomna genom vanlig mänsklig tankeförmåga, som ju alltid
löper fara att begå fel, utan samtliga utgjorde resultatet av
ämbetsmannamässig verksamhet. Alla dessa svar stödde
sig på officiella fakta, rapporter från guvernörer och
biskopar, som stödde sig på rapporter från kronofogdar och
prostar, vilka i sin tur stödde sig på rapporter från föreståndare
för lantkommuner och församlingspräster, och på grund
härav voro samtliga dessa svar otvivelaktigt pålitliga. Alla
dessa frågor, så t. ex. spörsmålen om orsakerna till
missväxt och till att befolkningen vill hålla fast vid sin
trosbekännelse och dylikt, spörsmål, som aldrig utan en
ämbetsverksmaskins förträfflighet bli uppklarade och under seklers
lopp icke kunna finna en lösning, fingo nu ett klart och
tvärsäkert avgörande. Och resultatet talade till förmån för
Alexej Alexandrovitjs mening. Men Strjomov, som vid
den senaste överläggningen hade blivit träffad på en ytterst
ömtålig punkt, tillgrep efter tagen kännedom om
kommissionens rapport en för Alexej Alexandrovitj högst oväntad
taktik. Dragande en del andra ledamöter med sig gick
Strjomov plötsligt över på Alexej Alexandrovitjs sida och
tog nu icke blott varmt i försvar de åtgärder, som föreslagits
av Karenin, utan väckte även förslag om andra ännu mera
till ytterlighet gående åtgärder i samma stil. Dessa
åtgärder, som sköto bortom målet för Alexej Alexandrovitjs
ursprungliga tanke, blevo antagna, och efter att detta skett,
avslöjades syftet med Strjomovs taktik. Då dessa åtgärder
sattes i verket och drevos till ytterlighetens spets, visade
de sig så oerhört avvita, att alla, både ämbetsmannakåren
och den allmänna meningen, både tänkande damer och
tidningar, gjorde ett samfällt anlopp mot dessa åtgärder, ett
allmänt misshag riktades mot dem och mot Alexej
Alexandrovitj, som gällde för deras upphovsman. Strjomov
drog sig tillbaka under sken av att han blott blint förlitat
sig på Karenins plan och nu var förvånad och bestört över
vad som företagits. Detta åstadkom en rubbning i Alexej
Alexandrovitjs ställning. Men trots sitt försämrade
hälsotillstånd och sitt äktenskapliga bekymmer gav Alexej
Alexandrovitj icke tappt. Inom kommissionen gingo
meningarna isär. En grupp medlemmar med Strjomov i spetsen
urskuldade sig med att de litat på den av Alexej
Alexandrovitj ledda revisionskommissionen och den rapport, som
denna lämnat, men att denna rapport var rent dravel, bara
nedklottrat papper. Alexej Alexandrovitj och ett parti,
som följde honom, personer, som sågo något skrämmande
i en dylik revolutionär vanvördnad för papperet, fortforo
dock att stödja tron på de fakta, som
revisionskommissionen framfört. Till följd härav uppstod ett virrvarr inom
de ledande ämbetsmannakretsarna och till och med en
förvirring inom den allmänna meningen, och ingen kunde, trots
att frågan tilldragit sig allas intresse, få klart för sig, hur
det var fatt, om de frammande folkelementen inom
Ryssland befunno sig i en bedrövlig ställning och hotades med
undergång eller tvärtom åtnjöto en blomstrande välmåga.
På grund av detta och till en del även som följd av det
förakt, han ådragit sig genom sin hustrus otrohet, hade Alexej
Alexandrovitj fått en ganska vacklande ställning. Och
efter att ha råkat i en sådan belägenhet fattade Alexej
Alexandrovitj ett viktigt beslut. Till kommissionens
förvåning meddelade han, att han skulle anhålla om tillåtelse
att själv bege sig ut på ort och ställe för att undersöka det
verkliga sakförhållandet. Och efter att ha utverkat denna
tillåtelse begav sig Alexej Alexandrovitj ut på resa till
åtskilliga avlägset liggande guvernement.

Alexej Alexandrovitjs avfärd lät mycket tala om sig,
desto mer som han, strax innan han gav sig av, i en
inlämnad ämbetsinlaga frånsade sig och återbördade de pengar,
han erhållit för bestridande av kostnader för tolv
skjutshästar vid färden till bestämmelseorterna.

— Jag tycker, att det är mycket ädelt gjort, — sade
Betsy till furstinnan Mjachkaja på tal om denna sak. —
Varför skall man låtsa, att man använder posthästar då
alla vet, att man nu överallt kommer fram med järnväg?

Men furstinnan Mjachkaja tyckte icke detsamma och
blev rent av uppbragt över att höra Betsys mening.

— Ja, ni har lätt att säga så, — sade hon, — ni som
har, jag vet inte, hur många miljoner. Men jag är mycket
glad, då min man far ut på revisionsresor om sommaren.
Han mår så bra och har nöje av att resa omkring, och jag
har ordnat så, att på de där pengarna kan jag hålla mig
med kusk och ekipage.

På sin resa till de avlägsna guvernementen stannade
Alexej Alexandrovitj tre dagar i Moskva.

Dagen efter sin ankomst for han för att avlägga visit
hos generalguvernören. Vid gatukorsningen i hörnet av
Gazetnyj-gatan, där alltid åkdon trängas om varandra,
fick Alexej Alexandrovitj höra sitt namn ropas av en så
kraftigt och muntert klingande röst, att han måste vända
sig om. Iförd en kort modern ytterrock och en låg modern
hatt, som satt på sned på huvudet, stod Stepan
Arkadjevitj på trottoarkanten glad, ungdomsfrisk och skinande med
vita tänder glittrande mellan de leende röda läpparna och
ropade enträget och bestämt för att få Alexej Alexandrovitj
att stanna. Med ena handen höll han sig fast vid fönstret
till ett ekipage, ur vilket ett damansikte under en
sammetshatt och två små barnhuvuden tittade fram, och leende
vinkade han med andra handen till sin svåger. Damen log
ett välvilligt leende och vinkade också till Alexej
Alexandrovitj. Det var Dolly och hennes barn.

Alexej Alexandrovitj hade icke lust att träffa någon i
Moskva, och minst av allt önskade han råka sin hustrus
bror. Han lyfte på hatten och ville fara vidare, men Stepan
Arkadjevitj gav hans kusk befallning att stanna och
skyndade fram genom snön till sin svåger.

— Nå, det var då skamligt, att du inte låtit oss veta av
att du är här! Har du varit här länge? Och jag, som i går
var på Dussot och såg att det stod »Karenin» på tavlan, och
inte kunde tänka mig, att det var du! — sade Stepan
Arkadjevitj och stack in huvudet genom vagnsfönstret. — Annars
hade jag tittat in. Det var roligt att få se dig! — sade han
och smällde fötterna mot varandra för att skaka av snö, som
fastnat vid dem. — Det var då skam, att du inte låtit höra
av dig! — upprepade han.

— Jag har inte haft tid, jag är så upptagen, — svarade
Alexej Alexandrovitj torrt.

— Kom, så går vi till min fru, hon vill så gärna träffa dig.

Alexej Alexandrovitj vecklade upp den filt, vari hans
för köld ömtåliga ben voro invirade, steg ut ur ekipaget
och begav sig genom snön bort till Darja Alexandrovna.

— Vad vill det här säga, Alexej Alexandrovitj, varför
håller ni er så undan från oss? — sade Dolly leende.

Jag har varit så upptagen. Det var roligt att träffa
er, — sade han i en ton, som lät förstå, att han just var
förargad däröver. — Hur står det till?

— Nå, hur mår vår kära Anna?

Alexej Alexandrovitj mumlade något och ville gå
tillbaka. Men Stepan Arkadjevitj hejdade honom.

— Nå, hur skall vi ordna det i morgon? Dolly, du får be
honom komma på middag. Och så bjuder vi Koznysjev
och Pestsov för att traktera honom med Moskvas
intelligensspetsar.

— Ja, var snäll och kom, — sade Dolly, — vi skall
vänta er klockan fem, eller sex, om ni vill. Nå, hur står det
till med den rara Anna? Det var länge se’n...

— Hon är frisk, — muttrade Alexej Alexandrovitj med
butter uppsyn. — Tack för bjudningen! — och så stegade
han iväg till sitt ekipage.

— Jag tittar till dig i morgon! — ropade Stepan
Arkadjevitj efter honom.

Alexej Alexandrovitj satte sig tillrätta i sitt ekipage och
kurade så hop sig, att han ingenting behövde se och icke
skulle bli sedd av någon.

— Jo, det är ett original! — sade Stepan Arkadjevitj
till sin fru och kastade en blick på sin klocka, gjorde med
handen en rörelse framför sig, som skulle antyda
kärvänlighet mot hustrun och barnen, och satte så med ungdomskäck
gång i väg längs trottoaren.

— Stiva! Stiva! — skrek Dolly med en hastigt
uppstigande rodnad i ansiktet.

Han vände sig om.

— Jag måste ju köpa ytterkläder till Grisja och Tanja.
Ge mig pengar.

— Det behövs inte, säg bara, att jag skall komma och
betala! — och han försvann i folkhopen muntert nickande
åt en bekant som kom åkande förbi.
</chapter>

<chapter name="VII">
<h2>VII.</h2>

Följande dag var en söndag. Stepan Arkadjevitj for
till Stora teatern på en balettrepetition och överlämnade
till Masja Tjibisova, en vacker danserska, som han nyligen
tagit under sitt hägn, ett korallhalsband, som han dagen
förut gett henne löfte om, och medhann därvid att bakom
en kuliss i den skymning, som om dagen härskar på en
teater, kyssa hennes näpna lilla ansikte, som strålat upp med
anledning av presenten. Han talade om för henne, att han
komme att bli förhindrad att närvara vid början av
baletten, men lovade att komma till sista akten och sedan fara
ut och supera med henne. Från teatern for Stepan
Arkadjevitj till salutorget och valde själv ut fisk och sparris för
middagen och redan klockan 12 var han vid hotell Dussot,
där han hade att söka upp tre olika personer, som genom en
för honom lycklig tillfällighet tagit in på samma ställe.
Det var Levin, som gjort ett uppehåll i staden efter att
nyligen ha återvänt från utlandet, vidare Stepan
Arkadjevitjs nye chef, som nyss tillträtt sitt ämbete och nu höll
revision i Moskva, och så svågern Karenin, som skulle
besökas för att ombedjas att ovillkorligen infinna sig till
middagen.

Stepan Arkadjevitj tyckte om att vara ute på middagar,
men ännu mer att själv ge en middag, icke någon stor, men
en, som var utsökt i fråga om val av mat, dryck och gäster.
Programmet för den middag, han nu planerat, tilltalade
honom mycket: det skulle bli färska abborrar, köpta
levande, sparris och därefter <i>la pièce de résistance</i> — en
härlig, men enkel rostbiff, och så därtill passande viner. Detta
vad som rörde mat oeh dryck. Och följande gäster skulle
komma: Kitty och Levin, och för att detta möte icke skulle
falla för mycket i ögonen, skulle ytterligare en kvinnlig
kusin och unge Stjerbatskij inbjudas, och <i>la pièce de
résistance</i> bland gästerna — Sergej Koznysjev och Alexej
Alexandrovitj. Sergej Ivanovitj — Moskvabo och filosof,
Alexej Alexandrovitj — Petersburgare och praktiskt
verksam man, och så skulle han ytterligare låta invitera den
originelle och entusiastiske Pestsov, en liberal, pratmakare,
musiker, historiker, den allra älskligaste femtiårige yngling,
som skulle bli sås eller garnering till Koznysjev och Karenin.
Dem skulle han hetsa till inbördes diskussion.

De pengar, man fått vid andra terminens inbetalning
av köpmannen för den sålda skogen, voro icke ännu slut,
Dolly hade på sista tiden varit särskilt snäll och vänlig, och
tanken på den förestående middagen var en glädje för
Stepan Arkadjevitj i alla avseenden. Han befann sig i
den allra förnöjdaste sinnesstämning. Två omständigheter,
som voro en smula obehagliga, fanns det dock, men båda
dessa drunknade i det hav av översvallande hjärtegodhet,
som rörde sig inom Stepan Arkadjevitj. Dessa två
omständigheter voro: den första, att då han i går på gatan råkade
Alexej Alexandrovitj, hade han märkt, att denne bemött
honom torrt och avmätt, och sammanställande det uttryck,
han iakttagit i Alexej Alexandrovitjs ansikte, och det
egendomliga i att han icke besökt dem eller låtit höra av sig
med de rykten, han fått höra om Anna och Vronskij, kunde
Stepan Arkadjevitj gissa sig till, att det kommit en fnurra
på tråden mellan man och hustru.

Det var det ena, som var obehagligt. Det andra, som
också var en smula otrevligt, var, att den nye chefen likt
alla nva överordnade hade rykte om sig att vara en
förfärlig karl, som steg upp klockan 6 på morgonen, arbetade som
en häst och fordrade samma arbetsförmåga av sina
underlydande. Dessutom gällde den nye chefen för att vara en
grobian i umgängeslivet och rykten visste förtälja, att han
var en man som omfattade åsikter, som voro helt motsatta
dem, som den förre chefen hyllat och som Stepan
Arkadjevitj hittills hållit sig till. I går hade Stepan Arkadjevitj
infunnit sig å tjänstens vägnar i uniform, och den nye chefen
hade varit mycket älskvärd och talat med Oblonskij som
med en bekant, därför ansåg Stepan Arkadjevitj det vara
sin skyldighet att avlägga en visit hos honom iförd civil
sällskapsdräkt. En tanke på, att den nye chefen kanske
skulle uppta detta illa, var den andra oangenäma
omständigheten. Men Stepan Arkadjevitj hade en instinktiv känsla
av att allt nog skulle »ordna sig». »Alla är vi ju människor,
alla har vi våra fel och brister — vad skall man då vara
ilsk och bråka för?» tänkte han, då han steg in på hotellet.

— God dag, Vasilij, — sade han med hatten på sned
inkommen i korridoren till en uppassare, som han kände, —
har du lagt dig till med polisonger? Levin bor ju på
nummer 7, eller hur? För mig dit, är du snäll. Och ta så reda
på, om greve Anitjkin tar emot? (Anitjkin var den nye
chefen.)

— Skall ske! — svarade Vasilij med ett leende. — Det
var länge se’n ni var här.

— Jag var här i går, men kom genom andra ingången.
Är det nummer 7?

Då Stepan Arkadjevitj trädde in, stod Levin mitt i
hotellrummet vid sidan av en bonde från Tverska
guvernementet upptagen av att med ett arsjinmått mäta en
björnhud.

— Vem har skjutit den? — ropade Stepan Arkadjevitj.
— Ett präktigt exemplar! Det är ju en björnhona? God
dag, Archip!

Han tryckte bondens hand och slog sig ned på en stol
utan att ta av rock och hatt.

— Tag av dig rocken, stanna en stund! — sade Levin
och tog hatten av honom.

— Nej, jag har inte tid, jag har blott tittat in på en
sekund, — svarade Stepan Arkadjevitj och knäppte blott
upp ytterrocken. Men efter en stund tog han av sig den och
satt sedan kvar en hel timme och pratade med Levin om
jakt och om saker, som lågo dem nära om hjärtat. — Nå,
säg mig då, vad du gjort i utlandet, är du snäll! Var har
du varit? — sade Stepan Arkadjevitj, då bonden avlägsnat
sig.

— Jag har vistats i Tyskland, i Preussen, i Frankrike,
i England, men inte i huvudstäderna utan i
fabrikssamhällena, och jag har sett mycket nytt. Jag är glad att ha
varit ute.

— Ja, jag har ju reda på, att du har en idé i
arbetarfrågan.

— Visst inte: i Ryssland kan det inte finnas någon
arbetarfråga. I Ryssland är det fråga om det arbetande
folkets ställning till jorden. Den frågan finns ju i utlandet
också, men där rör det sig om att söka laga någonting som är
fördärvat, hos oss däremot...

Stepan Arkadjevitj lyssnade uppmärksamt till vad Levin
hade att säga.

— Ja, ja! — sade han. — Det är mycket möjligt, att du
har rätt. Men vad som jag kan glädja mig åt är, att du är
vid friskt mod, du far på björnjakt och du arbetar och du
har dina idéer, som hänför dig. Annars hade jag hört av
Stjerbatskij — han hade träffat dig —, att du var gripen
av något slags svårmod, att du ideligen pratade om
döden...

— Ja, än se’n? Jag har inte upphört att tänka på
döden, — sade Levin. — Det är rätt, att döden nalkas oss och
att allt är en intighet. Jag säger dig min uppriktiga
mening: min idé och mitt arbete sätter jag högt, men du bör
verkligen tänka på detta, hela denna värld, vi lever i, är
ett mögellager, som vuxit upp kring en liten obetydlig
planet. Och vi tror, att det kan finnas något stort hos oss —
tankar, gärningar! Det är idel sandkorn.

— Ja, bror lille, den åsikten är lika gammal som
världen själv!

— Den må vara något gammal, men när man klart inser
detta, så blir allt ett intet. När man inser, att man i dag eller
i morgon har att dö och att ingenting blir kvar, då blir allt
intigt! Och jag anser, att min idé är betydelsefull, men den
ter sig lika futtig, även om den skulle kunna bli förverkligad,
som bragden att fälla denna björninna. Så får man söka
leva sitt liv, förströ sig med jakt och arbete bara för att
inte tänka på döden.

Stepan Arkadjevitj log ett blitt och älskvärt leende,
medan han lyssnade på Levin.

— Nå, det förstås! Nu har du kommit till något, som
också angår mig. Minns du, hur du angrep mig för att jag
söker efter njutningar här i livet? Käre moralist, var inte
så sträng!...

— Nej, det finns i alla fall det goda i livet, att... —
Levin kom av sig. — Ja, jag vet inte. Jag vet bara, att
snart dör vi.

— Varför snart?

— Och vet du, det finns mindre lockelse i livet, då man
tänker på döden, men det är lugnare.

— Tvärtom, när allt kommer omkring är det ännu
muntrare. Men nu måste jag i alla fall ge mig av, — sade
Stepan Arkadjevitj och reste sig för tionde gången.

— A nej, sitt lite till — sade Levin och höll honom
kvar. — När träffas vi igen? Jag far i morgon.

— Jo, jag är just skön! Och jag som just kom för att...
Du måste ovillkorligen äta middag hos oss i dag. Din bror
kommer, och min svåger Karenin.

— Jaså, är han här! — sade Levin och ville fråga om
Kitty. Han hade hört, att hon i början av vintern hade
vistats i Petersburg hos sin syster, diplomatfrun, och han
visste icke, om hon kommit tillbaka därifrån eller var kvar,
men han kom sig icke för med att fråga. »Kommer hon att
vara där eller inte — det kan vara sak samma.»

— Du kommer alltså?

— Ja, naturligtvis.

— Nå, då säger vi klockan fem och i sällskapsdräkt.

Och Stepan Arkadjevitj reste sig och begav sig ned i
undre våningen till sin nye chef. Den nye fruktade chefen
visade sig vara en mycket förekommande man, och
Stepan Arkadjevitj åt frukost tillsammans med honom och
blev kvarsittande så länge hos honom, att han först fram
mot fyratiden kom att uppsöka Alexej Alexandrovitj.
</chapter>
<chapter name="VIII">
<h2>VIII.</h2>

Efter att ha vänt åter från mässan hade Alexej
Alexandrovitj tillbragt hela förmiddagen inne. Han hade denna
dag att ombesörja två ärenden. För det första hade han
att mottaga och ge lämpliga råd åt en deputation av
representanter för de främmande folkelementen, som var på väg
till Petersburg och för tillfället befann sig i Moskva. För
det andra hade han att skriva det brev, han lovat skicka
till advokaten. Ehuru deputationen var anordnad på
initiativ av Alexej Alexandrovitj, var det dock många
olägenheter och till och med faror, som kunde uppstå genom den,
och Alexej Alexandrovitj var mycket glad, att han råkat
på den i Moskva. Medlemmarna i denna deputation hade
icke det ringaste begrepp om sina uppgifter och
skyldigheter. De hyste en naiv tillförsikt, att företaget blott gällde
att framlägga deras bekymmer och att ge en framställning
av stundens sakläge och att hos regeringen anhålla om
hjälp, och hade rakt intet begrepp om att vissa
meddelanden och en del av deras fordringar gåvo stöd åt det
fientliga partiet och därför kunde förstöra hela saken. Alexej
Alexandrovitj uppehöll sig länge med dem, uppsatte ett
program åt dem, från vilket de icke finge göra någon
avvikelse, och sedan han tagit avsked av dem skrev han brev
till de personer i Petersburg, som skulle ta sig an
deputationen. Främsta hjälpreda för saken skulle grevinnan
Lidija Ivanovna bli. Hon var specialist på
deputationsangelägenheter, och ingen förstod sig så väl som hon på att
puffa för en sak och ge en deputation ordentlig ledning.
Då Alexej Alexandrovitj blivit färdig med detta brev,
avfattade han även en skrivelse till advokaten. Utan minsta
tvehågsenhet gav han honom tillstånd att handla efter
gottfinnande. Till skrivelsen fogade han tre brev från
Vronskij till Anna, som han kommit över i den tillgripna
portföljen.

Allt sedan Alexej Alexandrovitj lämnat sitt hem med
avsikt att icke mer återvända till familjelivet och från och
med besöket hos advokaten, då han meddelat denna sin
avsikt åt en annan människa, låt vara en enda, och
framför allt sedan han gjort denna livsangelägenhet till en
pappersaffär, hade han allt mer och mer satt sig in i sitt
syfte och såg nu tydligt framför sig möjligheten att bringa
detta till verkställighet.

Han höll just på med att försegla kuvertet till det brev,
han skulle avsända till advokaten, då han fick höra Stepan
Arkadjevitjs högljudda stämma. Stepan Arkadjevitj
tvistade med Alexej Alexandrovitjs betjänt och fordrade
enträget att bli anmäld.

»Det kan vara lika gott», tänkte Alexej Alexandrovitj,
»desto bättre rent av: jag skall med ens låta honom veta
om min ställning till hans syster och ge honom förklaring
på, varför jag inte kan infinna mig på middag hos honom.»

— Stig på! — ropade han högt, samlade hop sina
papper och sköt dem in i sin skrivportfölj.

— Nå, där ser du, att det var lögn, du pratar, och att
han är inne! — hördes Stepan Arkadjevitjs röst svara
betjänten, som icke velat släppa in honom, och dragande av
sig ytterrocken steg Oblonskij in i rummet. — Nå, det var
då väl, att jag träffade dig. Jag hoppas, att... — började
Stepan Arkadjevitj glatt.

— Jag kan inte komma, — ljöd det i kylig ton från
Alexej Alexandrovitj, som hade rest sig och icke brydde sig
om att be den besökande sitta ned.

Alexej Alexandrovitj tänkte med ens anlägga den
kyliga hållning, han måste inta i fråga om brodern till den
maka, mot vilken han höll på att inleda skilsmässoprocess.
Men han hade icke tagit med i räkningen det hav av
godmodig välvilja, som svallade inom Stepan Arkadjevitj.

Stepan Arkadjevitj spärrade upp sina klara, glänsande
ögon.

— Varför kan du inte? Vad menar du? — sade han i
förvånad ton på franska. — Nej, du har redan givit ditt
löfte. Och vi räknar alla på dig.

— Jag vill meddela, att jag inte kan infinna mig hos er,
emedan den släktförbindelse, som ägt bestånd mellan oss,
måste ta slut.

— Hur då? Vad vill det säga? Varför det? — yttrade
Stepan Arkadjevitj med ett leende.

— Därför, att jag står i begrepp att börja
skilsmässoprocess med er syster, min hustru. Jag har blivit
nödsakad...

Men Alexej Alexandrovitj hann icke bli färdig med vad
han ämnat säga, enär Stepan Arkadjevitj kom att bete sig
helt annorlunda än han väntat av honom. Stepan
Arkadjevitj suckade och sjönk ned på en stol.

— Nej, Alexej Alexandrovitj, vad säger du! — utbrast
Oblonskij, och hans ansikte vittnade om att han led.

— Så är det.

— Förlåt mig, men jag kan, jag kan inte tro det...

Alexej Alexandrovitj satte sig ned märkande, att hans
ord icke haft den verkan, han förmodat, och att han
ovillkorligen måste närmare förklara sig och att hans förhållande
till svågern, vilka förklaringar han än hade att ge, i alla
fall komme att bli oförändrat.

— Ja, jag har blivit ställd i den svåra belägenheten att
vara tvungen att begära skilsmässa, — sade han.

— Jag måste säga en sak, Alexej Alexandrovitj. Jag
känner dig som en förträfflig, rättskaffens man, jag känner
Anna — förlåt mig, jag kan inte ändra min åsikt om henne
— som en präktig, förträfflig kvinna och därför kan jag,
förlåt mig, inte tro på detta. Här måste det föreligga något
missförstånd, — sade han.

— Ja, om det bara vore ett missförstånd.

— Vänta litet, jag kan tänka mig, — avbröt Stepan
Arkadjevitj. — Men, naturligtvis... Blott ett: det får
inte brådskas. Det får, det får inte vara någon brådska!

— Jag har inte brådskat, — sade Alexej Alexandrovitj
kallt, — men att i en sådan sak rådslå med vem det vara
månde är en omöjlighet. Mitt beslut står fast.

— Det är förfärligt! — sade Stepan Arkadjevitj och
suckade tungt. — Jag skulle dock, Alexej Alexandrovitj
göra något. Jag ber dig, gör det! — sade han. —
Processen har ju ännu inte satts i gång efter vad jag kan förstå.
Innan du börjar den, träffa först min hustru, tala med
henne. Hon håller av Anna som sin egen syster, hon håller
av dig, och hon är en förunderlig kvinna. För Guds skull,
tala med henne! Gör mig den väntjänsten, jag bönfaller
dig därom!

Alexej Alexandrovitj blev en stund sittande tyst och
eftertänksam, och Stepan Arkadjevitj såg med deltagande
på honom utan att störa hans tystnad.

— Ämnar du träffa henne?

— Jag vet inte, om jag bör det. Därför har jag inte
sökt upp er. Jag antar, att nu förhållandet oss emellan
måste bli ett annat.

— Varför så? Det kan jag inte inse. Tillåt mig tro, att
du, frånsett vår släktskapsförbindelse, åtminstone till en
del hyser samma vänskapliga känslor mot mig, som jag
alltid haft för dig... Och en uppriktig högaktning, — sade
Stepan Arkadjevitj och tryckte hans hand. — Om också
dina värsta förmodanden visade sig vara
överensstämmande med verkligheten, så kan och skall jag aldrig kunna
sätta mig till doms över någondera parten, och jag kan
inte se någon anledning till att förhållandet mellan dig
och mig nödvändigt skulle bli ett annat. Men nu, gör vad
jag sagt, besök min hustru.

— Nå, vi har olika syn på denna sak, — sade Alexej
Alexandrovitj kyligt. — Men för övrig, låt oss inte tala
därom.

— Nej, varför skulle du då inte infinna dig till
middagen? Min fru väntar dig. Var snäll och kom. Och framför
allt — tala med henne. Hon är en förunderlig kvinna. För
Guds skull, jag bönfaller dig på mina knän.

— Om ni nu så gärna vill det, skall jag komma, — sade
Alexej Alexandrovitj med en suck.

Och för att leda samtalet i en annan riktning började
han att fråga om en sak, som intresserade dem båda,
nämligen Stepan Arkadjevitjs nye chef, som ehuru än ej
gammal till åren fått en så hög ställning.

Alexej Alexandrovitj hade redan tidigare varit föga
intagen av greve Anitjkin och städse befunnit sig i
meningsskiljaktighet med honom och det var honom nu omöjligt
att avhålla sig från den tjänstemän emellan välbegripliga
avundskänsla, vilken den, som fått erfara en motgång,
måste hysa mot den, som vederfarits en upphöjelse.

— Nå, vad tycker du, har du träffat honom? — sade
Alexej Alexandrovitj med ett giftigt leende.

— Ja, naturligtvis, i går besökte han oss i rätten. Han
tycks vara förträffligt inne i sina saker och mycket energisk.

— Ja, men varpå riktar sig hans energi? — sade Alexej
Alexandrovitj. — På att utföra en sak eller på att göra om
vad som redan är gjort? Det är en olycka för riket denna
pappersadministration, vars värdige representant han är.

— Jag vet verkligen inte, vad man bör klandra hos
honom. Hans allmänna läggning känner jag inte till, men
ett vet jag — han är en förträfflig karl, — svarade Stepan
Arkadjevitj. — Jag har nyss varit hos honom, och det är
då sant — han är en förträfflig karl. Vi har ätit frukost
tillsammans, och jag lärde honom göra — du känner väl den
drycken — vin med apelsin i. Det är så svalkande. Nej,
han är verkligen en präktig karl.

Stepan Arkadjevitj såg på klockan.

— Ack, herre Gud, klockan är över fyra, och jag som
också måste träffa Dolgovusjkin! Du är alltså snäll och
kommer på middagen. Du kan inte tänka, vilken
missräkning du i annat fall gör mig och min hustru.

Alexej Alexandrovitj följde sin svåger till dörren med
helt annan uppsyn än den, han mottagit honom med.

— Jag har gett mitt löfte och jag skall komma, —
svarade han i svårmodigt dämpad ton.

— Du må tro, att jag uppskattar det, och att jag
hoppas, att du inte skall ångra det, — svarade Stepan
Arkadjevitj leende.

Och han avlägsnade sig under gången hastigt krängande
ytterrocken på sig och, då han gick ut förbi betjänten,
strök han med handen över huvudet på denne och
skrattade till.

— Välkommen då klockan fem och i sällskapsdräkt! —
ropade han än en gång och vände sig om i dörren.
</chapter>
<chapter name="IX">
<h2>IX.</h2>

Klockan gick redan på sex, och några gäster hade
redan anlänt, då värden själv kom hem. Han gjorde sitt
inträde i sällskap med Sergej Ivanovitj Koznysjev och
Pestsov, vilka samtidigt råkat anlända. Det var de båda
huvudrepresentanterna för Moskvas intelligens, såsom
Oblonskij hade för vana att kalla dem. De voro bägge
personer, som åtnjöto uppskattning både för sin karaktär och sin
begåvning. De hyste aktning för varandra, men voro i
nästan allt fullständigt och ohjälpligt oense sinsemellan — icke
därför, att de tillhörde olika partier, utan just därför, att de
tillhörde ett och samma läger — deras fiender betraktade
det åtminstone som ett enda —, men inom detta läger
representerade var och en sin nyans. Och som det icke finns
något, som i så hög grad gör människor oförmögna till
endräkt som olika tänkesätt i vad som står på gränsen till
rena abstraktioner, voro de nästan aldrig av samma
mening och sedan lång tid tillbaka vana vid att utan att bli
onda på varandra förhåna var och en den andres
oförbätterliga villfarelse.

De trädde just in genom dörren samtalande om vädret,
då Stepan Arkadjevitj hann upp dem. I salongen sutto
redan furst Alexander Dmitrijevitj Stjerbatskij, unge
Stjerbatskij, Turovtsyn, Kitty och Karenin.

Stepan Arkadjevitj lade genast märke till, att man i hans
frånvaro icke funnit sig riktigt väl tillrätta i salongen. Darja
Alexandrovna i sin högtidsdräkt av grått silke hade, då
hon saknat honom vid sin sida, icke rätt förstått att
ordentligt blanda samman hela detta sällskap, tydligen störd av
omtankar för barnen, som skulle äta för sig i
barnkammaren, och därtill oroad av mannens frånvaro. Alla sutto där
likt prästdöttrar på bjudning (som gamle fursten brukade
uttrycka sig), uppenbarligen utan att förstå, varför de råkat
komma hit, och klämde fram ett ord då och då för att
undvika fullständig tystnad. Den godmodige Turovtsyn
kände sig tydligen icke i sin rätta miljö, och det leende från
hans tjocka läppar, varmed han mötte Stepan Arkadjevitj,
sade så gott som med ord: »nå, min bror, här har du satt
mig i ett något till högtidligt sällskap! Nej, att dricka ett
glas i Château des fleurs — det ligger bättre för mig.»
Gamle furst Stjerbatskij satt tigande och betraktade
Karenin från sidan med sina tindrande små ögon, och Stepan
Arkadjevitj kunde förstå, att han redan tänkt ut någon
spetsighet mot denne framstående man i staten, som man
bjöd folk till middag på som vore det en sterlett. Kitty
såg mot dörren och höll på att samla självbehärskning för
att icke rodna, då Konstantin Levin skulle inträda. Unge
Stjerbatskij, som man glömt presentera för Karenin,
försökte låtsa som om han alls icke generats därav. Karenin
själv var efter Peterburgsbruket vid middagar, där damer
delta, iförd frack och vit halsduk, och Stepan Arkadjevitj
förstod av uttrycket i hans ansikte, att han blott kommit
för att uppfylla sitt givna ord och fullgjorde en tung plikt
genom att närvara i detta sällskap. Han var också
huvudorsaken till den köld, som lagt sig över alla gästerna före
Stepan Arkadjevitjs ankomst.

Inkommen i salongen bad Stepan Arkadjevitj om ursäkt
och omtalade, att han blivit fördröjd av en viss furste, som
alltid brukade vara syndabock för alla hans dröjsmål och
uteblivanden, och inom en minut hade han gjort
samtliga i sällskapet bekanta med varandra och sammanförande
Alexej Alexandrovitj med Sergej Koznysjev gav han dem
till samtalstema frågan om Polens förryskning, varom de
strax tillsammans med Pestsov kommo i diskussion. Han
klappade Turovtsyn på skuldran och viskade i detsamma
något lustigt i hans öra och lät honom slå sig ned
bredvid sin hustru och gamle fursten. Därpå sade han till Kitty
att hon denna dag var ovanligt till sin fördel och
presenterade Stjerbatskij för Karenin. Inom en minut hade han
så grundligt knådat om degen i denna sällskapstillställning,
att det blev en verklig salong och rösterna började livligt
sorla. Endast Konstantin Levin fattades ännu. Men detta
var bra, ty Stepan Arkadjevitj hade då han kommit in i
matsalen till sin fasa märkt, att man hämtat portvinet och
scherryn från Deprez och icke från Löwe och efter att ha
givit order om att så fort som möjligt skicka en kusk till
Löwe var han på väg tillbaka till salongen.

I matsalen mötte honom Konstantin Levin.

— Jag har väl inte kommit för sent.

— Som om du kunde annat än komma för sent! — sade
Stepan Arkadjevitj och tog honom under armen.

— Är det mycket folk hos dig? Vilka är det? — frågade
Levin ofrivilligt rodnande och slog med handsken av snö
från sin mössa.

— Det är idel bekanta. Kitty är här. Kom, skall jag
presentera dig för Karenin.

Stepan Arkadjevitj hade trots sin liberalism väl reda på,
att bekantskap med Karenin icke kunde vara annat än
smickrande, och trakterade därför sina bästa vänner med
denna. Men i denna stund kunde Levin icke ha någon
känsla alls för behaget av denna bekantskap. Han hade
icke sett Kitty sedan den för honom minnesrika afton, då
han hade träffat Vronskij, frånsett den minut, då han på
stora landsvägen fått se en skymt av henne. I djupet av
sin själ hade han varit medveten om, att han denna dag
skulle komma att träffa henne här. Men sökande bevara
sin tankefrihet hade han försökt intala sig, att han icke
visste det. Och nu, då han fått höra, att hon var här,
erfor han en sådan glädje och samtidigt en sådan ängslan, att
andedräkten stockade sig för honom och han icke kunde få
fram vad han ville säga.

»Hurdan, hurdan, månne hon är? Den som hon var
förut, eller den, som hon var i vagnen? Tänk, om Darja
Alexandrovna talat sant! Varför skulle det inte vara sant?»
tänkte han.

— Ack, vill du vara snäll och presentera mig för
Karenin, — kom det med möda från honom, och med
förtvivlans beslutsamhet i sina steg trädde han in i salongen och
fick syn på henne.

Hon var icke sådan som hon varit förr, icke heller
sådan som hon varit i vagnen, — hon var alldeles annorlunda.

Hon var förskrämd, skygg, blyg och därför ännu mera
intagande. Hon varseblev honom i samma ögonblick, han
trädde in i rummet. Hon hade väntat honom. Hon blev
glad och till den grad förvirrad av sin glädje, att det var en
minut, just den, då han gick fram till värdinnan och så
åter såg på Kitty, då det tycktes både henne och honom
och Dolly, som sett allt, att hon icke skulle kunna behärska
sig utan brista ut i gråt. Hon rodnade, bleknade, rodnade
igen och halvt sanslös med en svag darrning i läpparna
inväntade hon honom. Han gick fram till henne bugade sig
och räckte tigande fram sin hand. Om det icke varit en lätt
darrning i läpparna och en viss fuktig glans i ögonen, hade
hennes leende kunnat förefalla alldeles lugnt, då hon sade:

— Det var då länge se’n vi såg varandra! — och med
en förtvivlad beslutsamhet tog hon och tryckte sin kalla
hand i hans.

— Ni har inte sett mig, men jag har sett er, — sade
Levin strålande upp i ett lyckligt leende. — Jag såg er, då ni
var på väg från järnvägsstationen till Jergusjovo.

— När då? — frågade hon förvånad.

— Ni for i vagn till Jergusjovo, — sade Levin, som
kände sig nästan förintad under den lycka, som göt sig ut
över han själ. »Och hur kunde jag våga att förbinda
tanken på något, där oskuld saknas, med denna rörande
uppenbarelse! Ja, det var nog sant, vad Darja Alexandrovna
sade», tänkte han.

Stepan Arkadjevitj tog honom vid armen och förde
honom fram till Karenin.

— Får jag lov att presentera. — Han nämnde deras
namn.

— Mycket trevligt att träffas igen, — sade Alexej
Alexandrovitj kallt och tryckte Levins hand.

— Är ni bekanta? — frågade Stepan Arkadjevitj
förvånad.

— Vi har tillbragt tre timmar tillsammans i en kupé
på tåget, — sade Levin leende, — och vi trädde ut därifrån
nyfikna på varandra som efter ett maskeradmöte, —
åtminstone var det fallet med mig.

— Hör man på! Var så goda och stig på, — sade
Stepan Arkadjevitj och pekade i riktning mot matsalen.

Herrarna stego in i matsalen och fram till
smörgåsbordet, som stod belamrat med sex sorters brännvin och lika
många ostsorter, hårda ostar och mjuka ostar, som måste
tas med silverslev, skålar och fat med kaviar, sill och alla
möjliga konserver och assietter med vetebröd skuret i skivor.

Herrarna stodo runt de doftande brännvinskarafferna
och smörgåsmaten, och samtalet mellan Sergej Ivanovitj
Koznysjev, Karenin och Pestsov om Polens förryskning
avtog i livlighet i avvaktan på middagen.

Sergej Ivanovitj, som mer än någon annan förstod sig på
att som avslutning på den mest abstrakta och allvarliga
diskussion strö ut det attiska saltet och med dess hjälp
åstadkomma en förändring i sällskapets stämning, gjorde
så även nu.

Alexej Alexandrovitj sökte visa, att en förryskning av
Polen blott skulle kunna ske efter tillämpande av vissa
högre principer, som borde införas i den ryska
administrationen.

Pestsov framhöll som sin åsikt, att ett folk blott kan
assimilera en annan nationalitet med sig, när det har den större
befolkningstätheten.

Koznysjev gick med på båda synpunkterna men med
vissa reservationer. Då de voro på väg ut ur salongen, sade
Koznysjev för att bringa samtalet till en avslutning:

— För förryskning av de främmande statselementen
finns det följaktligen blott ett medel — att producera så
mycket barn som möjligt. Jag och min bror bär oss
härutinnan sämst åt. Men ni, som är gifta, särskilt ni, Stepan
Arkadjevitj, handlar högst patriotiskt; hur många har ni?
— vände han sig till värden med ett vänligt leende och
räckte fram ett litet spetsglas.

Alla brusto i skratt, och särskilt glatt stämde Stepan
Arkadjevitj in i det.

— Ja, det är det bästa sättet! — sade han tuggande på
en ostbit och hällde någon särskilt märklig brännvinssort i
det framsträckta spetsglaset.

— Den här osten är inte dum. Skall det vara litet? —
sade värden. — Har du åter tränat dig i gymnastik? —
vände han sig till Levin och nöp med vänstra handen i
hans överarmsmuskel. Levin log och spände armen, och
under Stepan Arkadjevitjs fingrar höjde sig en stålspänstig
buktning under rockens lätta ylle, vars form erinrade
Stepan Arkadjevitj om en rund ostkula.

— Jo, det var en biceps det! Du är ju en Simson!

— Jag tror, man behöver stor styrka för att idka
björnjakt, — sade Alexej Alexandrovitj, som hade de mest
dimmiga begrepp om jakt, och bredde på ost så hårt, att den
tunna brödskivans mjuka inkråm smulades sönder.

Levin log.

— Ingen som helst. Tvärtom, ett barn kan döda en
björn, — sade han och gick åt sidan med en lätt bugning
för damerna, som nu under värdinnans ledning trädde fram
till smörgåsbordet.

— Och ni har skjutit en björn, har jag hört, — sade
Kitty, som förgäves på sin gaffel sökte uppfånga en
motspänstig, undanhalkande svamp, medan hon skakade på
klänningärmens spetsar, mellan vilka hennes vita handled
skymtade fram. — Finns det kanske björnar hos er? —
tillade hon leende till hälften vändande sig om mot honom
med sitt förtjusande lilla huvud.

Det kunde tyckas, att ingenting som helst ovanligt fanns
i vad hon sade, men vilken i ord icke tolkbar betydelse låg
det icke för honom i varje ljud, i varje rörelse av hennes
läppar, ögon och händer, då hon sade detta! Däri låg både
en bön om förlåtelse och tilltro till honom och smeksamhet
öm, skygg smeksamhet och ett löfte och ett hopp, ett
tecken på en kärlek, som han icke kunde tvivla på och som
övergöt honom med lycka.

— Nej, vi for till Tverska guvernementet. På
återvägen därifrån sammanträffade jag på tåget med er svåger
eller rättare er svågers svåger, — sade han med ett leende.
— Det var ett nöjsamt möte.

Och han berättade glatt och lustigt, hur han, som icke
sovit under hela natten hade trängt sig in i Alexej
Alexandrovitjs kupé.

— Konduktören ville, på grund av min klädsel köra
mig därifrån. Men då började jag att uttrycka mig
högtravande och... ni också, — sade han vänd till Karenin
glömmande hans namn — ville till en början för
bondpälsens skull låta köra ut mig, men så gav ni med er, varför
jag är er mycket tacksam.

— Över huvud taget råder det stor osäkerhet i fråga
om passagerarnas sätt att själva välja ut sina platser, —
sade Alexej Alexandrovitj torkande fingerspetsarna med
en servett.

— Jag märkte, att ni kände er tvehågsen i fråga om
mig, — sade Levin med ett godmodigt leende, — och jag
skyndade mig att inleda ett bildat samtal för att förta
intrycket av min bondpäls.

Sergej Ivanovitj, som fortsatte ett påbörjat samtal med
värdinnan och med ena örat lyssnade till vad halvbrodern
sade, sneglade bort till honom. »Vad kan det vara med
honom i dag? Han är ju riktigt segerstolt i tonen», tänkte
han. Han hade icke reda på, att Levin kände sig som om
han fått vingar. Levin visste, att Kitty lyssnade till hans
ord och fann behag i att höra på. Och det var endast
detta som intresserade honom. Icke blott i detta rum, utan
i hela världen fanns det nu i hans föreställning verklig
tillvaro endast för honom, som nu inför sig själv fått ofantlig
vikt och betydelse, och för henne. Han kände sig stå på
en höjd, där hjärnan greps av svindel, och därborta,
någonstans därnere, långt från honom befunno sig dessa goda,
präktiga Kareninar och Oblonskijer och hela världen.

Helt oförmärkt, utan att se på dem och alldeles som
om det icke fanns några andra platser fria, fick Stepan
Arkadjevitj Levin och Kitty att sätta sig ned bredvid
varandra.

— Nå, du kan ju slå dig ner här, — sade han till Levin.

Middagen var lika utmärkt som det porslin, den
serverades på, även i fråga om det senare var Stepan
Arkadjevitj en stor förståsigpåare. Soppan — <i>potage Marie-Louise</i>
— hade lyckats förträffligt, småpastejerna, som riktigt
smälte i mun, voro otadliga. Två betjänter och Matvej
iförda vita halsdukar skötte sitt åliggande att servera mat
och dryck omärkligt, stilla och flinkt. I materiellt avseende
var middagen lyckad och den blev det icke mindre i
intellektuellt. Bordskonversationen, som än var allmän, än
upplöste sig i enskilda samtal, tystnade aldrig av och fram
mot middagens slut blev den så livlig, att herrarna reste
sig upp från bordet utan att avbryta sitt samtal, och till
och med Alexej Alexandrovitj hade blivit upplivad.
</chapter>

<chapter name="X">
<h2>X.</h2>

Pestsov tyckte om att föra en diskussion ända till slutet
och ansåg, att den fråga som kommit på tal, icke blivit
uttömd med Sergej Ivanovitjs yttrande, desto mer som han
hade en förnimmelse av det icke fullt riktiga i den åsikt
han gjort till sin.

— Jag har aldrig, — sade han vid soppan vänd till
Alexej Alexandrovitj, — avsett uteslutande
befolkningstätheten utan denna i förening med dess grundbetingelser,
men med uteslutande av andra principer.

— Mig förefaller det, — svarade Alexej Alexandrovitj
senfärdigt och trögt, — som vore det en och samma sak.
Enligt min mening kan blott det folk verka på ett annat,
som har en högre utveckling, som...

— Ja, men däri ligger just frågan, — avbröt med sin
basröst Pestsov, som alltid hade brått att få tala och
tycktes lägga ned hela sin själ i vad han sade, — vad skall
räknas som den högre utvecklingen? Engelsmän, fransmän,
tyskar — vem står på det högre utvecklingsstadiet? Vem
bör nationalisera den andre? Vi vet, att Rhen har
förfranskats, men tyskarna står visst inte lägre! — yttrade han med
höjd stämma. — Här gäller en annan lag.

— Mig förefaller det, att förmåga av inflytande alltid
tillkommer den verkliga bildningen, — sade Alexej
Alexandrovitj med en lätt höjning på ögonbrynen.

— Men vari har vi att se tecknen till den verkliga
bildningen? — sade Pestsov.

— Jag har anledning förmoda, att dessa tecken bör
vara välbekanta, — sade Alexej Alexandrovitj.

— Är de då så fullständigt välbekanta? — blandade
sig Sergej Ivanovitj med ett stillsamt leende i diskussionen.
Omdömesgillt folk anser nu för tiden, att en verklig
bildning blott kan vara en rent klassisk. Men vi ser i alla fall
ursinniga tvister mellan två riktningar, och man kan inte
neka till, att även motsidan har starka argument, som talar
för dess åsikt.

— Ni är klassiker, Sergej Ivanovitj. Skall det då inte
vara litet rödvin? — sade Stepan Arkadjevitj.

— Jag har inte sagt min mening om det ena eller andra
slaget av bildning, — sade Sergej Ivanovitj med ett
nedlåtande leende som till ett barn och räckte fram sitt glas,
— jag säger bara, att man på båda sidor förfogar över
starka argument, — fortsatte han vändande sig till Alexej
Alexandrovitj. — Till min bildning är jag klassiker, men i
denna strid kan jag för min personliga del inte ta
ståndpunkt. Jag kan inte se några klara bevis för att man måste
ge de klassiska kunskaperna företräde framför de reala.

— Naturvetenskapliga studier har lika stort
pedagogiskt-utvecklande inflytande, — inföll Pestsov. — Tänk
bara på astronomien, eller tag till exempel botaniken,
zoologien med deras system av allmänna lagar!

— Jag kan inte fullt gå med på det, — svarade Alexej
Alexandrovitj. — Det syns mig, att man inte kan förneka,
att själva studiegången vid inlärandet av de språkliga
formerna verkar välgörande på den andliga utvecklingen.
Dessutom måste man ovillkorligen erkänna, att inflytandet
av de klassiska skriftställarna är i högsta grad sedelärande,
då däremot, sorgligt nog, uti undervisningen i
naturvetenskap inmänger sig de skadliga och falska läror, jag anser
för ett kräftsår på vår tidsålder.

Sergej Ivanovitj ville säga något, men Pestsov förekom
honom med sin djupa basröst. Han började hetsigt att
framlägga det oriktiga i den nyss uttalande åsikten.
Sergej Ivanovitj satt lugn och segerviss och inväntade ordet,
tydligen med en redan färdigformad vändning.

— Men, — sade Sergej Ivanovitj stillsamt leende mot
Karenin, — man kan inte underlåta att gå med på, att det
är svårt att fullt riktigt avväga alla fördelar och
olägenheter av den ena och den andra vetenskapsgruppen och att
frågan om vilkendera, som bör föredragas, inte skulle så
snabbt och så bestämt bli avgjord, om inte hos den
klassiska bildningen fanns det företrädet, som ni nyss antydde:
det sedliga, — <i>disons le mot</i> — antinihilistiska inflytandet.

— Utan tvivel.

— Om inte detta företräde, detta antinihilistiska
inflytande, vore att finna hos de klassiska studierna, skulle
vi grubbla mera, möda oss att mycket noga avväga bägge
sidornas argument, — sade Sergej Ivanovitj med ett nytt
stillsamt leende på läpparna, — vi skulle ge fullt rum åt
både den ena och den andra riktningen. Men nu vet vi, att
i dessa den klassiska bildningens piller ligger antinihilismens
helande kraft, och vi erbjuder dem förtröstansfullt åt våra
patienter... Men tänk, om det nu inte finns någon helande
kraft i dem? — avslutade han sitt anförande med en nypa
av det attiska saltet.

Då Sergej Ivanovitj började tala om piller, brusto alla
i skratt, och särskilt skrattade Turovtsyn högljutt och
muntert över att till slut ha fått höra denna lustighet, som
han suttit och väntat på, medan han lyssnade på anförandet.

Stepan Arkadjevitj hade icke missräknat sig, då han
inbjöd Pestsov. När Pestsov var med, kunde ett
intellektuellt samtal icke stanna av ens för en minut. Nätt och
jämnt hade Sergej Ivanovitj med sitt skämt gjort slut på
ett samtalsämne, så framkastade strax Pestsov ett nytt.

— Man kan inte ens gå med på, — sade han, — att
regeringen har detta syfte. Regeringen låter uppenbarligen leda
sig av allmänna synpunkter och ställer sig indifferent till det
inflytande, som de företagna åtgärderna kan ha. Så till
exempel borde frågan om kvinnobildning anses för skadlig,
men regeringen öppnar kurser för kvinnor även vid
universiteten.

Och med detsamma hoppade samtalet över till ett nytt
tema, kvinnans bildning.

Alexej Alexandrovitj gav uttryck åt sin uppfattning,
att kvinnans bildning vanligen sammanblandas med frågan
om kvinnans frihet och blott på den grund kan betraktas
såsom skadlig.

— Jag anser tvärtom, att dessa båda frågor står i
oupplösligt samband, — sade Pestsov, — det är en fatal
cirkelgång. Kvinnan saknar rättigheter, därför att hon saknar
bildning, och bristen på bildning beror på att hon saknar
rättigheter. Man får inte glömma, att kuvandet av
kvinnorna är något så gammalt och så genomfört, att vi ofta
inte vill inse den avgrund, som skiljer oss från dem.

— Ni sade rättigheter, — sade Sergej Ivanovitj, som
väntat på, att Pestsov skulle sluta, — rättigheter att inneha
anställning såsom jurymedlem, stadsfullmäktig,
landstingsordförande, att vara tjänsteman överhuvud, att vara
parlamentsledamot...

— Naturligtvis.

— Men om kvinnor i några sällsynta undantagsfall
också kan inneha sådana platser, tycks det mig, att ni med
orätt använder uttrycket »rättigheter». Det vore riktigare
att säga skyldigheter. Var och en går med på, att om vi har
att fullgöra något slags tjänsteåliggande: såsom en
jurymans, en stadsfullmäktigs, en telegraftjänstemans, så
känner vi oss fullgöra en skyldighet. Och därför är det
riktigare att uttrycka sig så, att kvinnorna eftertraktar
skyldigheter och det med rätta. Och man kan endast känna
sympati för denna deras önskan att vara till hjälp i männens
allmänna verksamhet.

— Alldeles riktigt, — instämde Alexej Alexandrovitj.
— Frågan är bara, så vitt jag kan se, den, om de är
skickade för dessa skyldigheter.

— Sannolikt kommer de att bli i hög grad skickade till
det, — inföll Stepan Arkadjevitj, — när bildningen fått
spridning bland dem. Vi ser ju...

— Men vad säger ordspråket? — sade gamle fursten,
som redan länge suttit och lyssnat till samtalet med en
glimt i sina små skälmaktiga ögon, — mina döttrar får inte
ta illa upp: långt hår och...

— Precis så tänkte man om negrerna före deras
frigörelse! — sade Pestsov vresigt.

— Jag tycker bara, att det är egendomligt, att
kvinnorna traktar efter nya skyldigheter, — sade Sergej
Ivanovitj, — då däremot, såsom vi tyvärr har erfarenhet av,
männen vanligen undflyr sådana.

— Skyldigheterna är förbundna med rättigheter: makt,
pengar, ära — det är det, som kvinnorna söker, — sade
Pestsov.

— Det är sak samma, som om jag sökte rättigheter som
amma och skulle känna mig förnärmad över, att man ger
sådan anställning åt kvinnor och inte vill ha mig, — sade
gamle fursten.

Turovtsyn brast ut i ett högljutt skratt, och Sergej
Ivanovitj kände avund över att det icke var han, som sagt
detta. Till och med Alexej Alexandrovitj log.

— Ja, men en man kan inte ge di, — sade Pestsov, —
men en kvinna...

— Nej, den där engelsmannen gav ju sådan näring åt
sitt barn på ett fartyg, — sade gamle fursten, som i närvaro
av sina döttrar tog sig vissa friheter i konversationen.

— Lika många män, som funnits sådana som den där
engelsmannen, lika många kvinnor blir det ämbetsmän av,
— sade Sergej Ivanovitj.

— Ja, men vad skall en ogift flicka göra, som står utan
familj? — grep Stepan Arkadjevitj in, tänkande på
Tjibisova, som han hela tiden haft i tankarna, och lämnade sitt
stöd åt Pestsov, som han sympatiserade med.

— Om man ordentligt undersökte en sådan flickas
historia, så skulle man finna, att hon övergett en familj, sin
egen eller sin systers, där hon kunde ha kvinnlig
sysselsättning, — föll helt oväntat Darja Alexandrovna in i samtalet
med retlig ton, som om hon anade, vilken flicka Stepan
Arkadjevitj syftat på.

— Men vi håller på principen, på idealet! — invände
Pestsov med sin högljudda bas. — Kvinnan önskar rätt att
vara oavhängig, äga bildning. Hon känner sig förtryckt
och förkvävd av medvetandet om att så mycket är omöjligt.

— Och jag känner mig förtryckt och förkvävd av att
man inte vill anta mig som amma på barnhuset, — inföll
åter gamle fursten till stor glädje för Turovtsyn, som
skrattade så, att han släppte en sparris med rotändan före ned i
såsen.
</chapter>

<chapter name="XI">
<h2>XI.</h2>

Alla, utom Kitty och Levin, togo del i det allmänna
samtalet. I början, då det var tal om det inflytande, som
ett folk kan äga över ett annat, kom Levin ofrivilligt att
tänka på åtskilligt som han hade att säga rörande detta
ämne. Men dessa tankar, som förr hade förefallit honom så
viktiga, gledo nu blott som i en dröm genom hans huvud och
hade nu för honom icke det ringaste intresse. Det tycktes
honom till och med egendomligt, att man brydde sig om att
tala om sådant, som ingen hade något behov av. För Kitty
borde det även ha legat intresse i vad man sade om
kvinnans rättigheter och bildning. Hur många gånger hade hon
icke tänkt på detta, erinrande sig sin väninna från
utomlandsvistelsen, Varenjka, och hennes tunga beroende, hur
många gånger hade hon icke tänkt på vad det skulle bli
av henne själv, om hon icke komme att gifta sig, och hur
ofta hade hon icke varit i dispyt med sin syster om detta!
Men nu intresserade detta henne icke det ringaste. Hon och
Levin hade sitt samtal för sig eller rättare sagt icke ett
samtal, utan ett slags hemlighetsfull gemenskap, vilken
med varje minut förde dem allt närmare varandra och hos
båda framkallade en känsla av glad ängslan inför det
obekanta, som låg framför dem.

Först hade Levin till svar på Kittys fråga, hur han förra
året hade kunnat se henne i vagnen, berättat om hur han
efter slåtterarbetet hade vandrat stora landsvägen fram
och mött henne.

— Det var tidigt, tidigt på morgonen. Ni hade helt
säkert alldeles nyss vaknat. Er mor sov i sitt hörn. Det
var en underbar morgon. Jag vandrar fram och tänker:
vad kan det vara för vagn med fyrspann? Fyra präktiga
hästar med bjällror ilade förbi, och för ett ögonblick
skymtar ni fram, och jag tittar in genom fönstret, och ni sitter
där och håller med bägge händerna i banden på en huva och
tycks grubbla så över något, — sade han med ett leende.

— Vad jag gärna skulle vilja veta, vad ni då tänkte på.
Var det något viktigt?

»Jag var bestämt rysligt rufsig i håret?» tänkte Kitty,
men seende det hänförda leende, som minnet av dessa
enskildheter framkallade hos honom, fick hon en känsla av
att det intryck hon gjort tvärtom varit mycket gott. Hon
rodnade och skrattade muntert.

— Jag minns verkligen inte.

— Vad Turovtsyn kan skratta, — sade Levin, som road
betraktade hans fuktiga ögon och skakande kropp.

— Är ni gammal bekant med honom? — frågade Kitty.

— Ja, vem känner inte honom!

— Och jag märker, att ni tycker, att han är en dålig
människa.

— Inte dålig, men obetydlig.

— Å, det är inte sant! Tänk inte så längre! — sade
Kitty. — Jag hade också en mycket låg tanke om honom,
men det är, det är — en förtjusande och ovanligt hygglig
människa. Han har ett hjärta av guld.

— Hur har ni kunnat lära känna hans hjärtelag?

— Jo, vi är de bästa vänner. Jag känner honom mycket
väl. Förra vintern, strax efter det... ni var hos oss, — sade
hon med ett skuldmedvetet och samtidigt tillitsfullt leende,
— hade Dolly alla barnen sjuka i scharlakansfeber, och han
kom av någon anledning på besök. Och ni kan inte tänka
er, — sade hon och sänkte rösten till en viskning, — han
tyckte så synd om henne, att han stannade kvar och åtog
sig att hjälpa henne att sköta om barnen. Ja, han
stannade hos dem i tre veckor och pysslade om de små som en
sköterska skulle ha gjort.

— Jag berättar för Konstantin Dmitrijev om Turovtsyn
under scharlakansfeberstiden, — sade hon och böjde sig
mot systern.

— Ja, det var förunderligt, förtjusande! — sade Dolly
milt leende med en blick på Turovtsyn, som hade en känsla
av att man talade om honom. Levin såg än en gång på
Turovtsyn och förvånade sig över, att han icke förr förstått
allt det goda hos denna människa.

— Förlåt, förlåt, jag skall aldrig mer tänka illa om
människor! — sade han glatt, uppriktigt uttalande, vad
han i detta ögonblick kände.
</chapter>

<chapter name="XII">
<h2>XII.</h2>

I det påbörjade samtalet om kvinnans rättigheter voro
frågorna om den juridiska olikställigheten inom
äktenskapet ömtåliga att vidröra i damers närvaro. Pestsov hade
under middagens lopp några gånger varit nära att komma
in på detta spörsmål, men Sergej Ivanovitj och Stepan
Arkadjevitj hade på ett aktsamt sätt fått honom att glida
förbi saken.

Då man stigit upp från bordet och damerna gått ut i ett
annat rum vände sig Pestsov som stannat kvar, till Alexej
Alexandrovitj och började framlägga sin åsikt om den
huvudsakliga orsaken till denna olikställighet. Enligt hans
mening var makarnas olika juridiska ställning beroende på,
att en hustrus och en mans otrohet straffas olika både av
lagen och av allmänna meningen.

Stepan Arkadjevitj gick skyndsamt fram till Alexej
Alexandrovitj och bjöd honom röka.

— Nej tack, jag röker inte, — svarade Alexej
Alexandrovitj i oberörd ton och liksom han med avsikt ville visa,
att han icke var rädd för detta samtal, vände han sig med
ett kyligt leende mot Pestsov.

— Jag tror, att orsakerna till ett dylikt betraktelsesätt
ligger i sakläget självt, — sade han och ville bege sig bort
till salongen. Men i detsamma yttrade plötsligt Turovtsyn
vänd till Alexej Alexandrovitj.

— Ni har måhända hört om Prjatjnikov? — sade
Turovtsyn, som var upplivad av den inmundigade champagnen
och länge gått och väntat på ett tillfälle att bryta en
tystnad som besvärat honom. — Vas’ja Prjatjnikov, — sade
han med sitt godmodiga leende lekande på de fuktiga, röda
läpparna och vände sig mot Alexej Alexandrovitj såsom
varande den förnämste bland gästerna, — har efter vad
jag idag fått höra i Tver duellerat med Kvitskij och
dödat honom.

Liksom det ibland kan tyckas, att man som av tvång
just stöter på ett ömtåligt ställe, föreföll det nu Stepan
Arkadjevitj, som om olyckan ville att samtalet ideligen
skulle råka in på Alexej Alexandrovitjs ömma punkt. Han
ville än en gång föra sin svåger åt sidan, men Alexej
Alexandrovitj frågade själv med väckt nyfikenhet:

— Varför har Prjatjnikov duellerat?

— För sin hustru. Han har betett sig som en karl!
Han utmanade och lät den andre plikta med sitt liv!

— Jaså! — sade Alexej Alexandrovitj i likgiltig ton
med en höjning på ögonbrynen och begav sig in i salongen.

— Vad jag är glad, att ni har kommit, — sade Dolly,
som med ett ängsligt leende trädde fram till honom i ett
genomgångsrum till salongen: — jag måste tala med er.
Låt oss sätta oss här.

Alexej Alexandrovitj, som alltjämt bevarade det
uttryck av oberördhet, som de höjda ögonbrynen förlänade
honom, log ett tvunget leende och tog plats bredvid Darja
Alexandrovna.

— Desto lägligare även för mig, — sade han, — som
jag vill framföra min ursäkt och genast ta avsked. Jag
måste fara i morgon.

Darja Alexandrovna var fast övertygad om Annas
oskuld och hon kände nu, hur hon bleknade och att läpparna
darrade på henne av vrede över denne kylige, känslolöse
man, som så lugnt bar på tanken att bereda hennes
oskyldiga väninnas ofärd.

— Alexej Alexandrovitj, — sade hon och såg honom
med förtvivlans beslutsamhet in i ögonen, — jag frågade
er, hur det var med Anna, men ni svarade mig inte. Hur
står det till med henne?

— Hon är, efter vad det tycks, frisk, Darja
Alexandrovna, — svarade Alexej Alexandrovitj utan att se på
henne.

— Alexej Alexandrovitj, förlåt mig, jag äger ju ingen
rätt... men jag älskar och högaktar Anna som en syster.
Jag ber, jag bönfaller er att säga mig vad som kommit
mellan er. Vad har ni att förebrå henne?

Alexej Alexandrovitj rynkade pannan, slöt nästan
ögonen och böjde ned huvudet.

— Jag antar, att er man har delgivit er de orsaker,
varför jag anser det nödvändigt att ändra det förhållande,
vari jag stått till Anna Arkadjevna, — sade han utan att
se henne i ögonen och tittade bort mot unge Stjerbatskij,
som gick tvärs över salongsgolvet.

— Jag tror inte, jag tror inte, jag kan inte tro på detta
— utbrast Dolly vridande framför sig sina magra händer i
en gest full av energi. Hon reste sig plötsligt och lade sin
hand på Alexej Alexandrovitjs arm. — Vi blir störda här.
Låt oss gå hit in, om jag får be.

Dollys upprördhet inverkade på Alexej Alexandrovitj.
Han reste sig och följde undergivet efter henne in i barnens
skolrum. De slogo sig ned vid ett bord överdraget med
vaxduk full med skåror efter pennknivar.

— Jag tror inte, jag tror inte på detta! — yttrade Dolly
ansträngande sig att fånga hans blick, som undvek hennes.

— Det är omöjligt att inte tro på fakta, Darja
Alexandrovna, — sade han med eftertryck på »fakta».

— Men vad har hon då gjort? — frågade Darja
Alexandrovna. Vad är det hon har gjort?

— Hon har föraktat sina skyldigheter och bedragit sin
man. Det är, vad hon har gjort, — sade han.

— Nej, nej, det är inte möjligt! För Guds skull, nej,
ni har tagit fel, — sade Dolly och lyfte händerna mot
tinningarna och slöt ögonen.

Alexej Alexandrovitj log kyligt, så att blott läpparna
svagt rördes, för att övertyga henne och sig själv om
fastheten i den övertygelse, vartill han kommit. Men det varma
försvar, som mötte honom, slet upp ett sår hos honom, om
det också icke kunde göra honom tveksam. Han började
tala med större livlighet.

— Det är synnerligen svårt att kunna ta fel, när ens
hustru själv meddelar sin man saken. Tillstår, att åtta år
av samliv mellan makar, som har en son, helt varit ett
missteg och att hon vill leva igen från början, — sade han
uppbragt i snörvlande näston.

— Anna och en brottslighet — jag kan inte förbinda
dem med varandra, jag kan inte tro detta.

— Darja Alexandrovna! — sade han, denna gång seende
rakt in i Dollys goda, upprörda ansikte, och kände, hur
oberoende av hans vilja hans tungas band började lossna, —
jag skulle ge oerhört mycket för att ett tvivel ännu vore
möjligt. Då jag tvivlade hade jag det svårt, men det var
lättare än nu. Då jag tvivlade, fanns det ännu hopp. Men
nu finns det inget hopp, och ändå söker jag tvivla på allt.
Jag är så full av tvivel på allt, att jag avskyr min son och
ibland inte tror, att det är min son. Jag är mycket olycklig.

Han hade icke behövt säga detta. Darja Alexandrovna
förstod det, så fort han såg in i ögonen på henne, och det
gjorde henne ont om honom och hennes tro på väninnans
oskuld vacklade.

— Ack, det är förfärligt, förfärligt! Men är det
verkligen sant, att ni beslutit er för skilsmässa?

— Jag har beslutit mig för de yttersta åtgärderna. Jag
har ingenting annat att göra.

— Är ingenting att göra, ingenting... — framstötte
hon med tårar i ögonen. — Nej, det får inte vara så, att
ingenting är att göra, — sade hon.

— Ja, det ar just det förfärliga i detta slags olycka, att
det inte här som i allt annat elände — vid en svår förlust,
vid ett dödsfall — blott gäller att bära sitt kors, utan man
måste handla, — sade han liksom gissande sig till vad hon
tänkte. — Man måste komma ut ur den förnedrande
belägenhet, man kommit i, det går inte att leva på tre man
hand.

— Jag förstår, ack, vad jag förstår det, — sade Dolly
och sänkte huvudet. Hon teg en stund, tänkande på sig
själv, på sin äktenskapliga olycka, och så höjde hon
plötsligt med en energisk rörelse på huvudet och lade samman
sina händer i en bönfallande åtbörd. — Men vänta! Ni är
kristen. Tänk på henne! Vad skall det bli av henne, om ni
förskjuter henne?

— Jag har tänkt, Darja Alexandrovna, och jag har
tänkt mycket, — sade Alexej Alexandrovitj. Hans ansikte
täcktes av en fläckig rodnad och hans grumliga ögon sågo
rakt mot henne. Darja Alexandrovna hyste redan av hela
sin själ medömkan med honom. — Jag gjorde just detta
efter att hon själv meddelat mig min skam, jag lät allt bli
vid det gamla. Jag gav möjlighet till bättring, jag
ansträngde mig att rädda henne. Och vad blev följden? Hon
uppfyllde inte ens de mest blygsamma fordringar —
iakttagande av anständighet, — sade han i hetsig ton. — Det
finns möjlighet att rädda en människa, som inte vill gå
under, men om en karaktär alltigenom är så fördärvad, så
förfallen, att själva fördärvet tycks den vara en räddning,
så vad står i ens makt att göra?

— Allt, blott inte skilsmässa! — svarade Darja
Alexandrovna.

— Men vad för något är detta allt?

— Nej, det är förfärligt. Hon bleve ingens hustru, hon
skulle gå under!

— Vad kan jag göra? — sade Alexej Alexandrovitj
med en ryckning på axlar och ögonbryn. Minnet av hans
hustrus senaste handlingssätt retade upp honom till den
grad, att han åter blev lika kyligt avmätt som vid början
av samtalet.

— Nej, vänta! Ni får inte låta henne gå under. Vänta,
jag skall berätta er om mig själv. I vrede, i svartsjuka ville
jag överge allt och ville själv... Men jag besinnade mig
och vem berodde det på? Det var Anna, som räddade mig.
Och jag lever mitt liv. Barnen växer upp, min man har
vänt åter till familjelivet och inser sin orätt, han blir renare,
bättre, och jag kan leva... Jag har förlåtit, även ni måste
förlåta!

Alexej Alexandrovitj hörde på, men hennes ord
utövade icke längre någon verkan på honom. I hans själ hade
åter flammat upp hela den vrede, som glödde hos honom den
dag, han beslöt sig för skilsmässa. Han skakade på huvudet
och framstötte med genomträngande, gäll röst:

— Förlåta kan jag inte, vill inte, jag anser, att det
skulle vara orätt. Jag har för denna kvinna gjort allt, och
hon har trampat allt i smutsen, i den smuts, där hon hör
hemma. Jag är ingen elak människa, jag har aldrig
någonsin förr hatat någon, men henne hatar jag av all min själ
och jag kan inte förlåta henne, därför att jag alltför mycket
avskyr henne för allt det onda, hon gjort mig! — yttrade han
med av vrede gråtfärdig röst.

— Älsken dem, som hata eder... — viskade Darja
Alexandrovna i undergiven ton.

Alexej Alexandrovitj log föraktligt. Det var något, som
han sedan länge vetat, men det var icke möjligt att
tillämpa i föreliggande fall.

— Älsken dem, som hata eder, — men att älska dem,
som man hatar, är en omöjlighet. Förlåt att jag upprört
er. Var och en har nog av sin egen plåga! — Och efter att
ha återvunnit sin självbehärskning tog Alexej
Alexandrovitj lugnt avsked och lämnade sällskapet.
</chapter>

<chapter name="XIII">
<h2>XIII.</h2>

Då man rest sig upp från bordet, hade Levin god lust
att gå efter Kitty in i salongen, men han var rädd för att
hon skulle finna det obehagligt, om han alltför tydligt
uppvaktade henne. Han blev därför kvar i herrarnas krets och
tog del i det allmänna samtalet och utan att han såg bort
mot Kitty hade han dock en känsla av hennes rörelser,
hennes ögonkast och den plats, där hon befann sig i salongen.

Genast, utan att göra det minsta tvång på sig, började
han uppfyllandet av det löfte, han givit henne: att alltid
tänka gott om alla människor och städse hysa en
kärleksfull känsla mot alla. Samtalet kom in på det ryska
byalagssystemet, i vilket Pestsov såg ett betydelsefullt fundament,
något som han kallade ett fundament för kooperativ
samhällsverksamhet. Levin var varken ense med Pestsov eller
med sin halvbror, som på sitt säregna sätt ställde sig både
gillande och ogillande till frågan om det ryska byalagets
betydelse. Men han talade med dem och lade sig vinn om
att blott försona dem inbördes och bidra till att mildra
häftigheten i deras utfall mot varandra. Han hade intet
intresse i vad han själv sade och ännu mindre i vad de andra
yttrade utan hade blott en önskan: att det för dem och
för alla skulle vara trevligt och behagligt. Han visste nu,
att blott ett enda var av betydelse för honom. Och detta
enda befann sig därinne i salongen, det började röra på sig
och kom bort till dörren. Utan att vända sig om kände han
en blick, som riktades mot honom, och förnam ett leende
och måste så se sig om. Hon stod bredvid sin kusin
Stjerbatskij i dörren och såg bort mot honom.

— Jag trodde, ni tänkte er bort till pianot, — sade han
och gick fram mot henne. — Något, som jag saknar ute på
landet, är musik.

— Nej, vi har bara kommit för att kalla er till oss, och
tack skall ni ha, — sade hon liksom med en gåva
belönande honom för hans leende, — för att ni kom. Vad är det
för roligt i att disputera? Det är ju så, att den ene aldrig
lyckas övertyga den andre.

— Ja, det är sant, — sade Levin, — det är i allmänhet
så, att man kommer så häftigt i tvist, därför att man inte
är i stånd att begripa, vad det egentligen är, som
motståndarn vill leda i bevis.

Levin hade ofta vid dispyter mellan högst insiktsfulla
personer lagt märke till att efter väldiga ansträngningar,
efter en oerhörd mängd av ord och logiska subtiliteter man
till slut brukade komma till insikt om, att det, som man så
länge mödat sig om att bevisa för varandra, redan för länge
sedan, redan då dispyten tog sin början, varit bekant för
bägge parter, men att var och en hade sitt särskilda tycke,
något, som han höll av och därför icke ville nämna för att
icke få sin tro bestridd. Han hade ofta erfarit, att man
ibland vid en tvist plötsligt fattar, vad motståndaren håller
kärt, och med ens tycker om samma sak och blir ense med
honom, och då falla alla argument till föga såsom alldeles
obehövliga. Men ibland får man göra en motsatt erfarenhet:
man kommer själv att till sist säga just det, som man
håller av och för vars skull man tänker ut argument, och
om det då händer, att man uppriktigt och vackert ger
uttryck åt sin mening, så kan motståndaren bli ense med en
och uppge sina invändningar. Just detta ville han säga.

Hon rynkade pannan och syntes bemöda sig att begripa
vad han menade. Men så fort han började förklara sig
närmare, hade hon redan förstått honom.

— Jag förstår: man måste få reda på, varför han
kommit i tvist, vad det är, som han håller av, då kan man...

Hon anade tillfullo och gav klart uttryck åt hans illa
framkastade tanke. Levin log förnöjt, så angenämt
berördes han av denna oväntade övergång från den
tillkrånglade, mångordiga diskussionen med halvbrodern och
Pestsov till denna lakoniskt klara, nästan ordlösa meddelelse
av de mest invecklade tankar.

Stjerbatskij lämnade dem, och Kitty gick bort till ett
uppslaget spelbord, tog ett stycke krita, satte sig ned och
började på den nya gröna dukbeläggningen teckna
koncentriska cirklar.

Man återgick till det samtal, som förts vid middagen,
till frågan om kvinnornas frihet och deras sysselsättningar.
Levin var ense med Darja Alexandrovna om att en flicka,
som icke blir gift, kan inom något hem finna en kvinnlig
sysselsättning åt sig. Han framdrog till stöd för sin åsikt
den omständigheten, att ingen familj kan reda sig utan
kvinnlig hjälp, att i alla familjer, de må vara fattiga eller
rika, finns det och måste det finnas barnjungfrur, hyrda
hjälpbiträden eller släktingar.

— Nej, — sade Kitty och rodnade, men såg samtidigt
desto frimodigare mot honom med sina troskyldiga ögon,
— en flicka kan ha kommit i en sådan belägenhet, att hon
inte utan att förnedra sig kan ta anställning i en familj,
utan själv...

Han förstod hennes antydning.

— Ack, ja! — sade han, — ja, ja, ni har rätt!

Och han förstod allt, som Pestsov under middagen hade
anfört om kvinnans frihet, blott beroende därpå, att han i
Kittys hjärta sett ängslan för den ensamstående kvinnans
lott och oro för förnedring, och emedan han höll henne kär,
förnam han strax denna ängslan och denna oro och uppgav
genast sin förra mening.

En tystnad inträdde. Hon satt alltjämt och tecknade
med kritan på bordskivan. Hennes ögon lyste med stilla
glans. Fogande sig efter hennes stämning kände han i hela
sin varelse, en allt starkare växande lyckokänsla.

— Ack, jag har ju kluddat ner hela bordet! — sade hon,
lade från sig kritan och gjorde en rörelse, som om hon ville
resa sig.

»Hur, skulle jag lämnas ensam utan henne?» — tänkte
han med förfäran och grep kritstycket. — Vänta litet, —
sade han och satte sig ned vid bordet. — Jag har länge velat
fråga er om en sak.

Han såg henne rakt in i de vänliga, fast något förskrämda
ögonen.

— Var så god och fråga.

— Se här, — sade han och skrev följande
begynnelsebokstäver: n, n, s, m: d, k, i, s, b, d, a, e, d. Dessa
bokstäver betydde: »när ni svarade mig: det kan inte ske, betydde
det — aldrig eller då?» Det fanns ingen sannolikhet för att
hon skulle kunna begripa denna invecklade sats, men han
såg på henne med en uppsyn, som om hans liv vore beroende
av om hon begrepe dessa ord.

Hon såg allvarsam på honom, stödde så sin lätt
rynkade panna mot handen och började läsa. Då och då
tittade hon upp på honom frågande honom med sin blick:
»är det det, som jag tänker?»

— Jag har förstått, — sade hon och rodnade.

— Vad är detta för ord? — sade han och visade på <i>a</i>,
som skulle betyda <i>aldrig</i>.

— Det ordet är <i>aldrig</i>, — sade hon, — men det är inte
sant!

Han strök hastigt ut det skrivna, räckte henne kritan
och reste sig. Hon skrev: d, k, j, i, a.

Dolly hämtade sig helt efter den bedrövelse, som
samtalet med Alexej Alexandrovitj hade uppväckt hos henne,
då hon fick syn på dessa två gestalter: Kitty med kritan i
handen och med ett glatt och skyggt leende på läpparna
blickande upp mot Levin och Levins välbyggda gestalt, som
böjde sig fram över bordskivan och med glimmande ögon
än betraktade den och än henne. Plötsligen strålade han
upp. Han hade förstått. Betydelsen var: »då kunde jag
inte annat».

Han såg bedjande, skyggt på henne.

— Bara då?

— Ja, — svarade hennes leende.

— Men <i>n</i>... och nu? — frågade han.

— Nå, så läs då. Jag skall säga, vad jag skulle önska.
Vad jag mycket skulle önska! — Hon skrev
begynnelsebokstäverna: a, n, k, g, o, f, d, s, v. Det hade att betyda: »att
ni kunde glömma och förlåta det som varit.»

Han grep kritan och med hårt sammanknipna, darrande
fingrar skrev han smulande sönder kritstycket
begynnelsebokstäverna till följande ord: »jag har ingenting att glömma
och förlåta, jag har aldrig upphört att älska er.»

Hon såg på honom med ett stelnat leende.

— Jag har förstått, — viskade hon.

Han satte sig och skrev en lång mening. Hon förstod
allt och utan att fråga honom, om hon gissat rätt, grep hon
kritan och skrev strax ett svar.

En lång stund kunde han icke förstå, vad hon skrivit,
och allt emellanåt såg han upp mot henne. Av lycka hade
det kommit som ett töcken över honom. Det var honom
omöjligt att komma på de ord, hon menat, men i hennes
hänförande, av lycka strålande ögon förstod han allt, som
han behövde veta. Och han skrev tre bokstäver. Men han
hade icke hunnit sluta upp med att föra kritan, då hon
redan läst det skrivna genom att följa med rörelsen av hans
hand och själv fullbordade satsen och skrev till svar: ja.

— Leker ni <i>secrétaire?</i> — sade gamle fursten, som kom
fram till dem. — Nå, vi får väl ge oss av, om du vill hinna
till teatern.

Levin reste sig och följde Kitty till dörren.

Under deras tysta samtal hade allt blivit sagt. Det hade
blivit sagt, att hon älskade honom och att hon skulle säga
till sin far och mor, att han på förmiddagen morgonen därpå
skulle komma på besök.
</chapter>

<chapter name="XIV">
<h2>XIV.</h2>

Då Kitty begivit sig av och Levin blivit ensam, kände
han, då han var lämnad utan henne, en sådan oro och en
sådan otålig längtan efter att fortast möjligt morgondagen
skulle komma, då han åter skulle få träffa henne och för
alltid förena sitt öde med hennes, att han erfor en dödlig
skräck för dessa fjorton timmar, som han nu hade att
tillbringa skild från henne. Han hade ett nödvändigt behov
av att få vara tillsammans med någon och tala med någon
för att få tiden att gå och slippa att vara ensam. Stepan
Arkadjevitj skulle ha varit det angenämaste och
lämpligaste sällskapet för honom, men han skulle efter vad han
sade bort på en aftonbjudning, i verkligheten gällde det
balettföreställningen. Levin hann blott att tala om för
honom, att han var lycklig och att han höll av honom och
aldrig, aldrig skulle glömma vad han gjort för honom.
Uttrycket i Stepan Arkadjevitjs blick och leende sade Levin,
att denne som sig borde uppskattade denna känsla.

— Nå, men är det då inte tid att dö? — sade Stepan
Arkadjevitj och tryckte vänligt Levins hand.

— Neej! — sade Levin.

Vid avskedstagandet kom även Darja Alexandrovna
att uttala liksom en lyckönskan till honom, då hon sade:
— Vad jag gläder mig åt, att ni åter träffat Kitty, man
måste hålla på gammal vänskap. — Dessa ord av Darja
Alexandrovna berörde Levin oangenämt. Hon kunde icke
förstå, hur högt och otillgängligt för henne allt detta var
och hon borde icke ha dristat sig att föra denna sak på
tal. Levin tog avsked, men för att icke bli ensam slöt han
sig till sin halvbror.

— Vart skall du fara?

— Jag skall på en sammankomst.

— Nå, då gör jag dig sällskap. Går det för sig?

— Varför inte, då far vi, — sade Sergej Ivanovitj med
ett leende. — Vad står på med dig i kväll?

— Med mig? Jo, jag är lycklig! — sade Levin och drog
ned ena fönstret i täckvagnen, som satt sig i rörelse. — Du
har väl ingenting mot det? Det blir så kvavt annars. Jo,
du, jag är lycklig! Varför har du aldrig gift dig?

Sergej Ivanovitj log.

— Jag är mycket glad, hon tycks ju vara en präktig
flick... — skulle Sergej Ivanovitj just börja.

— Tala inte, tala inte, låt bli det! — ropade Levin och
grep med bägge händer tag i hans pälskrage och ruskade den.
»Hon är en präktig flicka» voro sådana klumpiga,
vardagliga ord, så illa motsvarande den känsla, han hyste.

Sergej Ivanovitj brast ut i ett muntert skratt, något
som eljes sällan hände honom.

— Nå, men i alla fall går det väl an att säga, att jag
gläder mig mycket åt detta.

— Det kan du i morgon, i morgon, men nu ingenting
mer! Ingenting, ingenting alls, var bara tyst, — sade Levin,
och ryckande än en gång i pälskragen tillade han: — jag
tycker så bra om dig! Nå, jag kan ju få vara med på
sammankomsten?

— Naturligtvis kan du det.

— Vad skall ni behandla för fråga i kväll? — frågade
Levin, fortfarande med ett leende på läpparna.

De anlände till sammankomsten. Levin hörde på hur
sekreteraren med stapplande röst läste upp ett protokoll,
som han tydligen själv icke riktigt begrep, men av denne
sekreterares ansikte kunde Levin sluta sig till, att han var
en älskvärd, hygglig och präktig människa. Det kunde
märkas på det sätt, varpå han emellanåt kom av sig och blev
förlägen under protokollsuppläsningen. Därefter vidtog
diskussion. Debatten rörde sig om beviljandet av vissa
summor och om införandet av en rörledning, och Sergej
Ivanovitj angrep häftigt två bland medlemmarna och hade
ett långt och segervisst anförande. En av medlemmarna,
som gjort anteckningar på ett papper, verkade till en
början skygg och bortkommen, men svarade honom därefter
på ett både spydigt och älskvärt sätt. Och sedan hade
Svijazjskij — han var också där — ett välformat och nobelt
anförande. Levin hörde på och förstod klart, att det icke
var så strängt menat varken med summorna, man hade att
bevilja, eller med rörledningen och att man alls icke var ond
på varandra, utan att alla voro sådana goda, präktiga
människor och att allting gick så förträffligt och älskvärt
tillväga dem emellan. De voro ingen till förfång, alla hade det
angenämt. Levin gjorde den märkliga iakttagelsen, att
han nu liksom kunde se tvärs igenom alla dessa människor
och att han av små, förr omärkliga tecken kunde sluta sig
till vars och ens själsliv och tydligt se, att alla voro goda.
Och särskilt honom, Levin, visade nu alla en sådan
vänlig medkänsla. Det framgick av det sätt, på vilket de talade
med honom, av de vänliga, hängivna blickar, som alla,
även de han icke kände, kastade på honom.

— Nå, är du belåten? — frågade honom Sergej
Ivanovitj.

— Mycket. Jag hade aldrig trott, att det var så
intressant! Det har varit härligt!

Svijazjskij kom bort till Levin och inbjöd honom att
komma med och dricka te. Levin kunde alls icke förstå,
vad det var hos Svijazjskij, som han icke varit tillfreds
med, mindes ej, vad det var han hade forskat efter hos honom.
Svijazjskij var ju en förståndig och sällsport förträfflig man.

— Med största nöje, — sade han och frågade om hans
hustru och svägerska. Och genom en egendomlig
tankekorsning, beroende på att i hans föreställning minnet av
Svijazjskijs svägerska var förbundet med tanken på
giftermål, föreföll det honom, att det icke fanns någon, vilken
han hellre skulle kunna ge del av sin lycka, än Svijazjskijs
fru och svägerska, och han gladde sig åt att nu få träffa
dem.

Svijazjskij frågade honom om hans företag ute på landet
och som alltid höll han före, att det icke fanns någon
möjlighet att komma på något, som icke blivit funnet i
Västeuropa, och Levin berördes nu icke på minsta sätt
obehagligt av detta. Tvärtom kände han på sig, att Svijazjskij
hade rätt och att hela hans företag var en menlöshet, och han
såg med vilken mjuk älskvärdhet Svijazjskij undvek att
tydligt uttala sin mening om att hans egen åsikt var den
rätta. Svijazjskijs damer voro särskilt förtjusande. Levin
tyckte, att de redan hade kännedom om allt och hyste
sympati för honom och blott av fin taktkänsla undveko att
tala om det. Han satt hos dem en, två, ja tre timmar
talande om alla möjliga saker men underförstående blott
ett, det som fyllde hans själ, och han märkte icke, att han
tråkade ut dem och att det för länge sedan var på tiden för
dem att gå till sängs. Svijazjskij följde honom gäspande ut
i tamburen, förundrande sig över det egendomliga
själstillstånd, han iakttagit hos sin vän. Klockan var två.
Levin vände åter till sitt hotell och greps av skräck inför
tanken på hur han nu ensam med sin otålighet skulle
tillbringa de tio timmar, han ännu hade att vänta.
Hotelltjänaren, som hade nattvakten, tände ljuset i hans rum och ville
avlägsna sig, men Levin hejdade honom. Denne uppassare,
Jegor, som Levin förr icke lagt märke till, fann han nu vara
en förståndig och präktig karl och framför allt en god
människa.

— Nå, Jegor, är det inte svårt att inte få någon sömn
om nätterna?

— Ja, det är nu så. Det hör ju till vår tjänst. Hos
herrskap har man det ju lugnare, men här blir inkomsterna
större.

Jegor hade familj, fick Levin höra, tre pojkar och en
dotter, som var sömmerska och som han tänkte gifta bort
med ett bodbiträde i en sadelmakeriaffär.

Med anledning härav delgav Levin Jegor sin tanke om
att det viktigaste i ett äktenskap var kärleken och att om
man hyser kärlek, blir man alltid lycklig, därför att lyckan
alltid är att finna inom människan själv.

Jegor hörde uppmärksamt på och fattade tydligen
fullständigt Levins tanke, men till bekräftelse av dess
riktighet framdrog han det för Levin överraskande påpekandet,
att han, då han varit anställd hos hyggliga herrskap, alltid
känt sig nöjd med sina överordnade, och att han nu var
fullt belåten med sin husbonde, ehuru denne var fransman.

»En ovanligt hygglig karl!» tänkte Levin.

— Nå, Jegor, när du gifte dig, älskade du då din hustru?

— Hur, skulle jag inte det, — svarade Jegor.

Och Levin märkte, att också Jegor befann sig i upprymd
sinnesstämning och hade begär efter att få tala ut om vad
han bar på hjärtat.

— Mitt liv har också varit underligt. Ända från det
jag var liten... — började han med en tindrande glimt i
ögonen, synbarligen smittad av Levins upprymdhet liksom
andra kunna smittas av sömnsjuka.

Men i detsamma hördes en ringning. Jegor lämnade
rummet, och Levin blev ensam. Under middagen hade
han nästan ingenting ätit, hos Svijazjskijs hade han varken
förtärt te eller kvällsvard, men han kunde ej förmå sig att
tänka på att äta. Föregående natt hade han icke sovit,
men icke heller på sömn kunde han tänka. Det var svalt i
rummet, men han kände sig tryckt av hetta. Han öppnade
fönstrens båda lättrutor och satte sig på bordskivan mitt
framför dem. Bortom ett snöhöljt hustak skymtade korset
på en kyrkokupol och ovanför detta syntes just
Formannens trekantiga stjärnbild med den gulaktigt strålande
Capella gå upp. Han såg än på korset, än på stjärnan och
sög in den friska frostluften, som undan för undan
strömmade in i rummet, och liksom drömmande iakttog han de
syner och minnesbilder, som stego upp i hans medvetande.
Vid fyratiden hörde han steg utanför i korridorn och
tittade ut genom dörren. Det var en av hans bekanta, Mjaskin,
en spelare, som vände åter från klubben. Han gick förbi
dyster och med rynkade ögonbryn och hördes hosta. »Den
stackarn, den olycklige!» tänkte Levin, och tårar stego
honom i ögonen av medömkan med denna människa. Han
hade velat tala med honom, trösta honom, men erinrande
sig, att han var i bara skjortan, uppgav han sin föresats
och satte sig åter vid fönstret för att svalka sig i den kyliga
luften och se på detta underligt formade tysta kors, som för
honom var fullt av betydelse, och på denna uppstigande, i
klart gult strålande stjärna. Vid sjutiden begynte ljudet av
golvputsning, det ringde till gudstjänst i en kyrka, och
Levin kände att han började frysa. Han stängde rutorna,
tvättade sig, klädde på sig och begav sig ut på gatan.
</chapter>

<chapter name="XV">
<h2>XV.</h2>

Det var ännu tomt på gatorna. Levin gick till familjen
Stjerbatskijs hus. Huvudingången var stängd, och allt var
försänkt i sömn. Han vandrade tillbaka, gick åter upp på
sitt hotellrum och beställde in kaffe. Rumsuppassaren, det
var icke Jegor, utan den som hade dagvakten, serverade
honom det begärda. Levin hade lust att börja ett samtal
med honom, men tjänaren blev bortkallad av en ringning
och försvann. Levin försökte dricka av kaffet och stack
en semla i munnen, men hans tuggorgan visste icke vad
de skulle göra med bakverket. Levin spottade ut
semlebiten, tog på sig sin ytterrock och gick åter ut att
promenera. Klockan var tio, då han för andra gången kom till
Stjerbatskijs’ portgång. Tjänstefolket hade alldeles nyss
stigit upp, och kocken var på väg ut för att göra uppköp.
Levin hade åtminstone ytterligare två timmars väntan kvar.

Hela denna natt och morgonen därefter hade Levin fört
ett alldeles medvetslöst liv och hade känt sig fullkomligt
borta från det materiella livets betingelser. Han hade icke
ätit på en hel dag, icke sovit på två nätter, tillbragt ett
par timmar oklädd i nattkylan och dock kände han sig
icke blott pigg och sund som aldrig förr, utan hade en
känsla av att vara oberoende av kroppen: han rörde sig
utan någon muskelansträngning och kände, att han kunde
göra allt. Han var förvissad om att han skulle kunnat flyga
upp i luften eller maka undan ett hushörn, om det varit
behövligt. Han vandrade fram och tillbaka på gatorna den
tid, han hade kvar, ideligen tittande på klockan och seende
sig om åt sidorna.

Och det som han då såg var en syn, som han aldrig mer
fick uppleva. Särskilt gripen var han av att iaktta barnen,
som gingo till skolan, att se på blågrå duvor, som från ett
hustak fladdrade ned på trottoaren, och nybakade
vetebrödslimpor, som en osynlig hand sköt fram i ett
skyltfönster. Dessa vetebrödslimpor, dessa duvor och två
pojkar föreföllo honom vara icke jordiska väsen. I samma
stund tilldrog sig följande: en pojke sprang fram mot en
duva och tittade leende upp mot Levin, duvan flaxade till
med vingarna och flög undan glittrande i solen mellan
dalande lätta snöflingor, som flimrade i luften, och ur ett
fönster trängde det ut ånga av nybakat bröd och
vetelimpor skötos fram dit. Allt detta tillsammans var något så
sällsport härligt, att Levin log och fick tårar i ögonen av
glädje. Efter att ha gått en stor sväng utefter
Gazetnyjgatan och Kislovka, vände han åter till hotellet, lade
klockan framför sig på bordet i sitt rum och satte sig att vänta
på att den skulle bli tolv. I rummet bredvid pratade man
något om maskiner och bedrägeri, medan man harklade
och hostade som om man höll på med att morgna sig
obekymrad om att timvisaren nalkades tolv. Så kom den dit.
Levin gick ut på trappan till hotellet. Hyrkuskarna hade
tydligen reda på allt. De omgåvo Levin med lycksaligt
strålande anleten och under inbördes gräl erbjödo de sina
tjänster. Ansträngande sig att icke förorätta de andra
kuskarna och därför givande dem löfte att vid tillfälle också
fara med dem, tog Levin en av slädarna och for till
Stjerbatskijs. Körsvennen gjorde ett behagligt intryck med sin
kraftiga röda hals omsluten av en vit skjortkrage, som sköt
ut ovanför kappan. Denne hyrkusk hade en hög, smäcker
släde, en sådan som Levin aldrig senare kom att fara i,
hästen var också präktig och sökte trava undan, men Levin
tyckte, att ekipaget knappt kom ur fläcken. Kusken kände
väl till Stjerbatskijs’ hus och efter att ha ropat »ptro» med
en vördnadsfull gest mot den han körde för höll han vid
trappan. Portvakten hos Stjerbatskijs föreföll Levin vara
invigd i allt. Det kunde märkas på hans leende glimt i
ögonen och på det sätt varpå han sade:

— Nå, det var länge se’n, Konstantin Dmitrijevitj!

Men det var icke nog med att han visste allt, han var
tydligen stormförtjust och ansträngde sig att icke låta sin
glädje för tydligt framträda. Seende in i hans kärvänliga
gubbögon kom Levin till och med underfund med en ny
sida av sin lycka.

— Är herrskapet uppe?

— Var så god och stig på! Låt den stanna här, — sade
han leende, då Levin ville ta sin mössa med sig upp. Det
hade något att betyda.

— För vem skall jag anmäla? — frågade betjänten.

Denne betjänt hade, fastän ung och nyanställd, redan
hunnit få sprättfasoner, men en god och präktig människa
var han, och han tycktes också veta allt.

— För furstinnan... fursten... fröken furstinnan...
— sade Levin.

Den första person, han träffade på, var mademoiselle
Linon. Hon kom gående genom salen, och det glänste både
i hennes hårlockar och i hennes ansikte. Han hade nätt och
jämnt börjat ett samtal med henne, då plötsligen bakom
dörren hördes fras av en klänning, och mademoiselle Linon
försvann ur Levins åsyn. En skräckblandad glädje inför
närheten av hans lycka grep Levin. Mademoiselle
skyndade sig undan och gick ut ur rummet genom en annan
dörr, lämnande Levin ensam. Strax som hon gått hördes
flinka och lätta steg trippa fram över parkettgolvet, och
hans lycka, hans liv, hans andra bättre jag, det som han
sökt och längtat efter så länge, nalkades honom nu med
ilande fart. Hon gick icke, hon tycktes som buren av
någon osynlig makt föras fram mot honom.

Han såg blott hennes klara, troskyldiga ögon, ängsliga
inför samma kärleksglädje, som uppfyllde hans själ. Dessa
ögon tindrade allt närmare och närmare honom, bländande
honom med sin kärleks glans. Hon stannade alldeles intill
honom, snuddande vid honom. Hennes armar höjde sig
för att sjunka ned på hans axlar.

Hon gjorde allt som stod i hennes makt: hon ilade fram
till honom och gav sig helt hän åt honom, skygg och glad.
Han slöt henne i sin famn och tryckte sin mun mot hennes
läppar, som sökte hans kyss.

Hon hade icke heller sovit under hela natten och hela
morgonen väntat på honom.

Hennes far och mor hade utan invändningar givit sitt
bifall och deltogo i hennes lycka. Hon hade väntat på
honom. Hon ville vara den första att meddela honom deras
gemensamma lycka. Hon hade berett sig att ensam vara
honom till mötes och glatt sig åt tanken därpå, och hon
hade både känt sig rädd och blyg och själv icke vetat, vad
hon skulle göra. Hon hade hört hans steg och röst och
bakom dörren väntat på att mademoiselle Linon skulle gå.
Så gick då mademoiselle Linon. Utan att tänka, utan att
fråga sig själv, vad hon skulle göra, hade hon gått fram
till Levin och slutit sig intill honom.

— Kom så går vi till mamma! — sade hon och grep om
hans arm. På en lång stund kunde han ingenting säga, icke
så mycket därför att han var rädd för att genom ett ord
förstöra högstämdheten i sin känsla som därför att varje
gång, han ville säga något, kände han på sig att han i
stället för att få fram ord höll på att bryta ut i gråt av lycka.
Han grep hennes hand och kysste den.

— Är det verkligen sant? — sade han till sist med dov
röst. — Jag förmår inte fatta, att du älskar mig!

Hon log åt detta »du» och åt den skygghet, varmed han
betraktade henne.

— Ja! — sade hon eftertryckligt och långsamt. — Jag
är så lycklig!

Utan att släppa hans arm trädde hon in i salongen. Då
furstinnan fick syn på dem, kom hon i häftig flämtning och
brast plötsligt i gråt, men alldeles strax därpå log hon och
ilade med steg fulla av en energi, som Levin icke väntat,
fram till dem och slog armarna om Levins huvud, kysste
honom och vätte hans kinder med sina tårar.

— Så är allt bestämt. Vad jag är glad! Håll av henne.
Jag är så glad... Kitty!

— Det ordnade sig ju raskt! — sade gamle fursten, som
lade våld på sig för att synas oberörd, men Levin märkte
att hans ögon voro fuktiga, då han vände sig mot honom.

— Jag har redan länge, jag har alltid önskat detta! — sade
fursten och grep Levin om armen och drog honom intill sig.
— Ja, även när den vindböjteln till flickunge...

— Pappa då! — ropade Kitty till och höll händerna för
hans mun.

— Nå, jag skall inte... — sade han. — Jag är mycket,
mycket... glad... Ack, vad jag bär mig dumt åt...

Han omfamnade Kitty, kysste hennes ansikte, hennes
händer, så åter hennes ansikte och gjorde korstecknet
framför henne.

Och Levin greps nu av en känsla av kärleksfull
tillgivenhet för denne man, som förr varit honom främmande, då
han såg, hur Kitty ömt och länge kysste den gamle furstens
stora, fasta hand.
</chapter>

<chapter name="XVI">
<h2>XVI.</h2>

Furstinnan satt tyst och leende i en länstol, fursten hade
tagit plats bredvid henne. Kitty stod bredvid faderns
länstol och höll fortfarande hans hand i sin. Alla tego.

Furstinnan var den första, som med ord gav uttryck åt
allt och förde tankar och känslor in på vardagslivets frågor.
Och för alla var detta i första minuten egendomligt och
kändes rent av smärtsamt.

— Nå, när? Ni måste ju få välsignelsen och förlovningen
måste kungöras. Och när skall bröllopet bli? Hur tycker
du, Alexander?

— Där har du honom, — sade gamle fursten och
pekade på Levin, — han är i den här angelägenheten
huvudpersonen.

— När? — sade Levin och rodnade. — I morgon. Om
ni frågar mig, så tycker jag, att vi kunde få välsignelsen i
dag och fira bröllop i morgon.

— Nej då, <i>mon cher</i>, inga dumheter.

— Nå, om en vecka då.

— Han är ju som förryckt.

— Nej, varför det?

— Å, bevars väl! — sade modern glatt leende åt denna
brådska. — Och utstyrseln?

»Är det då möjligt, att det skall bli utstyrsel och allt det
där?» — tänkte Levin förfärad. — »Men för övrigt, skulle
då bråk med utstyrseln och välsignelsen och allt det där
kunna förstöra min lycka? Ingenting kan förstöra den!» —
Han såg på Kitty och märkte, att tanken på utstyrseln icke
det allra ringaste störde hennes stämning. — »Det är väl
så, att det skall så vara», tänkte han.

— Jag känner ju inte alls till det här, jag uttalade blott
min önskan, — yttrade han för att ursäkta sig.

— Vi skall tänka på saken. Välsignelsen kan ju ske nu
och förlovningen kungöras. Så är den saken klar.

Furstinnan gick bort till sin man, kysste honom och ville
avlägsna sig, men han höll henne kvar, tog henne i famn och
ömt som en ung förälskad kysste han henne några gånger.
De gamle hade tydligen för något ögonblick råkat i
förvirring och visste icke riktigt rätt, om det var de, som gripits
av en ny förälskelse till varandra eller det blott tar deras
dotter, som var förälskad. Då fursten och furstinnan
lämnat dem, gick Levin fram till sin fästmö och grep hennes
hand. Han hade nu återvunnit herraväldet över sig själv
och kunde tala, och han hade mycket, som han måste säga
henne. Men han kom icke alls att säga det, som han
egentligen behövde få sagt.

— Hur väl jag ändå visste, att det skulle bli så! Jag
hade aldrig något hopp, men djupt i min själ var jag alltid
övertygad om det, — sade han. — Jag tror, att det var
förutbestämt.

— Och jag? — sade hon. Till och med den gången då...
— hon hejdade sig och fortsatte så åter med en beslutsam
blick på honom ur sina troskyldiga ögon, — till och med
då, när jag stötte från mig min lycka. Jag har alltid älskat
blott er, men jag blev ledd vilse. Jag måste säga... Kan
ni glömma detta?

— Kanske var det blott till det bästa. Ni har att
förlåta mig mycket. Jag måste säga er...

Han kom att tänka på en av de saker, han beslutit sig
för att säga henne. Han hade beslutit att med första säga
henne två saker: det ena — att han icke var så ren som
hon, och det andra — att han icke var en troende. Det var
plågsamt, men han ansåg, att det var hans skyldighet att
säga henne både det ena och det andra.

— Nej, inte nu, längre fram! — sade han.

— Gott, må det bli senare, men säg det ovillkorligen.
Jag är inte rädd för något. Jag måste veta allt. Nu är allt
avgjort.

Han sade:

— Det är avgjort, att ni tar mig, hurudan jag än är...
att ni inte överger mig? Är det så?

— Ja, ja.

Deras samtal avbröts av mademoiselle Linon, som
visserligen tillgjort men dock hjärtligt leende kom för att
lyckönska sin kära elev. Hon hade icke hunnit lämna
rummet, förrän tjänstefolket kom med sina lyckönskningar.
Sedan anlände släktingarna, och så vidtog ett lycksaligt
tummel, som Levin kom ut ur först dagen efter sitt bröllop.
Levin kände sig alltid bortkommen och tråkades ut av
sällskapslivet, men hans lyckostegring blev allt större och
starkare. Han hade ständigt en känsla av, att det fordrades
mycket av honom, som han icke kände till, och han gjorde
allt, som man sade till honom, och allt detta beredde honom
lycka. Han hade tänkt, att hans bröllopstillrustningar icke
alls skulle bli lika andras, att de vanliga formerna för ett
giftermåls ingående skulle fördärva hans säregna lycka,
men slutet blev i alla fall, att han företog sig detsamma
som alla andra, och därav blev hans lycka blott större och
blev mer och mer sällspord, något som aldrig haft sin like.

— Nu skall vi äta konfekt, — sade m-lle Linon, och
Levin for och köpte konfekt.

— Nå, det gläder mig, — sade Svijazjskij. — Jag skulle
råda er att anskaffa buketter från Fomin.

— Jaså, behövs det? — Och han gav sig av till Fomin.

Halvbrodern rådde honom, att han skulle ordna så att
han hade pengar tillgängliga, emedan det komme att bli
många utgifter och presenter.

— Jaså, skall jag ge presenter? — Och han for till Fulde.

Och både på konditoriet och hos Fomin och hos Fulde
lade han märke till att man väntat, att han skulle komma,
och att man var glad och hänförd av hans lycka som fallet
var med alla, som han under dessa dagar hade något att
göra med. Det var något sällsport, att icke blott alla
tyckte bra om honom, utan att också alla, som förut synts
honom osympatiska, kalla och liknöjda, nu voro
överförtjusta i honom och underordnade sig honom i allt, vänligt
och finkänsligt togo hänsyn till hans känsla och delade hans
övertygelse om att han var den lyckligaste människa i
världen, därför att hans fästmö var mer än fulländningen själv.
En alldeles likadan känsla hade Kitty. Då grevinnan
Nordstone tillät sig en antydning om att hon önskat något bättre
för henne, blev Kitty så uppbragt och klargjorde så
övertygande, att det icke kunde finnas något i världen, som var
bättre än Levin, att grevinnan Nordstone måste gå med
därpå och i Kittys närvaro icke kunde möta Levin utan ett
hänryckt leende.

Den förklaring om sitt förflutna, som han lovat lämna
sin fästmö, var det enda han kände svårt under denna tid.
Han rådgjorde med gamle fursten och sedan han fått dennes
tillåtelse, överlämnade han till Kitty sin dagbok, där han
nedskrivit det, som plågat honom. Han hade också skrivit
denna dagbok med tanke på den maka, han en gång skulle
få. Det var två saker, som vållat honom plåga: hans brist
på oskuld och hans brist på religiös tro. Bekännelsen om
bristande tro väckte ingen märkbar oro hos Kitty. Hon var
religiös, hade aldrig tvivlat på religionens sanningar, men
ändock berörde henne hans yttre konfessionslöshet icke i
minsta mån. Genom kärlekens förmedling kände hon hela
hans själ, och i hans själ såg hon vad hon eftertraktade,
och vad det var för själstillstånd, som kallades för otro,
var henne likgiltigt. Den andra bekännelsen däremot kom
henne att bittert gråta.

Levin hade icke utan inre kamp beslutit sig för att
överlämna sina dagboksanteckningar till henne. Han visste,
att mellan honom och henne kunde det och fick det icke
finnas några hemligheter, och därför fattade han beslutet,
att han måste handla som han gjorde. Men han hade icke
gjort klart för sig, hur detta kunde verka på henne, han
hade icke tänkt sig in i hennes ställning. Först då han
denna afton kom på besök hos Stjerbatskijs före teatern
och steg in i hennes rum och fick se detta stackars kära
ansikte förgråtet och olyckligt av den ohjälpliga sorg, som
han förorsakat, förstod han, vilket svalg det var, som skilde
hans skamfulla förgångna från hennes duvolika oskuld, och
han blev förfärad över vad han gjort.

— Tag bort dessa förfärliga papper! — sade hon och
sköt ifrån sig de på bordet framför henne liggande häftena.
— Varför har ni givit mig dem!... Nej, det var i alla fall
bäst — tillade hon, gripen av medlidande vid åsynen av
den bedrövelse, som stod att läsa i hans ansikte. — Men
det är förfärligt, förfärligt!

Han sänkte huvudet och teg. Han kunde ingenting säga.

— Kan ni inte förlåta mig, — viskade han.

— Jo, jag har förlåtit. Men det är förfärligt!

Emellertid var hans lycka så stor, att denna bekännelse
icke förstörde den, utan blott gav den en ny stämningston.
Hon hade förlåtit honom, men efter detta ansåg han sig
ännu mer ovärdig henne, ödmjukade sig ännu djupare inför
henne i sedligt avseende och uppskattade ännu högre sin
oförtjänta lycka.
</chapter>

<chapter name="XVII">
<h2>XVII.</h2>

Ofrivilligt genomlöpande i minnet de erinringar, han
hade av de samtal, som förts under och efter middagen,
återvände Alexej Alexandrovitj till sitt ensliga hotellrum. Darja
Alexandrovnas ord om förlåtelse hade blott uppväckt
förtrytelse hos honom. Den kristna sedelärans tillämpande
eller icke tillämpande i det föreliggande fallet var en
alltför svår fråga, om vilken man icke kunde tala i så
lättvindig ton, och denna fråga var redan sedan länge avgjord i
negativ riktning av Alexej Alexandrovitj. Av allt, som hade
sagts, lämnade den dumme, rättframme Turovtsyns ord
det starkaste intrycket kvar i hans föreställning: <i>Han har
betett sig som en karl! Han utmanade och lät den andre plikta
med sitt liv</i>. Alla hade tydligen känt gillande inför de orden,
fast de av hänsynsfullhet icke uttalat sin mening.

»För övrigt är den här saken avgjord, det lönar sig inte
att tänka på den», sade Alexej Alexandrovitj till sig själv.
Och med sina tankar uteslutande riktade på den förestående
avresan och revisionsuppdraget, steg han in på sitt rum och
frågade portieren, som följt med honom, var hans betjänt
tagit vägen. Portieren upplyste, att betjänten nyss gått
ut. Alexej Alexandrovitj beställde in te, satte sig ned vid
bordet och började lutad över kommunikationstabellerna
göra upp sin resroute.

— Här är två telegram, — sade betjänten, som kom
tillbaka. — Förlåt, ers excellens, jag gick ut alldeles nyss.

Alexej Alexandrovitj tog telegrammen och rev upp dem.
Det första var ett meddelande om att Strjomov erhållit
just den post, som Karenin eftertraktat. Alexej
Alexandrovitj kastade telegrammet och reste sig röd i ansiktet och
började gå av och an i rummet: »<i>Quos vult perdere dementat</i>»,
sade han med <i>quos</i> syftande på de personer, som medverkat
till denna utnämning. Det grämde honom icke så mycket,
att han icke blivit utnämnd, att man tydligen förbigått
honom, men det var honom obegripligt, underligt att man
icke insåg, att denne pratsjuke frasmakare Strjomov mindre
än vem som helst annan passade för befattningen. Att de
då icke kunde inse, att de skadade sig själva, fördärvade
sin prestige genom denna utnämning.

»Det är väl ytterligare någonting i samma stil», sade
han vresigt och vecklade upp det andra telegrammet. Det
var från hans hustru. Den med blåpenna skrivna
underskriften »Anna» föll honom först i ögonen. »Jag är döende,
jag ber, kom. Jag skall dö lugnare med erhållen förlåtelse»,
läste han. Han log föraktfullt och slängde telegrammet
ifrån sig. Att det var list och bedrägeri, därom kunde det,
så tycktes det honom i första ögonblicket, icke vara något
tvivel.

»Det finns intet svek, varifrån hon skulle kunna avhålla
sig. Hon väntar sin förlossning. Kanske har hon
barnsängssmärtor? Men vad kan syftet vara med det här? Att få
barnet legaliserat, att kompromettera mig, att hindra
skilsmässoprocessen, — tänkte han. — Men det står ju: »jag
är döende...» — Han läste igenom telegrammet en gång
till, och med ens slogs han av den omedelbara innebörden i
meddelandet. — Men om det nu är sant? — sade han till
sig själv. — Om det är sant, att hon under smärtorna och
inför dödens närhet uppriktigt ångrar sig, och jag tar det
för ett svek och vägrar infinna mig? Det vore inte blott
grymt och alla komme att fördöma mitt handlingssätt, det
vore dumt gjort av mig.»

— Pjotr, skaffa en vagn. Jag far till Petersburg, —
sade han till lakejen.

Alexej Alexandrovitj hade beslutit sig för att resa till
Petersburg och träffa sin hustru. Om hennes sjukdom skulle
visa sig vara ett bedrägeri, ämnade han tigande åter ge sig
av. Om hon verkligen låg dödssjuk och ville träffa honom
innan hon dog, skulle han förlåta henne, om han träffade
henne ännu vid liv, och om han kom för sent, skulle han
fullgöra sin sista plikt, att följa henne till graven.

Under hela återresan tänkte han icke vidare på vad han
skulle göra.

Med en känsla av trötthet och osnygghet, framkallad av
nattvistelsen på tåget, for Alexej Alexandrovitj genom
Petersburgs tidiga morgondimma längs det öde Nevskij
prospekt, stirrande framför sig utan att tänka på vad som
förestod. Han kunde icke tänka härpå, därför att han, då
han föreställde sig vad som skulle ske, icke kunde jaga från
sig tanken på att hennes död med ett slag skulle befria
honom från alla svårigheterna i hans belägenhet.
Bageriarbetare, tillbommade butiker, hyrkuskar, som varit i
rörelse under natten, gårdskarlar, som sopade trottoarerna,
skymtade förbi hans ögon, och han sökte att kallt iakttaga
allt detta, medan han bjöd till att inom sig kväva tanken
på det, som väntade honom, det som han önskade och
samtidigt icke vågade önska. Vagnen körde fram för
ingångstrappan. En hyrdroska och ett ekipage med en
sovande kusk stodo framför huset. Då Alexej Alexandrovitj
trädde in i vestibulen, återvände beslutsamheten till honom
ur medvetandets bortersta skrymsle och han återfick
fattningen. Och han bestämde sig: »om det är ett bedrägeri,
visa lugnt förakt och res igen; om det är sant, iakttag vad
god takt fordrar.»

Innan Alexej Alexandrovitj hann ringa, öppnades
dörren av betjänten Petrov, vanligen kallad Kapitonytj. Han
såg konstig ut iförd en gammal långrock, hade tofflor på
fötterna och var utan halsduk.

— Hur är det med frun?

Alexej Alexandrovitj tvärstannade och bleknade. Han
förstod i detta ögonblick, hur starkt han önskat hennes
död.

— Hur är det med hälsan?

Kornej kom i detsamma springande nedför trappan
iförd morgonförkläde.

— Det är illa, — svarade han. — I går hade läkarna
överläggning, och nu är doktorn här igen.

— Tag sakerna, — sade Alexej Alexandrovitj och
erfarande en viss lättnad av meddelandet om att det i alla
fall fanns ett hopp om död, steg han in i tamburen.

Bland kläderna där hängde en militärkappa. Alexej
Alexandrovitj lade märke till den och frågade:

— Vem är här?

— Doktorn, barnmorskan och greve Vronskij.

Alexej Alexandrovitj steg in i sin våning.

I salongen fanns ingen, vid ljudet av hans steg kom en
barnmorska i vit huva med lilafärgade band ut ur hans
arbetsrum.

Hon gick fram till Alexej Alexandrovitj och med den
familjaritet, som dödens närhet ger rätt till, grep hon hans
arm och förde honom in i sovrummet.

— Gud vare lov, att ni kommit! Det har hela tiden blott
varit tal om er, — sade hon.

— Fort hit med is! — hördes doktorns befallande
stämma.

Alexej Alexandrovitj steg in i hustruns rum. Vid hennes
skrivbord med sidan lutad mot ryggen av en låg stol satt
Vronskij och grät med ansiktet dolt i händerna. Vid
doktorns röst spratt han upp, tog händerna från ansiktet och
blev varse Alexej Alexandrovitj. Vid den äkte mannens
anblick blev han så förvirrad, att han åter satte sig ned och
drog huvudet mellan skuldrorna, som om han ville
försvinna på något sätt, men betvang i detsamma sin
sinnesrörelse, reste sig och sade:

— Hon är döende. Läkarna ha sagt, att det inte finns
något hopp. Ni har mig helt i ert våld, men tillåt, att jag
stannar här... för övrigt, jag får helt underkasta mig er,
jag...

Alexej Alexandrovitj fick, då han varseblev Vronskijs
tårar, en plötslig känning av den psykiska förvirring, som
åsynen av andra människors lidanden brukade uppväcka
hos honom, och han vände bort ansiktet utan att höra den
andre till slut och gick mot dörren. Inne i sovrummet
hördes Annas röst säga något. Stämmans klang var glad,
livlig och hade ett ovanligt tydligt tonfall. Alexej
Alexandrovitj trädde in i hustruns sovrum och gick fram till sängen.
Hon låg med ansiktet vänt mot honom. Kinderna glödde
röda, ögonen glänste och de små händerna, som stucko ut
ur koftärmarnas spetsverk, lekte med ett hörn av täcket.
Det var, som om hon icke blott var frisk och kry, utan
även vid den bästa sinnesstämning. Hon talade snabbt,
klangfullt och med ett ovanligt regelbundet, uttrycksfullt
tonfall.

— Därför att Alexej, jag talar om Alexej
Alexandrovitj — vilken underlig, ohygglig ödets skickelse att båda
har namnet Alexej, inte sant? —, därför att Alexej inte
skulle vägra mig det. Jag skulle glömma, han skulle
förlåta... Ja, varför kommer han inte? Han är god, han vet
inte själv, hur god han är. Ack, min Gud, så svårt! Låt
mig strax få vatten! Ack, detta kommer att skada henne,
min lilla flicka! Nå, ni får skaffa henne en amma. Jag går
med på det, det är ju bättre så. Han kommer, det blir svårt
för honom att se henne. Bär bort henne.

— Anna Arkadjevna, han har kommit. Han är här, —
sade barnmorskan och försökte få henne att
uppmärksamma Alexej Alexandrovitj.

— Ack, vad menar ni! — fortsatte Anna, som icke
märkte sin man. — Så giv mig henne då, flickan, giv mig
henne! Han har inte kommit än. Ni säger bara, att han
inte förlåter, därför att ni inte känner honom. Ingen annan
har känt honom. Det är bara jag som gjort det, och det
har varit tungt för mig. Hans ögon, ni måste veta, att
Serjozja har alldeles samma ögon som han, och därför kan jag
inte se på dem. Har Serjozja fått middag? Jag vet, att
alla nog glömmer. Måtte han inte glömma bort... Ni
måste låta Serjozja flytta in i hörnrummet och be Mariette
sova hos honom.

Plötsligt for hon samman, tvärtystnade och med
förfäran, liksom väntade hon ett slag, lyfte hon upp händerna
för ansiktet som till skydd. Hon hade fått syn på sin man.

— Nej, nej! — sade hon, — jag är inte rädd för honom,
jag är rädd för döden. Alexej, kom hit. Jag har brått,
min tid är kort, jag har inte långt till slutet, strax börjar
febern och jag skall ingenting mer förstå. Nu förstår jag,
förstår allt, ser allt.

Alexej Alexandrovitjs rynkade ansikte fick ett lidande
uttryck, han grep henne om handen och ville säga något,
men kunde omöjligt få fram det, hans underläpp darrade
och han kämpade alltjämt med sin upprördhet och såg
blott stundvis på henne. Och varje gång, han betraktade
henne, såg han hennes ögon, som blickade mot honom
med sådan rörd och hänförd ömhet, som han aldrig
iakttagit hos dem.

— Vänta, du vet inte... Stanna, stanna... — hon
hejdade sig som för att samla tankarna. — Ja, — började
hon. — Ja, ja, ja. Hör, vad jag vill säga. Förvåna er inte
över mig. Jag är alltigenom densamma... Men inom mig
finns en annan, och jag är rädd för henne, hon blev kär i
honom, och jag ville hata dig och kunde inte glömma bort
den, som jag varit förut. Hon är inte jag. Nu är jag den
verkliga, nu är jag hel. Nu håller jag på att dö, jag vet, att
jag skall dö, fråga honom. Jag känner nu att de,
tyngderna, sitter fast vid armar och ben och fingrar. Fingrarna
— se, så oerhört stora! Men snart är allt slut... Jag har
behov av en enda sak: förlåt mig, förlåt mig helt! Jag är
förfärlig, men vår barnjungfru har sagt mig, att en kvinna
bland de heliga martyrerna — hur var det hon hette? —
hon var ännu uslare. Och jag far till Rom — där finns det
kloster — och då står jag inte i vägen för någon, jag tar
blott med mig Serjozja och flickan... Nej, du kan inte
förlåta! Jag vet, att det inte går att förlåta det! Nej, nej,
gå från mig, du är alltför god! — Med sin ena feberheta
hand höll hon fast hans, med den andra sökte hon stöta
honom från sig.

Alexej Alexandrovitjs psykiska förvirring tilltog
alltmera och blev så stark, att han uppgav att kämpa mot
den. Han kände, att det, som han ansett för en rubbning
av själskrafterna, tvärtom var ett saligt sinnestillstånd,
som med ens givit honom en ny, aldrig erfaren lycka. Han
tänkte icke på att den kristna läran, som han hela sitt liv
sökt följa, föreskrivit honom att förlåta och älska sina
fiender, men en glad känsla av kärlek och förlåtelse mot hans
fiender fyllde hans själ. Han låg på knä och snyftade
som ett barn med huvudet lutat mot hennes arm, som
han kände bränna likt eld tvärsigenom linnekoftan. Hon
slog armen om hans kalnade huvud, sträckte sig fram mot
honom och höjde blicken med ett uttryck av utmanande
stolthet.

— Se här är han, jag visste ju! Nu farväl alla, farväl!...
De har åter kommit, varför går de inte sin väg?... Drag
då av mig de här pälsverken!

Doktorn drog tillbaka hennes arm, lade den försiktigt
ned på kudden och drog täcket över skuldrorna på henne.
Hon lade sig undergivet på rygg och stirrade framför sig
med glänsande blick.

— Kom blott ihåg ett, att jag endast har behov av att
få förlåtelse och inte eftertraktar något annat... Varför
kommer inte <i>han?</i> — sade hon vändande sig åt dörren till,
mot Vronskij. — Kom, kom! Räck honom handen.

Vronskij gick fram till sängkanten, och då han fick
syn på Anna, dolde han åter ansiktet i händerna.

— Håll inte för ansiktet, se på honom. Han är ett
helgon, — sade hon. — Visa, visa ditt ansikte! — utropade hon
i vredgad ton. — Alexej Alexandrovitj, tag händerna från
hans ansikte. Jag vill se honom.

Alexej Alexandrovitj tog tag i Vronskijs händer och drog
dem från hans ansikte, som bar ett förfärligt uttryck av
kval och blygsel.

— Räck honom handen. Förlåt honom.

Alexej Alexandrovitj räckte honom handen och kunde
icke hejda tårarna, som strömmade fram ur ögonen.

— Gud vare lov, Gud vare lov, — sade hon, — nu är
allt som det skall. Sträck blott ut mina ben litet. Så där,
det är bra. Vad de där blommorna är smaklöst gjorda, de
liknar ju inte alls violer, — sade hon pekande på tapeten.
— Herre Gud, herre Gud! När skall detta sluta? Ge mig
morfin. Doktor, ge mig morfin. O Gud, min Gud!

Och hon kastade sig av och an i bädden.

*

Doktorn och andra läkare hade sagt, att det var
barnsängsfeber, varvid det är nittionio chanser på hundra att
det slutar med döden. Hela dagen låg hon i feber, yrade och
var utan sans. Fram mot midnatt låg den sjuka i känslolös
dvala, nästan utan puls.

Man väntade slutet varje stund.

Vronskij begav sig hem, men kom på morgonen
tillbaka för att höra, hur det var, och Alexej Alexandrovitj,
som mötte honom i tamburen, sade: »stanna, kanske hon
frågar efter er», och ledsagade honom själv in i hustruns
rum. Fram mot förmiddagen började hon åter visa oro,
få liv, hastiga tankar kommo och hon talade snabbt för att
så åter falla i medvetslöshet. Tredje dagen var det
likadant, och läkarna sade, att det fanns hopp. Denna dag kom
Alexej Alexandrovitj ut i rummet, där Vronskij var, och
efter att ha stängt till dörren satte han sig mitt emot
honom.

— Alexej Alexandrovitj, — sade Vronskij, kännande,
att uppgörelsens stund förestod, — jag kan inte tala, kan
inte fatta. Hav förbarmande med mig! Hur svårt ni har
det, tro mig, för mig är det ännu förfärligare.

Han ville resa sig. Men Alexej Alexandrovitj grep
honom vid handen och sade:

— Jag ber, att ni hör på mig, det är nödvändigt. Jag
måste förklara för er de känslor, som lett mig och kommer
att leda mig, så att ni inte missförstår mig. Ni vet inte, att
jag har varit besluten att söka skilsmässa och till och med
börjat förberedelserna därför. Jag vill inte dölja för er, att
jag, då jag grep mig an härmed, kände tvehågsenhet, hade
det plågsamt. Jag får erkänna för er, att ett begär efter
att ta hämnd på er och henne förföljde mig. Då jag fick
telegrammet, for jag hit bärande på samma känslor, ja,
än mer: jag önskade hennes död. Men... — han teg en
stund i villrådighet, om han skulle yppa sin känsla för
honom eller icke. — Men jag fick se henne och förlät. Och
den lycka, som förlåtelsen ger, yppade för mig pliktens bud.
Jag har helt förlåtit. Jag vill vända andra kinden till, jag
vill ge livklädnaden från mig, då man tagit manteln. Jag
beder blott Gud om ett, att Han inte må ta ifrån mig lyckan
av att ha förlåtit.

Tårar stodo i hans ögon, och deras ljusa, lugna blick
förvånade Vronskij.

— Sådan är min belägenhet. Ni kan trampa mig i
smutsen, göra mig till ett löje för världen, jag överger henne
inte och jag skall aldrig säga ett förebråelsens ord till er, —
fortsatte Alexej Alexandrovitj. — Min plikt är tydligt
utstakad framför mig: det är min skyldighet att vara hos
henne och jag skall vara det. Om hon önskar träffa er,
skall jag låta er få veta det, men nu, antar jag, gör ni väl
bäst i att avlägsna er.

Han reste sig, snyftningar kvävde hans tal. Vronskij
steg också upp och med böjd gestalt och sänkt panna såg
han på den andre. Han förstod icke Alexej Alexandrovitjs
känslor. Men han kände på sig, att detta var en
världsåskådning högre än hans, ja, otillgänglig för honom.
</chapter>

<chapter name="XVIII">
<h2>XVIII.</h2>

Efter sitt samtal med Alexej Alexandrovitj steg
Vronskij ut på trappavsatsen framför Karenins hus och
stannade där en stund med svårighet erinrande sig, var han var
och varthän han hade att bege sig. Han kände sig
skamsen, förnedrad, skuldmedveten och berövad möjligheten
att avtvätta sin nesa. Han kände sig driven ut ur de
hjulspår, vari hans färd hittills gått så stolt och lätt. Alla hans
levnads maximer och invanda föreställningar, som hittills
tyckts så säkra, hade med ens visat sig vara falska och
oanvändbara. Annas bedragne make, som hittills tett sig
som en eländig varelse, ett tillfälligt och en smula komiskt
hinder för hans lycka, hade plötsligt av henne själv förts
fram i förgrunden, setts stiga till en höjd, inför vilken
känslor av underlägsenhet uppstigit, och i denna upphöjda
ställning hade denne man icke visat sig varken elak, falsk eller
löjlig, utan god, enkel och storslagen. Vronskij kunde icke
underlåta att känna detta. Rollerna hade plötsligt blivit
omkastade. Vronskij hade en förnimmelse av den andres
överlägsenhet och sin egen ringhet, av den andres
rättskaffenhet och sin egen skuld. Han kände, att den bedragne
mannen var storsinnad i sin smärta och han själv låg, futtig
i sitt bedrägeri. Men hans medvetande om sin egen
förnedring inför den man, som han med orätt föraktat, utgjorde
blott en liten del av hans elände. Han kände sig nu
outsägligt olycklig därigenom att hans lidelse för Anna, som
efter vad han tyckt på sista tiden hållit på att svalna, nu,
då han trodde sig veta, att han för alltid förlorat henne,
hade blivit starkare än någonsin. Under tiden för hennes
sjukdom hade han helt fått se henne, lärt känna hennes
själ, och det tycktes honom, som om han aldrig förr än nu
älskat henne. Och nu, då han lärt känna henne, fått henne
kär så som han var skyldig att älska henne, hade han inför
henne blivit förnedrad, hade förlorat henne för alltid,
endast lämnande kvar av sig själv hos henne ett skamfullt
minne. Förfärligast av allt var den löjliga, skamliga
belägenhet, han befann sig i, då Alexej Alexandrovitj drog hans
händer från det blygselrodnande ansiktet. Han stod på
trappavsatsen framför Karenins hus alldeles bortkommen
och visste icke, vad han skulle företa sig.

— Önskas en vagn? — frågade dörrvakten.

— Ja, skaffa mig en droska.

Återkommen hem efter tre sömnlösa nätter, lade
Vronskij sig utan att ta av sig kläderna med ansiktet nedåt på
en soffa och vilade pannan mot sina hoplagda händer. Han
kände en tyngd i huvudet. De mest egendomliga
föreställningar, minnen och tankar avlöste varandra undan för
undan med ovanlig snabbhet och klarhet: än var det minnet
av en medicindosis som han hällt upp åt den sjuka och varav
han gjutit i så mycket, att skeden runnit över, än såg han
barnmorskans vita armar, än Alexej Alexandrovitj i en
egendomlig ställning på golvet framför sängen.

»Somna, glöm!» sade han till sig själv med den lugna
övertygelsen hos en sund man om att han, då han är trött
och vill sova, också strax skall somna in. Och verkligen,
i samma ögonblick blev allt ett virrvarr i hans huvud, och
han gled hän mot glömskans avgrund. Det omedvetna livets
vågor höllo på att slå samman över hans huvud, då med
ens det var som om en den allra kraftigaste elektriska stöt
for genom honom. Han skälvde till så häftigt, att hela hans
kropp lyfte sig från soffan och med förfäran reste han sig
på knä tagande stöd med händerna framför sig. Hans ögon
voro vidöppna, som om han alls icke sovit. Tyngden i
huvudet och slappheten i lemmarna, som han för en stund
sedan känt, hade plötsligt försvunnit.

»Ni kan trampa mig i smutsen», hörde han Alexej
Alexandrovitj yttra och såg honom framför sig och han såg
Annas ansikte, med feberheta kinder och glänsande ögon
ömt vänt icke mot honom utan mot Alexej Alexandrovitj.
Han förnam sitt eget, så tyckte han, dumma och löjliga
uttryck, då Alexej Alexandrovitj drog händerna från hans
ansikte. Han sträckte åter ut benen och kastade sig ned på
soffan i samma ställning, han förut intagit, och slöt ögonen.

»Somna, somna!» upprepade han för sig själv. Men med
sina slutna ögon såg han ännu tydligare Annas ansikte
sådant som han sett det den oförglömliga kvällen efter
kapplöpningen.

— Det finns inte mer, det kommer inte att finnas. Hon
önskar utplåna det ur sitt minne. Men jag kan inte leva
utan detta. Hur skall det bli försoning mellan oss, hur,
hur? — sade han högt och började medvetslöst upprepa
dessa ord. Detta upprepande av ord hejdade en stund
framkvällandet av nya bilder och minnen, av vilka han kände
sitt huvud vimla. Men detta medel höll dock icke länge
hans inbillning tillbaka. Åter började efter vartannat för
hans åskådning dyka upp minnen från hans bästa
stunder och i följe med dem erinringen av den nesa, han nyss
erfarit. »Tag bort händerna», hör han Annas röst säga. Han
tar bort sina händer och får en förnimmelse av sitt ansiktes
dumma och skamsna uttryck.

Han förblev liggande och ansträngde sig att somna in,
fast han kände, att det icke fanns det ringaste hopp om att
det skulle lyckas, och ständigt upprepade han med viskande
röst några godtyckliga ord i någon mening, som föll honom
in, i avsikt att därigenom hejda uppkomsten av nya
föreställningar. Han lyssnade — och hörde dessa ord upprepas
med en underlig, vansinnigt ljudande viskning: »jag har
inte förstått att uppskatta, inte förstått att rätt använda,
inte förstått att uppskatta, inte förstått att rätt använda.»

»Vad är det? Har jag då blivit vansinnig?» — sade han
till sig själv. — »Det är möjligt. Hur kommer det sig, att
man blir vansinnig, vad beror det på att man skjuter sig?»
yttrade han till sig själv och öppnande ögonen varseblev
han med förvåning bredvid sitt huvud en kudde, som
broderats av Varja, hans brors hustru. Han rörde vid en av
kuddens tofsar och försökte tänka på Varja, sådan hon var den
gången, han sist sett henne. Men det var plågsamt svårt
att tänka på något, som låg på sidan av det, som upptog
honom. »Nej, jag måste somna!» Han makade på kudden
och tryckte huvudet mot den, men han måste göra våld
på sig för att hålla ögonen slutna. Han reste sig häftigt och
satte sig upp. »Det är slut för mig, — sade han sig. — Jag
måste tänka över vad jag har att göra. Vad återstår för
mig?» Hans tanke gled snabbt över den del av hans liv,
som låg utanför hans kärleksförhållande till Anna.

»Ärelystnaden? Serpuchovskoj! societetslivet? hovet?»
hos ingenting fann han en fast punkt. Allt detta hade haft
betydelse förr, men nu fanns det icke ett spår därav. Han
reste sig upp från soffan, tog av sig rocken, lossade på sin
svångrem och blottande sitt hårbevuxna bröst för att
andas lättare började han vandra fram och tillbaka i rummet.
»Det är <i>så</i> man blir vansinnig», — upprepade han, — »det
är <i>så</i> man kommer till att skjuta sig... för att undgå
skammen», tillade han sakta.

Han gick bort till dörren och stängde den. Därpå steg
han med stelt stirrande blick och hårt sammantryckta
tänder fram till skrivbordet, grep en revolver, mönstrade den,
vred in en patron framför pipan och stod så en stund
försjunken i tankar. Ett par minuter stod han orörlig och höll
revolvern i hand med ett uttryck av spänd tankeenergi i
ansiktet. »Förvisso», sade han till sig själv, som om en
fortlöpande, klar logisk process hade fört honom till en
otvivelaktigt säker slutsats. I själva verket var detta »förvisso»,
som hade sådan övertygelsekraft för honom, blott
resultatet av ett upprepande av alldeles samma kretsgång av
minnen och föreställningar, som hans medvetande redan
några tiotal gånger genomlupit under den närmast
föregående timmen. Det var samma minnen av en för alltid
förlorad lycka, samma föreställning om meningslösheten i
allt, han hade att vidare vänta i livet, samma medvetande
om egen förödmjukelse. Dessa föreställningar och känslor
kretsade städse i samma ordningsföljd.

»Förvisso», sade han åter, då för tredje gången hans
medvetande gled fram i samma förhäxade kretsgång av
minnesbilder och tankar, och sättande revolvern mot vänstra
brösthalvan och hårt fattande om den med hela handen,
som ville han pressa samman den i sin näve, vidrörde han
trycket. Han hörde icke knallen av skottet, men en häftig
stöt i bröstet kom honom att förlora fotfästet. Han ville
gripa tag i ett hörn av bordet, tappade revolvern, vacklade
ikull och blev sittande på golvet förvånad seende sig
omkring. Han kände icke igen sitt rum, nedifrån betraktande
de svängda bordsbenen, papperskorgen och tigerhuden.
Snabba knarrande steg av betjänten, som kom gående
genom förmaket, bragte honom till besinning. Han gjorde en
tankeansträngning och förstod, att han befann sig på
golvet, och seende blod på tigerhuden och på sin hand, förstod
han, att han skjutit sig.

»Dumt! Bom!», stötte han fram och trevade med
handen efter revolvern. Den låg alldeles intill honom, och han
sökte längre bort. Han fortsatte att leta, han sträckte ut
handen åt andra sidan, förlorade av mattighet jämvikten
och föll blödande omkull.

Den elegante polisongprydde betjänten, som mer än en
gång inför sina bekanta klagat över sina svaga nerver, blev
så förskräckt, då han fick se sin herre kullfallen på golvet,
att han lät honom ligga kvar där och blöda och sprang i
väg efter hjälp. Efter en timme anlände Varja, broderns
hustru, och lade den sjuke till sängs med hjälp av tre läkare,
som hon skickat efter från alla håll och som samtidigt
anlänt till platsen. Hon stannade därefter kvar för att
övervaka sjukvården.
</chapter>

<chapter name="XIX">
<h2>XIX.</h2>

Alexej Alexandrovitj hade, då han beredde sig för mötet
med sin sjuka hustru, begått felet att icke taga med i
räkningen den tänkbara möjligheten, att hennes ånger vore
uppriktig, att han kunde komma att förlåta henne och att
hon sedan skulle kunna överleva krisen. Detta fel framstod
för honom två månader efter hans återkomst från Moskva
i hela sin klarhet. Men det fel han begått berodde icke
blott därpå, att han icke på förhand tänkt på den sedan
inträffade eventualiteten, utan även därpå, att han ända till
den dag, då han sammaträffade med sin dödssjuka hustru,
icke haft kännedom om sitt eget hjärta. Vid sin hustrus
sjukbädd hade han för första gången i livet överlämnat sig
åt den rörda medlidsamhet, vilken andra människors kval
framkallade hos honom och som han förr blygts över som
hade det varit en svaghet, vilken var av ondo. Och
medlidande med henne och ånger över att han önskat hennes
död och framför allt själva glädjen över att förlåta hade
gjort, att han plötsligt hade känt icke blott en lättnad i
sina egna lidanden utan även ett själslugn, som han aldrig
förr erfarit. Han förnam plötsligt, att detsamma, som varit
källan till hans lidanden, blivit en källa till hans inre glädje.
Det som hade tyckts olösligt, då han fördömde, förebrådde
och hatade, hade blivit något enkelt och klart, då han
förlät och älskade.

Han hade förlåtit sin hustru och fattat medlidande med
henne seende hennes lidanden och ånger. Han hade förlåtit
Vronskij och hyste medlidande med honom särskilt sedan
rykten om hans förtvivlade handling nått honom. Han
hade även större medkänsla för sin son än förut. Och han
gjorde sig nu förebråelser över att han för litet sysselsatt sig
med denne. Men för den lilla nyfödda flickan hade han en
egendomlig känsla icke blott av medömkan utan även av
ömhet. Till en början var det blott en känsla av
medlidande, som kom honom att ta sig an den nyfödda späda
lilla flickan, som icke var hans dotter och som under
moderns sjukdom var så gott som övergiven och sannolikt
skulle ha dött om han icke bekymrat sig om att hon fick
vård — och utan att själv märka det fick han henne kär.
Några gånger varje dag brukade han komma in i
barnkammaren och stanna där långa stunder, så att barnjungfrun
och amman, som till en början voro rädda för honom, blevo
förtrogna med honom. Ibland satt han tigande en hel
halvtimme i sträck och såg på det sovande barnets
gulröda, svullna och veckiga ansikte och iakttog rörelserna av
den rynkade pannan och de små knubbiga händerna med
de utspretande fingrarna, som allt emellanåt gnuggade de
små ögonen och näsroten. Och under dessa stunder kände
Alexej Alexandrovitj sig fullkomligt lugn och överens med
sig själv och såg ingenting från det sedvanliga avvikande i
sin belägenhet, ingenting, som borde vara på annat sätt.

Men ju mer tiden gick, desto tydligare såg han, att hur
naturlig än för tillfället denna belägenhet föreföll honom,
det dock icke skulle förunnas honom att bli kvar i den.
Han hade en känsla av, att förutom denna saliggörande
andliga kraft, som nu i dessa stunder hade ledningen över
hans själ, fanns det en annan, en brutal, lika mäktig, om
icke mäktigare kraft, som hade ledningen över hans yttre
liv, och att denna kraft icke skulle tillstädja honom den
fridfulla ro, han traktade efter. Han kände, att alla sågo på
honom med frågande förundran, att de icke förstodo honom
och att de väntade något av honom. Särskilt starkt hade
han en förnimmelse av det ovissa och onaturliga i
förhållandet till hustrun.

Då den själsliga uppmjukning, som dödens närhet hade
framkallat hos henne, hade givit vika, började Alexej
Alexandrovitj märka, att Anna ängsligt skydde honom, var
besvärad av hans närvaro och icke kunde se honom rakt i
ögonen. Det var som om hon ville något och nu blott
väntade på något från hans sida, kännande på sig, att det
förhållande, vari de kommit till varandra, icke kunde
fortsätta.

I slutet av februari blev Annas nyfödda dotter, som
också fått namnet Anna, sjuk. Alexej Alexandrovitj hade
på morgonen varit inne i barnkammaren och hade innan
han for till sitt departement, givit order om att en läkare
skulle tillkallas. Efter att ha fullgjort sina
tjänsteåligganden vände han hem strax efter tre. Då han kom in i
tamburen fick han syn på en ståtlig galonerad lakej i kappa
med björnskinnskrage, som stod och höll en dampäls av
ljust präriehundsskinn.

— Vem är här? — frågade Alexej Alexandrovitj.

— Furstinnan Jelizaveta Fjodorovna Tverskaja, —
svarade lakejen och Alexej Alexandrovitj tyckte, att han
log, då han gav sitt svar.

Under hela denna brydsamma tid hade Alexej
Alexandrovitj lagt märke till, att hans bekanta ur den högre
societeten, särskilt damerna, visat ett sällsport deltagande för
honom och hans hustru. Han hade hos alla dessa bekanta
tyckt sig iaktta en med möda dold glädje över något, samma
glädje, som han sett i advokatens blick och nu nyss i
lakejens. Alla voro som i hänförelse, alldeles som om de höllo
på med att gifta bort en ungmö. Då de mötte honom,
frågade de med knappt återhållen glättighet, så tycktes det
honom, efter hustruns hälsa.

Furstinnan Tverskajas närvaro var oangenäm för Alexej
Alexandrovitj både till följd av de minnen, som för honom
voro förknippade med henne, och på grund av att han över
huvud taget icke kunde med henne, och han gick direkt in i
barnens rum. I det första satt Serjozja med bröstet tryckt
mot bordskanten och benen uppdragna i en stol och
tecknade någonting, medan han samtidigt muntert pratade för
sig själv. En engelsk sällskapsdam, som under Annas
sjukdom kommit i stället för fransyskan, satt bredvid gossen
sysselsatt med en stickning. Hon reste sig skyndsamt, neg
och drog Serjozja i rocken.

Alexej Alexandrovitj strök med sin hand över sonens
huvud, svarade på guvernantens fråga om hustruns
befinnande och frågade så i sin tur, vad doktorn hade sagt om
babyn.

— Doktorn sade, att det inte är någonting farligt, han
ordinerade badning, sir.

— Men hon har ju ont än, — sade Alexej
Alexandrovitj, hörande barnets skrik från rummet bredvid.

— Jag tror, att amman inte är bra, — sade engelskan
i bestämd ton.

— Varför tror ni det? — frågade han dröjande kvar i
rummet.

— Jo, så var det hos grevinnan Pohl. Man hade barnet
under läkarbehandling, och så kom man under fund med att
barnet bara var hungrigt: amman hade inte mjölk.

Alexej Alexandrovitj stod några sekunder med
fundersam min och gick så in i rummet bredvid. Flickan låg med
huvudet tillbakakastat krampaktigt hopkurad i armarna
på amman och ville varken ta det erbjudna fylliga bröstet
eller upphöra att skrika trots barnjungfruns och ammans
förenade nynnanden.

— Är det fortfarande inte bättre? — sade Alexej
Alexandrovitj.

— Hon är mycket orolig, — svarade barnjungfrun
viskande.

— Miss Edward säger, att kanske amman är utan mjölk,
— sade han.

— Jag tror det själv, Alexej Alexandrovitj.

— Men varför säger ni det då inte?

— Vem skulle jag säga det till? Anna Arkadjevna är
alltjämt sjuk, — sade barnjungfrun i motvillig ton.

Barnjungfrun var en gammal trotjänare i huset. Och i
dessa enkla ord från henne tyckte sig Alexej Alexandrovitj
märka en hänsyftning på sin belägenhet.

Barnet skrek allt högre, kippade efter andan och gav
från sig rosslande läten. Barnjungfrun slog ifrån sig med
armen, gick bort till barnet, tog det ur ammans armar och
började gå omkring och vyssja det.

— Doktorn måste anmodas om att besiktiga amman, —
sade Alexej Alexandrovitj.

Den till synes friska, med ett prydligt yttre begåvade
amman, som blev rädd att förlora sin plats mumlade
någonting för sig själv och stoppande in sitt stora bröst log hon
försmädligt åt att man kunde tvivla på hennes
mjölktillgång. I detta leende tycktes det Alexej Alexandrovitj även
ligga ett hån mot hans belägenhet.

— Stackars barn! — sade barnjungfrun och fortfor att
nynnande gå omkring med den lilla.

Alexej Alexandrovitj satte sig ned på en stol och
betraktade med dystert ansikte och lidande blick
barnjungfrun, som gick av och an i rummet.

Då den äntligen tystnade babyn blivit nedstoppad
djupt i sin lilla säng och barnjungfrun lagt kudden tillrätta
och gått sin väg, reste sig Alexej Alexandrovitj och gick
fram mot barnet ansträngande sig att gå på tåspetsarna.
En minut blev han stående tyst och orörlig och såg på
barnet med samma dystra min i sitt ansikte, men
plötsligt kom ett leende i det, som kom hårfästet och pannhuden
att röra sig, och så lämnade han tyst som han kommit
rummet.

I matsalen ringde han och gav den inträdande betjänten
befallning att åter kalla dit doktorn. Han var förtretad på
sin hustru för att hon icke tog sig an detta förtjusande barn,
och i denna uppbragta sinnesstämning mot henne ville han
icke gå in till henne och icke heller träffa furstinnan Betsy.
Men hans hustru kunde undra över, att han icke efter sin
vana kom in till henne, och därför gjorde han tvång på sig
och gick in i sovrummet. Stigande över den mjuka
mattan framför dörren kom han att ofrivilligt lyssna till ett
samtal, som han icke velat höra.

— Om han inte stode i begrepp att resa sin väg, skulle
jag kunna förstå er vägran och även motstånd från er mans
sida. Men er man borde då stå höjd över detta, — sade
Betsy.

— Jag vill så inte för min mans skull utan för min
egen. Tala inte om detta! — hördes Annas upprörda
stämma svara.

— Ja, men ni kan ändå inte ha något emot att ta farväl
av en man, som för er skull velat skjuta sig...

— Just därför vill jag inte.

Alexej Alexandrovitj hejdade sig med ett förskräckt
och skuldmedvetet uttryck i ansiktet och ville oförmärkt
dra sig tillbaka. Men betänkande, att det icke skulle
överensstämma med hans värdighet, vände han åter tillbaka,
hostade ett tag och gick så mot sovrummet. Rösterna
tystnade, och han steg in.

Med det kortklippta, återväxande svarta håret borstigt
och tätt på det runda huvudet satt Anna klädd i en grå
nattrock på en liten divan. Såsom alltid vid åsynen av
hennes man försvann det livliga uttrycket med ens ur hennes
ansikte, — hon sänkte huvudet och såg oroligt på Betsy.
Klädd efter allra sista modet, i en hatt, som satt på hennes
huvud som en skärm över en lampa, och en blågrå klänning
med en skarpt framträdande bandgarnering som på ena
sidan löpte längs livet, på den andra sidan över kjolen, satt
Betsy bredvid Anna energiskt hållande upp sin höga och
platta figur och med tillbakakastat huvud mötte hon Alexej
Alexandrovitj med ett försmädligt leende.

— A! sade hon liksom förvånad. — Det gläder mig,
att ni är hemma. Ni visar er ju aldrig ute, och jag har
inte sett er under Annas sjukdom. Jag har hört allt — jag
vet, vilken omsorg ni visat. Ja, ni är en beundransvärd
make! — sade hon med en menande och vänlig uppsyn,
som om hon hade att belöna honom med ett storsinnets
hederstecken för hans beteende mot hustrun.

Alexej Alexandrovitj bugade sig kyligt och sedan han
kysst sin hustrus hand, frågade han om hennes befinnande.

— Jag tycker, att det är liksom bättre, — sade hon
undvikande att möta hans blick.

— Men det är som om ansiktet hade feberfärg, — sade
han, läggande eftertryck på feber.

— Vi båda har pratat litet för mycket, — sade Betsy, —
jag känner på mig, att det är egoism från min sida, och
jag skall ge mig av.

Hon reste sig, men Anna grep rodnande hastigt tag i
hennes hand.

— Nej, var snäll och stanna litet till. Jag måste säga
er..., nej, er, — vände hon sig till Alexej Alexandrovitj,
och rodnaden for även över hennes hals och panna. — Jag
kan inte ha något dolt för er, — sade hon.

Alexej Alexandrovitj knäppte till med sina fingerknogar
och sänkte huvudet.

— Betsy har sagt, att greve Vronskij vill besöka oss
för att ta avsked före sin avresa till Tasjkent. — Hon såg
icke på sin man och hade synbarligen brått att få säga
allt, hur svårt det än var henne. — Jag har sagt, att jag
inte kan ta emot honom.

— Ni sade, min vän, att det komme att bero på Alexej
Alexandrovitj, — rättade henne Betsy.

— Jo, nej, jag kan inte ta emot honom, och det tjänar
ingenting till... Hon hejdade sig plötsligt och såg
bedjande på sin man, som icke såg på henne. — Med ett ord,
jag vill inte...

Alexej Alexandrovitj böjde sig fram och ville gripa
hennes hand.

Först gjorde hon en rörelse för att dra sin arm tillbaka
från hans fuktiga hand med de stora svällda ådrorna, men
efter att tydligt ha lagt band på sig, tryckte hon den hand,
som sökte hennes.

— Jag är er mycket tacksam för ert förtroende, men...
— sade han förvirrad och kände med förtrytelse, att det
som han lätt och klart kunde avgöra med sig själv, kunde
han icke rätt bedöma i närvaro av furstinnan Tverskaja,
som för honom framstod som sinnebilden av den brutala
kraft, som hade att leda hans liv i världens ögon och som
hindrade honom från att ge sig hän åt sina känslor av
kärlek och förlåtelse. Han hejdade sig och såg på furstinnan
Tverskaja.

— Nå, farväl då, min skatt, — sade Betsy och reste
sig. Hon kysste Anna och gick ut ur rummet. Alexej
Alexandrovitj ledsagade henne.

— Alexej Alexandrovitj, jag känner er som en i sanning
storsinnad man, — sade Betsy stannande i lilla salongen
och tryckte än en gång med särskilt eftertryck hans hand.
— Jag är en person, som står utanför, men jag hyser så
mycken kärlek för henne och högaktning för er, att jag
tillåter mig att komma med ett råd. Tag emot honom.
Alexej Vronskij är hedern själv, och han far nu bort till
Tasjkent.

— Jag tackar er, furstinna, för ert deltagande och era
råd. Men frågan, huruvida min hustru kan eller inte kan
motta någon, får hon själv avgöra.

Han sade detta efter gammal vana med värdig min
höjande på ögonbrynen, och i detsamma kom han att tänka på,
att vilka orden än vore, kunde det icke finnas någon
värdighet i den belägenhet, han befann sig i. Det såg han även på
det tillbakahållna, elaka och försmädliga leende, med vilket
Betsy betraktade honom, då han uttalat denna fras.
</chapter>
<chapter name="XX">
<h2>XX.</h2>

Alexej Alexandrovitj tog med en bugning avsked av
Betsy i salen och återvände till sin hustru. Hon hade lagt
sig ned, men vid ljudet av hans steg reste hon sig hastigt i
den ställning hon förut intagit och såg på honom med
förskrämd blick. Han märkte, att hon gråtit.

— Jag är dig mycket tacksam för ditt förtroende för
mig, — sade han, och sedan han på ryska upprepat ungefär
samma fras, som han sagt till Betsy, satte han sig ned
bredvid henne. Då han talade ryska med henne och tilltalade
henne med »du», verkade detta »du» outhärdligt irriterande
på Anna. — Och jag är mycket tacksam för ditt beslut. Jag
anser också, att efter som han far sin väg, finns det inget
tvingande skäl för greve Vronskij att infinna sig här.
Förövrigt...

— Ja, jag har ju redan sagt det, varför återkomma till
det? — avbröt honom Anna plötsligt med en hetsighet, som
hon icke hann hålla tillbaka. — »Inget tvingande skäl», —
tänkte hon, — »skulle det vara för en man att komma och ta
avsked av den kvinna, han älskar, för vilken han velat gå
under och för vilken han fördärvat sitt liv, en kvinna, som
inte kan leva utan honom. Det skulle inte finnas något
tvingande skäl!» Hon tryckte hårt samman läpparna och
lät ögonens glimmande blick glida över hans storådriga
händer, som sakta gnedo sig mot varandra. — Låt oss aldrig
tala om detta, — tillade hon i lugnare ton.

— Jag har lämnat åt dig att avgöra denna sak, och
jag är mycket glad att se... — skulle just Alexej
Alexandrovitj till att fortsätta.

— Att min önskan överensstämmer med er, — infogade
hon hastigt, irriterad av att han talade så långsamt och
hon därtill på förhand visste, vad han skulle säga.

— Ja, — bekräftade han hennes ord, — och det var
högst olämpligt av furstinnan Tverskaja att blanda sig in i
de mest ömtåliga familjeangelägenheter. Särskilt som
hon...

— Jag tror inte på någonting, som pratas om henne, —
inföll Anna snabbt, — jag vet, att hon hyser uppriktig
tillgivenhet för mig.

Alexej Alexandrovitj suckade och teg en stund. Hon
satt och lekte oroligt med nattrockens tofsar och betraktade
honom med den plågsamma känsla av fysisk vämjelse, som
hon gjorde sig förebråelser över att hysa, men som hon icke
kunde undertrycka. Hon hade nu blott begär efter ett —
att bli kvitt hans obehagliga närvaro.

— Jag har nyss sänt bud efter doktorn, — sade Alexej
Alexandrovitj.

— Jag är frisk, varför skall doktorn komma till mig?

— Nej, lillan skriker, och man säger, att amman inte
har mjölk nog.

— Varför tillät du inte mig att amma henne, då jag
bad om det? I alla fall (Alexej Alexandrovitj begrep, vad
detta »i alla fall» betydde) det är ju ett litet barn, och man
låter det hungra ihjäl. — Hon ringde och gav befallning om
att barnet skulle bäras in till henne. — Jag bad om att få
amma själv, men jag fick inte, och nu gör man mig
förebråelser.

— Jag gör inga förebråelser...

— Jo, det gör ni! Min Gud, varför fick jag inte dö! —
Och hon brast ut i snyftande gråt. — Förlåt mig, jag är
så irriterad, jag är orättvis, — sade hon sansande sig. —
Men lämna mig...

»Nej, det här får inte fortsätta», sade Alexej
Alexandrovitj beslutsamt till sig själv, medan han gick ut ur hustruns
rum.

Aldrig förr hade med sådan tydlighet som nu framstått
för honom hans belägenhets omöjlighet sedd med stora
världens ögon, hans hustrus hatfullhet mot honom och över
huvud taget makten hos denna hemlighetsfulla brutala
kraft, som i strid med den sinnesstämning han försjunkit i
sökte ta ledningen över hans liv och pockade på
uppfyllandet av sin vilja och en förändring i hans förhållande till
hustrun. Han insåg klart, att hans hustru och hela världen
uppfordrade honom till något, men till vad kunde han icke
förstå. Han fick en förnimmelse av, att det var därför som
inom hans själ en känsla av ondskefullhet steg upp, som
hotade att förinta hans sinnesro och allt det förtjänstfulla
i hans behjärtade handling. Han ansåg, att det skulle vara
bäst för Anna, om hon avbröte förbindelsen med Vronskij,
men om alla parter skulle komma att finna detta omöjligt,
var han beredd att till och med på nytt tillstädja denna
förbindelse, blott barnen finge förbli oberörda av vanhedern,
blott han icke behövde skiljas från dem och företa
förändringar i sin ställning. Hur illa än detta var, det var dock
bättre än en öppen skilsmässa, genom vilken hon ohjälpligt
skulle försättas i en vanärande belägenhet och han komme
att berövas allt, han höll av. Men han kände sig maktlös.
Han visste på förhand, att alla voro emot honom och att
man icke skulle tillåta honom att göra det, som nu tycktes
honom så naturligt och vackert, utan att man skulle få
honom till att göra det, som var av ondo, men för andra
tedde sig som något ofrånkomligt.
</chapter>

<chapter name="XXI">
<h2>XXI.</h2>

Betsy hade icke hunnit ut ur salen, då hon i dörren stötte
samman med Stepan Arkadjevitj, som kom direkt från
Jelisejev, där man just fått in färska ostron.

— Nej, se furstinnan! Det var ett angenämt möte! —
utbrast han. Jag har just varit hemma hos er.

— Ett möte på en minut, jag måste ge mig av, — sade
Betsy med ett leende och började dra på sig handskarna.

— Vänta med att ta på handsken och låt mig kyssa er
hand först. Det finns ingen återupplivad gammal sed jag
är mer tacksam för än bruket att kyssa på hand. Han
kysste Betsys hand. — När får vi råkas?

— Det är ni inte värd, — svarade Betsy leende.

— Jo, jag är i högsta grad värdig, det är nämligen så
att jag blivit en synnerligen allvarlig person. Det är inte
bara mina egna familjeangelägenheter jag kan ordna utan
också andras, — sade han med en betydelsefull min.

— Å, det gläder mig! svarade Betsy, genast fattande,
att det var Anna han syftade på. De vände tillbaka in i
salen och blevo stående i ett hörn. — Han håller på att ta
livet av henne, — viskade Betsy med en menande min. —
Det är outhärdligt, outhärdligt...

— Det gläder mig, att ni är av den åsikten, — sade
Stepan Arkadjevitj och ruskade huvudet med ett allvarligt
och bekymrat uttryck av medlidande i sitt ansikte, — jag
har för den sakens skull kommit till Petersburg.

— Hela staden talar om det här, — sade hon. — Det
är en omöjlig belägenhet. Hon tynar alltjämt av. Han
förstår inte, att hon är en bland de kvinnor, som inte kan
gyckla med sina känslor. Ett av de två: antingen får han
föra henne ut ur detta, lägga in energi i sitt handlande,
eller också får han ordna med skilsmässa. Men det här
verkar förkvävande på henne.

— Ja, ja... just det... — sade Oblonskij med en
suck. — Det är därför som jag kommit. Det vill säga inte
direkt därför... Jag har blivit utnämnd till kammarherre,
och man måste ju framföra sin tacksägelse. Men först och
främst gäller det att ordna denna sak.

— Ja, måtte Gud stå er bi! — sade Betsy.

Sedan Stepan Arkadjevitj följt furstinnan Betsy ut i
tamburen och än en gång tryckt en kyss på hennes handled,
strax ovanför handsken, just där pulsen slår, och pratat
ur sig en massa skämtsamma anstötligheter, så att hon
icke visste, om hon skulle visa sig förnärmad eller skratta,
gick han in till sin syster. Han fann henne badande i
tårar.

Trots det uppsluppna muntra humör, vari han alldeles
nyss befunnit sig, gled Stepan Arkadjevitj omedelbart och
på ett fullt naturligt sätt över i en varmt hängiven,
poetiskt rörd känsloton, anpassad efter systerns
sinnesstämning.

— Illa, mycket illa. Dag efter dag har det varit så och
blir så, — sade hon.

— Det tycks mig, som om du gåve efter för melankolin.
Man måste ruska upp sig, det gäller att se livet rakt i
ögonen. Jag vet, att det är svårt, men...

— Jag har hört, att det finns kvinnor, som håller av män
till och med för deras laster, — begynte Anna med ens, —
men jag hyser avsky för honom för hans dygd. Jag kan inte
leva tillsammans med honom. Tänk dig, hans åsyn verkar
fysiskt så på mig, att jag blir utom mig. Jag kan inte, kan
inte leva tillsammans med honom. Vad skall jag göra?
Jag var olycklig och trodde, att det var omöjligt att vara
olyckligare, men jag kunde inte föreställa mig det förfärliga
tillstånd, jag nu får uthärda. Kan du tänka, att jag, fast
jag vet, att han är en god, en förträfflig människa, att jag
själv inte är värd så mycket som hans fingernagel, i alla
fall avskyr honom. Jag avskyr honom för hans ädelmod.
Och det återstår ingenting annat för mig än...

Hon hade velat säga »döden», men Stepan Arkadjevitj
lät henne icke tala till slut.

— Du är sjuk och uppjagad, — sade han, — tro mig,
du överdriver förfärligt. Det finns ju ingenting att hysa
sådan fasa för.

Och Stepan Arkadjevitj log. Ingen i samma belägenhet
som han, ingen som stått ställd inför en sådan förtvivlan,
skulle ha kunnat tillstädja sig att le — ett leende skulle ha
verkat rått —, men i Stepan Arkadjevitjs leende var det så
mycken hjärtegodhet och en nästan kvinnlig ömsinthet,
att hans leende icke kunde förtryta någon, utan blott
verkade blidkande och rogivande. Hans stillsamma, lugnande
tal och hans leende voro lenande och rogivande till sin
verkan som mandelolja. Och snart erfor Anna detta.

— Nej, Stiva, — sade hon. — Jag är förlorad, förlorad!
Det är värre än så. Jag är inte förlorad än, jag kan inte
säga, att allt är över, tvärtom, jag känner, att än
återstår det något. Jag är som en spänd sträng, som måste
brista. Men än är slutet inte kommet... slutet blir
förfärligt.

— Visst inte, det går att försiktigt släppa efter på
strängen. Det finns inte någon belägenhet, varifrån det inte
också finns någon utväg.

— Jag har tänkt och tänkt. Blott en enda...

Han förstod åter av hennes skrämda blick, att denna
enda utgång enligt hennes förmenande var döden, och han
lät henne icke tala till slut.

— Visst inte, — sade han, — låt mig säga något. Du
kan inte överblicka din belägenhet så som jag. Tillåt mig
att öppet säga min mening. — Åter log han försiktigt med
sitt mandelljuva leende. — Jag börjar från början: Du
gifte dig med en man, som var tjugo år äldre än du. Du
gifte dig utan kärlek eller utan att förstå dig på kärlek. Det
var ett fel, låt oss ta det för givet.

— Ett förfärligt fel! — sade Anna.

— Men jag upprepar: det är ett fullbordat faktum.
Sedan har du haft, låt oss säga, olyckan att få kär en annan
man än din make. Det är en olycka, men det är också ett
fullbordat faktum. Och din man har fogat sig däri och
förlåtit det. — Han gjorde ett uppehåll efter varje sats
väntande en invändning från henne, men hon svarade
ingenting. — Så förhåller det sig. Nu är frågan den: kan du
fortfara att leva med din man? önskar du det? önskar
han det?

— Jag vet ingenting, ingenting.

— Men du har själv sagt, att du inte kan fördra honom.

— Nej, det har jag inte sagt. Det har jag inte. Jag vet
ingenting och förstår ingenting.

— Ja, men låt mig...

— Du kan inte begripa. Jag har en känsla av att störta
med huvudet före ner i en avgrund, men jag får inte bjuda
till att rädda mig. Och jag kan inte.

— Det betyder ingenting, vi skall sätta skydd under
och få fatt i dig. Jag förstår dig, jag förstår, att du inte
mäktar säga ut, vad du önskar och känner.

— Jag önskar ingenting, ingenting... blott, att allt
vore slut.

— Men han ser detta, han vet det. Och tror du då,
att han är mindre plågad av det än du? Du plågas, han
plågas, och vad gott kan komma av det? Då däremot en
skilsmässa löser allt, — sade Stepan Arkadjevitj icke utan
ansträngning och fick så uttalat, vad han egentligen hade
på hjärtat, och såg menande på henne.

Hon svarade ingenting och ruskade avböjande på sitt
kortklippta huvud. Men på uttrycket i hennes ansikte, som
plötsligt sken upp i sin forna skönhet, förstod han, att
hon motsatte sig detta blott därför att det syntes henne
vara en omöjlig lycka.

— Det gör mig så förfärligt ont om er! Och hur lycklig
skulle jag inte vara, om jag kunde få detta ordnat! — sade
Stepan Arkadjevitj med ett leende, som redan blivit litet
djärvare. — Säg ingenting, säg ingenting alls. Om Gud
blott läte mig säga honom det så som jag känner det. Jag
går och talar med honom.

Anna såg på honom med tankfullt glimmande ögon
och sade ingenting.
</chapter>

<chapter name="XXII">
<h2>XXII.</h2>

Stepan Arkadjevitj steg in i Alexej Alexandrovitjs
arbetsrum med det en smula högtidliga uttryck i ansiktet,
han brukade ha, då han slog sig ned i presidentstolen på
sin domstolslokal. Alexej Alexandrovitj gick fram och
tillbaka på golvet hållande händerna bakom ryggen och
tänkande på samma sak, varom Stepan Arkadjevitj talat med
hans hustru.

— Jag stör dig väl inte? — sade Stepan Arkadjevitj,
som vid anblicken av sin svåger plötsligt erfor en för sig
alldeles ovan känsla av oro. För att bemantla denna känsla
fick han upp ett cigarrettetui, som han nyss köpt sig,
luktade på lädret och tog ut en cigarrett ur etuiet, som hade
en ny sorts anordning för att öppnas och stängas.

— Nej. Har du något ärende? — svarade Alexej
Alexandrovitj i ovillig ton.

— Ja, jag skulle vilja... jag måste ta... ja, jag måste
tala med dig, — sade Stepan Arkadjevitj, till sin förvåning
kännande en ängslighet, som han alls icke var van vid.

Denna känsla var så egendomlig och hade så oväntat
kommit över honom, att Stepan Arkadjevitj icke ville sätta
tro till, att det var samvetets röst, som sade honom, att
det, som han ämnade göra, var av ondo. Stepan
Arkadjevitj lade band på sig och blev herre över den ängslighet,
som kommit på honom.

— Jag hoppas, att du sätter lit till den kärlek jag hyser
för min syster och till den uppriktiga tillgivenhet och
aktning, jag känner för dig, — sade han rodnande.

Alexej Alexandrovitj stannade med ens utan att svara,
men hans ansiktsuttryck av undergiven offervillighet
etsade sig in i Stepan Arkadjevitjs medvetande.

— Jag tänkte, jag ville tala med dig om min syster och
ert ömsesidiga förhållande, — sade Stepan Arkadjevitj,
alltjämt kämpande med den för honom ovana
skygghetskänslan.

Alexej Alexandrovitj log sorgmodigt, såg en stund på
sin svåger, gick så utan att svara fram till skrivbordet och
tog därifrån ett påbörjat brev och räckte honom det.

— Jag tänker ständigt på detta. Se här, vad jag börjat
skriva. Jag antar, att jag skriftligen bättre kan uttrycka
mig och att vid ett muntligt framförande min närvaro skulle
irritera henne, — sade han och lämnade från sig papperet.

Stepan Arkadjevitj tog brevet. I villrådig undran
betraktade han en stund den andres grumliga ögon, som
orörligt stirrade mot honom, och började läsa:

»Jag ser, att min närvaro besvärar er. Hur svårt det
än har varit för mig att komma till visshet härom, inser jag
dock, att så är fallet och att det icke kan vara på annat
sätt. Jag gör er inga förebråelser, och Gud är mitt vittne,
att jag då jag sammanträffade med er under er sjukdom, av
all min själ fattade beslutet att glömma allt, som förefallit
mellan oss, och begynna ett nytt liv. Jag ångrar icke och
kommer aldrig att ångra vad jag gjort, men jag har
eftertraktat ett enda — ert väl, er själs välfärd, och nu ser jag,
att jag icke uppnått det. Säg mig själv, vad som kan ge er
verklig lycka och lugn för er själ. Jag ställer mig helt till
er viljas förfogande och anförtror mig åt er känsla för det
rätta.»

Stepan Arkadjevitj lämnade tillbaka brevet och fortfor
att betrakta sin svåger med samma uttryck av villrådighet,
tvehågsen om vad han skulle säga. Denna tystnad blev
bägge så plågsamt obehaglig, att det kom en abnorm
ryckning i läpparna på Stepan Arkadjevitj, medan han utan att
tala stirrade Karenin i ansiktet.

— Se där, vad jag velat säga henne, — sade Alexej
Alexandrovitj och vände bort huvudet.

— Ja, ja... — sade Stepan Arkadjevitj, som var ur
stånd att svara, därför att gråten satt i halsen på honom.
— Ja, ja. Jag förstår er båda, — fick han slutligen fram.

— Jag skulle önska få veta, vad hon vill, — sade Alexej
Alexandrovitj.

— Jag är rädd för att hon inte själv förstår sin
belägenhet. Hon kan inte döma därom, — sade Stepan Arkadjevitj
med återvunnen fattning. — Hon är tillintetgjord, rent av
tillintetgjord av din storsinthet. Om hon får läsa detta
brev, kommer hon att sakna kraft att lämna något svar, hon
kommer blott att ännu djupare sänka sitt huvud.

— Ja, men vad skall man företa sig i ett sådant fall?...
hur vinna förståelse... hur få reda på vad hon vill?

— Om det tillåtes mig att säga min mening, så är det
min tanke, att det tillkommer dig att hänvisa på de mått
och steg, som du finner behövliga för att få ett slut på
denna belägenhet.

— Alltså, anser du, att man bör göra slut på den? —
avbröt honom Alexej Alexandrovitj. — Men hur? — tillade
han och gjorde en rörelse med händerna framför ögonen,
en gest, som ej tillhörde hans vanliga, — jag ser ingen
möjlig utväg.

— Det finns utvägar ur allt, — sade Stepan
Arkadjevitj och reste sig med återvändande livlighet. — Det var
en tid, då du ville upplösa... Om du nu kommit till den
övertygelsen, att ni inte kan finna gemensam lycka...

— Man kan förstå begreppet lycka på olika sätt. Men
låt oss förutsätta, att jag är med på allt, att jag inte har
någon egen vilja. Vad finns det för utväg ur vår belägenhet?

— Om du vill veta min mening, — sade Stepan
Arkadjevitj med samma mjuka, mandelljuva leende som då han
nyss talade med Anna. Detta godlynta leende var så
övertygande, att Alexej Alexandrovitj i känslan av sin
motståndslöshet gav vika för det och viljelöst var redo att sätta
sin lit till vad Stepan Arkadjevitj skulle komma att säga.
— Hon säger det aldrig. Men endast ett är möjligt, endast
ett önskar hon, — fortfor Stepan Arkadjevitj, — det är
upphörandet av förbindelsen mellan er och frihet från
trycket av alla minnen, som hänföra sig till den. Enligt mitt
förmenande behövs det i den belägenhet, som nu föreligger, en
uppgörelse om ett nytt förhållande er emellan. Och detta
förhållande kan blott vara att finna i bägge parternas frihet.

— Skilsmässa, — avbröt Alexej Alexandrovitj med ett
uttryck av vedervilja.

— Ja, jag förmodar, att skilsmässa, ja-ha,
skilsmässa..., — upprepade Stepan Arkadjevitj rodnande. — Det
är i alla fall den förståndigaste utvägen ur den belägenhet,
vari två makar som ni kommit. Vad är att göra, om två
makar funnit, att det är omöjligt att leva tillsammans?
Sådant sker ju ofta nog.

Alexej Alexandrovitj suckade tungt och slöt ögonen.

— Här gäller det blott att ta en omständighet med i
räkningen, frågan om en av makarna önskar ingå nytt
äktenskap. Om så inte är förhållandet, så är saken mycket
enkel, — sade Stepan Arkadjevitj, som allt mer och mer
kände sig frigjord från det, som lagt band på honom.

Alexej Alexandrovitj, som av sinnesrörelse fått djupa
fåror i pannan, mumlade något för sig själv och svarade
ingenting. Allt det, som för Stepan Arkadjevitj föreföll
mycket enkelt, hade Alexej Alexandrovitj tusentals gånger
genomtänkt. Och allt detta tedde sig för honom icke blott
långt ifrån mycket enkelt, utan fullkomligt omöjligt.
Skilsmässan, vars tänkbara enskildheter han redan satt sig in i,
syntes honom numer omöjlig av den orsak, att hans känsla
för egen värdighet och hans aktning för religionen icke
tillstadde honom att ta på sig skulden för ett fingerat
äktenskapsbrott och ännu mindre att tillåta, att hans hustru,
som han förlåtit och höll av, skulle bli överbevisad om
brottslighet och höljd med skam. Och en skilsmässa syntes
honom omöjlig även av andra, långt viktigare skäl.

Vad skulle det bli av hans son i händelse av en
skilsmässa? Att lämna honom hos modern var omöjligt. Den
frånskilda modern komme att få sin av lagen icke erkända
familj, inom vilken ett styvbarns ställning och
uppväxtförhållanden helt säkert måste bli allt annat än goda. Skulle
han behålla honom hos sig? Han visste, att det skulle bli
liktydigt med en hämndeakt från hans sida, och det ville
han icke. Men frånsett detta syntes en skilsmässa allra
omöjligast för Alexej Alexandrovitj därför, att om han gick
med på att skiljas, skulle han därmed bereda Annas
undergång. Darja Alexandrovnas yttrande i Moskva, att han,
då han beslöt sig för skilsmässa, tänkte på sig själv, men
icke på det, att han komme att ohjälpligt bringa Anna i
fördärvet, hade bitit sig fast i hans medvetande. Och
förbindande detta yttrande med sin försoningskänsla och sin
tillgivenhet för barnen fattade han dessa ord på sitt säregna
sätt. Att gå med på en skilsmässa, att skänka henne
friheten, betydde enligt hans uppfattning att beröva sig själv
det sista, som band honom vid livet, — barnen, som han
älskade, och att beröva henne det sista stödet på vägen till
det goda, att störta henne i fördärvet. Om hon komme att
bli en frånskild hustru, visste han, att hon komme att
förena sig med Vronskij och att denna förbindelse skulle
sakna lagens erkännande såsom varande brottslig, emedan
en frånskild hustru enligt kyrkolagen icke kan träda i
äktenskap, medan hennes man är i livet. »Hon kommer att
sluta sig till honom, och om ett par år kommer så antingen
han att överge henne eller hon att knyta en ny förbindelse,
— hade Alexej Alexandrovitj tänkt. — Och jag, som givit
mitt tillstånd till en olaglig skilsmässa, kommer att bli skuld
till hennes fördärv.» Han hade övertänkt detta hundratals
gånger och hade kommit till den övertygelsen, att en
skilsmässa icke blott var allt annat än mycket enkel, som hans
svåger yttrat sig, utan fullständigt omöjlig. Han trodde
icke på ett enda ord av Stepan Arkadjevitj, mot vart och
ett hade han tusen invändningar redo, men han lyssnade
till dem i känslan av att däri den mäktiga kraft, som ledde
hans liv och som han måste foga sig efter, tog sig ett uttryck.

— Frågan är bara hur, på vilka betingelser du går med
på en skilsmässa. Hon vill ingenting, hon vågar inte bedja
dig, hon lämnar allt åt din storsinthet.

»Herre Gud! Herre Gud! varför detta?» tänkte Alexej
Alexandrovitj, erinrande sig en skilsmässoprocess, där
mannen tagit skulden på sig, och med samma gest som den,
varmed Vronskij gömt sitt ansikte, dolde han i skamsenhet
sitt eget mellan händerna.

— Du är upprörd, jag förstår detta. Men om du tänker
på saken...

»Om någon slår dig på den högra kinden, så vänd ock
den andra till, om någon vill beröva dig livklädnaden, så
låt honom få manteln med», tänkte Alexej Alexandrovitj.

— Ja, ja! — skrek han med pipande gäll röst, — jag
tar skammen på mig, jag skall avstå från min son, men...
men är det inte bättre att låta det vara som det är?
Förövrigt, gör som du vill...

Och han vände sig bort från svågern, så att denne icke
skulle se honom, och satte sig på en stol vid fönstret. Han
kände sig fylld av bitterhet och skam, men samtidigt med
denna bitterhet och denna skam erfor han glädje och
salvelsefullhet över det upphöjda i den seger, hans ödmjukhet
vunnit.

Stepan Arkadjevitj var rörd. Han teg en stund.

— Alexej Alexandrovitj, tro mig, hon skall veta att
uppskatta din storsinthet, — sade han. — Men det har
tydligen varit Guds vilja, — tillade han, och då han sagt
detta, insåg han, att det var dumt sagt, och hade svårt att
låta bli att le åt sin dumhet.

Alexej Alexandrovitj ville svara något, men tårarna
hindrade honom från att tala.

— Det är en olycklig ödets skickelse, och man måste
foga sig efter den. Jag ser i detta öde ett fullbordat
faktum och skall göra allt för att hjälpa både henne och dig, —
sade Stepan Arkadjevitj.

Då Stepan Arkadjevitj trädde ut från sin svågers rum,
var han rörd, men det hindrade honom icke från att känna
sig tillfredsställd över att han dock bragt saken i hamn, ty
han var övertygad om att Alexej Alexandrovitj icke skulle
svika sitt ord. Hans känsla av tillfredsställelse ökades
ytterligare därav att han kom att tänka på, att då saken blivit
klar, skulle han till sin hustru och sina intima vänner kunna
ställa följande kuggfråga: »Vad är det för skillnad mellan
mig och en snickare, som gjort möbler åt ett nygift par? —
Jo, snickaren har gjort säng och säte till trevnad för två,
men jag har skaffat skillnad till säng och säte till båtnad
för tre<footnote>Originalet har en snarlik ordlek, som det dock av
språkliga skäl ej är möjligt att återge på svenska.
<tab><i>Övers. anm.</i></footnote>... Eller vad är det för likhet mellan mig och...
Ja, jag kan nog få det ännu lustigare», sade han leende till
sig själv.
</chapter>

<chapter name="XXIII">
<h2>XXIII.</h2>

Vronskijs sår var farligt, ehuru kulan icke träffat
hjärtat, och några dagar svävade han mellan liv och död. Då
han för första gången återfick talförmågan, befann sig
endast Varja, hans brors hustru, i rummet.

— Varja, — sade han och såg henne allvarsamt i
ögonen, — jag kom av våda att skjuta mig. Tala aldrig med
mig om den saken och säg alla, att det förhöll sig på det
viset. Vore det inte så, vore det för dåraktigt.

Utan att svara något böjde Varja sig ned över honom
och såg glatt leende in i hans ansikte. Hans ögon lyste
med en klarhet, som var fri från feberglans, men de hade
ett allvarsamt uttryck.

— Nå, Gud vare lov! — sade hon. — Du har väl inga
smärtor?

— Det värker litet här. — Han visade på bröstet.

— Låt mig lägga om förbandet.

Han tryckte tigande samman sina kraftiga käkar och
såg på henne, medan hon ordnade med förbandet. Då hon
var färdig, sade han:

— Jag yrar inte. Var snäll och laga så, att det inte
uppstår prat om, att jag avsiktligt skjutit mig.

— Det är ingen alls, som pratar. Jag hoppas bara, att
du aldrig mer skall råka ut för vådaskott, — sade hon och
log med ett frågande uttryck.

— Det kommer jag nog inte, men det hade varit bättre...

Och han log dystert.

Oaktat dessa ord och detta leende, som skrämde Varja
så, kände han, då febern var över och han började återfå
krafterna, att han fullständigt blivit fri från en del av sitt
själskval. Han kunde lugnt tänka på Alexej Alexandrovitj.
Han gav helt sitt erkännande åt hans storsinthet och kände
sig icke längre förödmjukad. Dessutom gled han åter in i
samma bana, som hans liv tidigare följt. Han märkte, att
han utan skam kunde se människor i ögonen och att han
kunde föra sitt liv i enlighet med sina gamla vanor. Det
enda, som han icke kunde slita ur sitt hjärta, oaktat han
ständigt bekämpade denna känsla, var hans till förtvivlan
gränsande bittra saknad över att för evigt ha förlorat henne.
Att han nu, då han lösköpt sig från sin skuld inför hennes
man, var skyldig att avstå från henne och aldrig fick ställa
sig mellan henne med hennes ånger och hennes man, det
hade han i sitt inre fast beslutat. Men han kunde icke slita
ut ur sitt hjärta den bittra saknaden över förlusten av
hennes kärlek, han kunde icke ur sitt minne utplåna de
stunder av lycka, han vetat sig haft med henne, som då så föga
uppskattats av honom och som nu förföljde hans tanke
teende sig för honom i all sin tjusning.

Serpuchovskoj hade ordnat en anställning för honom i
Tasjkent, och Vronskij gick utan minsta tvekan in på detta
förslag. Men ju mer tiden för avresan närmade sig, desto
tyngre syntes honom det offer, han hade att bringa det,
som han ansåg för sin plikt.

Hans sår var läkt och han stod redan i begrepp att ge
sig av sysselsatt med förberedelserna för färden till
Tasjkent.

»En enda gång se henne och så låta sig begravas, dö»,
tänkte han, och vid en avskedsvisit hos Betsy uttalade han
för henne denna tanke. Med detta budskap från honom hade
Betsy begivit sig till Anna och återvänt med nekande svar.

»Desto bättre», — tänkte Vronskij, då han mottog denna
underrättelse. — »Det var en svaghet, som skulle ha förstört
mina sista krafter.»

På morgonen dagen därpå kom Betsy själv farande till
honom och omtalade, att hon av Oblonskij fått säkert
meddelande om, att Alexej Alexandrovitj skulle gå med på
skilsmässa, och att Vronskij därför kunde träffa Anna.

Utan att bry sig om att följa Betsy, glömsk av alla
fattade beslut, utan att tänka på om det var passande tid, om
mannen var hemma, gav Vronskij sig strax av, tog en vagn
och for till Karenins. Han ilade uppför trappan utan att
se någon, utan att lägga märke till något, och med snabba
steg, nästan halvspringande störtade han in i Annas rum.
Och utan att tänka sig för, utan att ge akt på, om det fanns
någon annan eller icke i rummet, slog han armarna om
henne och började betäcka hennes ansikte, hals och händer
med kyssar.

Anna hade berett sig på detta möte, hade tänkt på vad
hon skulle säga honom, men hon hann icke säga något av
vad hon tänkt: hans lidelse grep henne. Hon ville dämpa
honom, sansa sig själv, men det var för sent. Hans känsla
överfördes på henne. Hennes läppar darrade så, att hon på
länge icke kunde säga något.

— Ja, du har makten över mig, jag är din, — yttrade
hon slutligen tryckande hans händer mot sitt bröst.

— Det måste så vara! — sade han. — Så länge vi båda
finns till, måste det vara så. Jag vet det nu.

— Det är sant, — sade hon, och en blekhet spred sig
över hennes ansikte. Så slog hon armarna om hans huvud:
— Det är i alla fall något förfärligt i detta, efter allt som varit.

— Allt går över, allt, allt, vi skall bli så lyckliga! Vår
kärlek har, om den kunnat bli starkare, blivit starkare
därigenom, att det finns något förfärligt hos den, — sade han,
lyfte huvudet och blottade i ett leende sina kraftiga tänder.

Och hon måste ge ett leende till svar, icke på hans ord
utan på glittret i hans förälskade ögon. Hon grep hans
hand och strök smekande med den över sina svala kinder
och det kortklippta håret.

— Jag känner knappt igen dig i kortklippt hår. Du
har blivit ännu vackrare. Du påminner om en gosse. Men
vad du är blek!

— Ja, jag är mycket klen, — sade hon med ett leende.
Och hennes läppar kommo åter i darrning.

— Vi skall fara till Italien, du skall återvinna hälsan, —
sade han.

— Är det verkligen möjligt, att vi skulle kunna vara
samman som man och hustru, du och jag? — sade hon och
såg honom tätt in i ögonen.

— Det är bara förunderligt för mig, att det en gång har
kunnat vara annorlunda.

— Stiva säger, att <i>han</i> gått med på allt, men jag kan
inte motta <i>hans</i> storsinthet, — sade hon tankfullt seende
förbi Vronskijs ansikte. — Jag vill inte ha någon skilsmässa,
nu är allt det likgiltigt för mig. Jag vet bara inte, vad han
fattar för beslut om Serjozja.

Han kunde icke alls förstå, hur hon i detta ögonblick
kunde erinra sig sin son, tänka på skilsmässan. Var inte
allt likgiltigt?

— Tala inte om det, tänk inte på det, — sade han,
vridande hennes hand i sin och bemödande sig om att dra
till sig hennes uppmärksamhet, men hon såg fortfarande
icke på honom.

— Ack, varför fick jag inte dö, det hade varit bättre,
— sade hon, och stilla tårar runno ned utefter hennes båda
kinder, men hon sökte le för att icke göra honom ledsen.

Att avstå från den ärofulla och farliga anställningen i
Tasjkent skulle, efter Vronskijs tidigare begrepp, varit
något skamligt och omöjligt. Men nu beslöt han sig för att
avböja den utan en minuts tvekan, och då han till följd
härav på högre ort märkte ogillande över sitt beteende, tog
han omedelbart därpå avsked.

En månad därefter var Alexej Alexandrovitj lämnad
ensam med sin son i hemmet i Petersburg. Anna for
utomlands med Vronskij utan att ha erhållit laglig skilsmässa,
besluten att avstå därifrån.
</chapter>

