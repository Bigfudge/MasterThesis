<h1>Hur var fick sin käresta.</h1>

<h2>Dramatisk framställning i två akter</h2>

<table o>
<td c><small>av</small>
<td c><b>Edit Wahlbeck.</b>
</table>

<img></img>

<table o>
<td c>Finlands Svenska Ungdomsförbund,<br><small>Helsingfors.</small>
</table>

<table o>
<td c><sp>Gamlakarleby</sp>,<br>
<small>Aktiebolaget Österbottningens boktryckeri,</small><br>
1910.
</table>

<chapter name="Hur var fick sin käresta">
<h2>Hur var fick sin käresta.</h2>


<table o>
<td c>PERSONER:
</table>

<table o>
<td v4><small><i>Sofia</i></small><br><small><i>Karolina</i></small><br><small><i>Elisabet</i></small><br><small><i>Eva</i></small><td v4><h1><big><big>}</big></big></h1><td v4><small>unga flickor.</small><td v4 3><small><i>Småskollärarinnan</i></small><br><small><i>Fredrik</i></small><br><small><i>Axel</i></small><br><small><i>En gammal gumma</i></small><td><big><big><b>}</b></big></big><td><small>unga gossar.</small>
</table>

<small>Scenen: en skogsdunge med en väg i bakgrunden mitt
över. Till höger mellan träden framskymtar en stuga. —
Melodierna till sångerna återfinnas i »Eggelings Sångbok
för ungdomsskolor, läroverk och hem».</small>

<table o>
<td c><sp>Första akten</sp>.
</table>

Alla flickor sitta i en grupp på små bänkar
eller stenar. Eva sitter nere på marken, lutande
sig mot Elisabet. De binda en krans och sjunga:

<tab><small>(Mel.: Hell dig, vårt fädernesland, Skandinavien etc.)</small>.

<poem>Hell dig, vårt finska fosterland,
dina skogar och ängder kära!
Du nämns kyligt och armt,
men vi älska dig varmt,
ljuvligt leva och dö
vid din strand, vid din sjö.
Blott vid hemlandets kust
vi arbeta med lust.
All vår glädje blir bäst också här.</poem>

<i>Sofia</i>. Ja, det är nog så, som det säges i
sången, som vi nyss sjöngo. I veten ej I, som
varit här hemma blott, huru man i det fjärran
landet längtar till sitt kära hemland igen.

<i>Karolina</i>. Huru kom du egentligen att resa
till Amerika?

<i>Eva</i>. Det var nog kärleken, som drev Sofia dit.
<i>Elisabet</i>. Men inte vann du din älskade på
den resan.

<i>Sofia</i>. Nej, jag insåg snart, att Janne ej höll
tillräckligt av mig, då han ej förstod min
hemlängtan. Han ville ej bygga vårt bo i eget land, utan
lockelserna därborta höllo honom kvar. Och jag
ville ej bli hans maka där i det främmande landet.
Fri som fågeln ställde jag min färd mot nordens
ljusa nejder, då vårvindar lekte i hembjörkarnas
kronor.

<i>Småskollärarinnan</i> (inkommer med en stor
risknippe i famnen). God dag, flickor! Åt vem
binden I en så vacker krans?

<i>Eva</i>. Det är ju storskollärarinnans födelsedag
i morgon och vi skola sjunga för henne samt pryda
hennes sal med gröna kransar.

<i>Småskollärarinnan</i>. Det är rätt, flickor, att I
visen, huru kär hon är er, långt efter det ni
lämnat skolan. Men jag trodde, att ni alla skulle vara
på dansen i kväll. Jag såg en mängd flickor, som
kommo från staden och styrde sin kosa mot
dansberget.

<i>Elisabet</i>. Vi ha nog tänkt gå med, men det
är så trevligt att sitta så här tillsamman först och
tänka på att göra en glädje åt en, som vi alla
hålla av.

<i>Karolina</i>. Jaså, att stadsflickorna äro här igen.
Ja, då lära väl ej gossarna sakna oss.

<i>Småskollärarinnan</i> (samlar upp risknippen).
Nu skall jag gå att föra risknippen, som jag
samlat i skogen, till gamla Lena. Hon är ej rask i
dag och jag vill hjälpa henne att åtminstone få sin
kaffetår. — Sen kommer jag tillbaka och hjälper
er att binda.

<i>Alla flickor</i>. Ja, kom, kom!

(Lärarinnan går ut till höger).

<i>Sofia</i>. Den här småskollärarinnan är riktigt
en skatt. Skolbarnen tycka så om henne och varje
dag, då hon har tid övrig från skolbestyren, hjälper
hon någon. Jag tror, att hon därför alltid ser så
glad ut. I dag hjälper hon den ensamma Lena. I
går var hon till Backens torp och sysslade med
det minsta av barnen, medan alla de vuxna voro
ute på ängen.

<i>Karolina</i>. Det är väl också därför man
känner sig så väl till mods i hennes sällskap, då man
vet, att hon vill alla så väl.

<i>Eva</i> (deklamerar förtjust). »Hon är så öm, hon
är så god. Hon gott om alla män’skor tror».

<i>Elisabet</i>. Jag tror, att du riktigt kan göra
vers. Men du har rätt. Tror man gott om andra
människor, så är man också själv god.

<i>Småskollärarinnan</i> (inkommer). Nå, nu har
jag riktigt skyndat mig för att få sitta här en
stund med er (börjar binda med de andra på
kransen). Sen skall jag taga några vackra blommor
från min lilla trädgårdstäppa oeh fästa dem här
och där på kransen (ser på Sofia). Sofia, du ser
så fundersam ut. Har din Janne inte skrivit?

<i>Sofia</i>. Nej. Han har nog glömt bort mig nu,
när jag reste hem. »Bort från öga, bort från hjärta»
heter det ju.

<i>Småskollärarinnan</i>. Det var ändå rätt, att du
kom hem att hjälpa mor din med gårdens sysslor.
Och om det är så med gossars kärlek, som mor
säger — —.

<i>Karolina</i> (avbryter). Hur säger hon då?

<i>Småskollärarinnan</i>. Hon säger: Så länge en
flicka springer undan för sin gosse, löper han efter
henne, men om flickan ser tillbaka och väntar på
honom, stannar han och löper i många fall åt
motsatt håll.

<i>Karolina</i>. Då är det bäst att låta honom löpa
och springa undan bara, tills han får fatt en, så
lär han väl ej släppa sitt tag. (Man hör musik.
Flickorna sitta en stund stilla och lyssna).

<i>Eva</i> (stiger upp). Kommen nu, Karolina och
Elisabet! Nu har dansen begynt.

(Elisabet stiger upp. Karolina blir sittande).

<i>Karolina</i>. Jag följer rådet, som jag hörde nyss,
och håller mig undan. Per dansar ändå ej med
mig, vad bryr jag mig om de andra.
(Eva och Elisab. vandra bort arm i arm).

(En gammal gumma inkommer och lunkar långs
vägen över scenen, med en tung säck på ryggen).

<i>Småskollärarinnan</i>. Nej se, flickor, huru tungt
hon har det med sin gamla rygg. Jag vill hjälpa henne.

<i>Karolina</i> (stiger upp, hindrar småskollärarinnan
att gå). Låt mig engång försöka likna Er! Jag
vill hjälpa den okända!

<i>Karolina</i> (går fram till gumman). Jag har yngre
och starkare armar. Låt mig hjälpa Er!

<i>Gumman</i> (som sänkt ned sin säck). Så hon
är god! Jag var nästan dödstrött.

(Karolina tager kraftigt säcken på sina axlar
och vandrar ut med gumman. Sofia och småskoll.
ha stigit upp och samlat alla lösa kvistar i en korg).

<i>Sofia</i>. Tänk ändå den Karolina, som alla
gossar fika efter. Nu har hon fäst sitt hjärta vid
en, som hon ej så lätt får i sina garn.

<i>Småskollärarinnan</i>. Ja, är det icke Per Sten,
målaren, som bygger det vackra huset åt sig nära
utsiktsberget. Han lär ha en gammal mor i livet, som nu
skall flytta hit till sonen sin från deras hemsocken.

<i>Sofia</i>. Just han. Karolina, som är så van
vid att alla fjäsa för henne, lär vara alldeles
rasande, för att han inte ser åt hennes vackra ögon
engång, hur än hon utmärkt honom i ringdansen.

<i>Småskollärarinnan</i> (fundersam). Karolina tycks
ha ett gott hjärtelag. Det såg så trevligt ut, när
den vackra, starka flickan tog gummans tunga säck
på sina skuldror.

<i>Sofia</i>. Ja, det är så olikt Karolina. Hon, som
plägar vara den första och främsta på alla danser,
hjälper nu en gammal gumma, i stället för att
svänga om där med de andra. — Men jag såg på
henne, att hon satt och beslöt något för sig själv
här, medan vi samtalade.

<i>Småskollärarinnan</i>, Nu skola vi föra vår
krans hit i förvar bakom Lenas stuga.

(Småskollärarinn. och Sofia gå ut, bärande
kransen i var sin ände).

<table o>
<td c>Ridå.
</table>

<table o>
<td c><sp>Andra akten</sp>.
</table>

<small>Några timmar senare. Scenen utgör en skogsplan
med några mossbelupna stenar. En gångstig leder in på
scenen från skogen i bakgrunden. Eva och Elisabet komma
vandrande på gångstigen. Eva gråter.</small>

<i>Elisabet</i>. Vad skall du lipa för såna åbäk!
Fy, som de kråmade sig! Vad tro de sig vara?

<i>Eva</i> (snyftande). När jag knappast fick dansa
en dans, fast musiken spelade upp flera gånger,
medan vi voro där. Och Axel, som annars jämt
löper efter mig, nu gick han rakt förbi mig för att
bjuda upp stadsflickorna. (Eva sätter sig på en sten).

<i>Elisabet</i>. Men de blevo allt flata nu, både din
Axel och min Fredrik, när vi gingo vår väg. De
trodde nog, att vi skulle vara där till slut, så
skulle vi fått efterslängarna. (Kastar på huvudet).
Pytt också! Dem kunna de spara åt de andra. —
Vi löpa undan. Kanske har det samma verkan,
som småskollärarinnan talade om senast. (Går fram
till Eva och klappar henne på axeln). Nu skall
du icke gråta mera. Jag skall få dig att skratta
ännu, skall du få se!

<i>Eva</i> (alltjämt snyftande). Jag kan ej skratta
och vara glad mera.

<i>Elisabet</i> (skrattar högt). För såna pojksnobbar.
Vänta nu en stund — skall du få se, huru de söta
gossarna ta sig ut, när de riktigt kråma sig.
(Springer ut).

<i>Eva</i> (upphör småningom att snyfta, sjunger):

<tab><tab><small>Mel.: Över skogen, över sjön.</small>

<poem>Ack, hur kärleken är skön,
när den hjärtat väcker;
men — hur grym — när ögats bön
gossens glöd blott släcker.

O, så ljuv är skogens frid,
här sin tår man gjuter,
drömmer om den flydda tid,
man ej mera njuter.</poem>
<i>Småskollärarinnan</i> (har inkommit under sången,
blivit stående). När man kan sjunga så vackert
som du, behöver man ej se så där sorgsen ut.

<i>Sofia</i> (inkommer, svängande glatt ett brev i
handen). Lärarinnan hade rätt. Undan karlfolk
skall man löpa, så söka de nog fatt en. Nu
skolen I få höra en del av brevet. (Vecklar upp
det och läser):

Kära Sofi! Du kan ej tro, huru jag längtat
efter dig och på samma gång efter mitt hemland.
Sen du reste, har jag först börjat förstå, huru
dyrbar du är mig och fattat din hemlängtan, emedan
jag känt en obetvinglig längtan till det land, där
du är och som är mitt och ditt fosterland. När
du får detta brev, är din Janne redan på väg hem
från Amerika och längtar ivrigt, att få bygga vårt
eget, varma bo, omsusat av Finlands furor.

<i>Småskollärarinnan</i> (går fram till Sofia). Jag
önskar dig av hjärtat lycka. Du har alltid varit
en arbetsam och god flicka och förtjänar att få det
bra. Men när fick du detta brev?

<i>Sofia</i>. När jag kom hem, hade mor kommit
från handelsboden och hade det med sig, och så
kunde jag ej hålla min glädje för mig själv utan
tänkte gå till dansberget för att få träffa någon,
som jag kunde glädjas med, men där sitter ju Eva.
(Går fram till Eva, som suttit för sig själv och
bundit strå). Vad har du för dig, Eva?

<i>Eva</i>. Jag binder strå. Blir det en hel krans,
blir också jag lycklig. Blir det två, är min lycka i tu.

<i>Karolina</i> (inkommer, ser förvånad omkring sig).
Ären I alla här församlade, och jag som trodde,
att jag skulle få gå ensam här och svärma.

<i>Eva</i>. Ja, du kan gå här glad och svärma du,
ty din Per håller av dig. Han var på dansen och
när han såg oss, frågade han genast efter dig. —
När han sen hörde av oss, att du ej skulle komma,
tog han avsked och sade, att han skulle gå att
möta sin gamla mor, som han hoppades skulle
komma till honom ännu i kväll. Per är en präktig
gosse och han håller nog av dig, fast han ej velat
visa det, när du alltid har så många andra
omkring dig.

<i>Karolina</i> (glatt). Ja, han håller av mig. Det
kan du lita på (går fram till småskollärarinn.). Tack
för goda råd och gott föredöme! (Vänder sig till
de andra). Åh! veten I. Jag visste ej, att det
just var <i>hans</i> mor, som jag hjälpte att bära bördan.
Per kom emot oss på skogsstigen och ni skulle
sett, huru glad han var över, att jag hjälpt hans
gamla mor. Han ville, att jag skulle komma och
dricka te med dem i hans nya, vackra hem. —
Och nu! — ja — nu ha vi beslutit att bära
bördorna tillsamman — vi tre. Så bra gick det, när
jag gjorde något nyttigt i stället för att gå till
dansen. — Nu är Per min käresta!

<i>Småskollärarinnan</i>. Ja, så kan lyckan möta
en på helt andra stigar än där man <i>tror</i> sig finna den.

<i>Elisabet</i> (inkommer klädd i gosskläder och en
mjuk filthatt i handen. Alla de andra utom Eva
slå ihop händerna och skratta).

<i>Småskollärarinnan</i>. Nej, men Elisabet, vad
har du nu igen hittat på för ett spratt?

<i>Sofia</i>. Ja, se Elisabet hon hittar alltid på
något roligt — hon.

<i>Karolina</i>. Säg oss nu, Elisabet, vad du har i
sinnet med den kostymen?

<i>Elisabet</i> (som hela tiden stått och jämkat om
sina kläder och gjort komiska miner). Det var nu
egentligen vår lilla, sörjande Eva, som jag skulle
ha att skratta, men eftersom ni alla tyckas vara
här församlade, skolen I få en gratis
teaterföreställning. — Liknar jag icke Fredrik nu? (Bröstar sig).

<i>Karolina</i>. Ne-ej. Nog har du en stiligare
käresta än du själv nu ser ut.

<i>Elisabet</i>. Men honom skall jag nu i alla fall
försöka föreställa. Jag skall visa, huru han
kråmade sig för stadsflickorna och huru han däremot
brukar taga mig, sin käresta, i dansen. — Nu
skolen I få se! Du Karolina, som är så där fin i
hyn, är en av de där stadsflickorna. — Du Eva är
jag. — Du begriper väl — inte jag, som nu
är Fredrik, utan jag själv (pekar på sig), som är
Elisabet.

(Eva kan ej låta bli att småle och ser likasom
alla de andra på Elisabet, som ställer sig i position
på andra sidan golvet, mitt emot Karolina. Går
sedan rak i ryggen fram till Karolina — gör
sidosteg — slår klackarna tillhopa och gör sin bugning
djupt, med armarna styva utmed sidorna. De andra
se hela tiden roade ut.)

<i>Elisabet</i>. Ser ni, så såg herrn ut. Nu skolen
I få se, huru han bjuder upp mig (går fram till
Eva på ett vårdslöst sätt. Tager henne ovarsamt
om livet och skall draga henne med sig och säger):
Kom nu, Elisabet, skall du få dig en släng!

(I detsamma börjar Eva livligt se åt vägen
till, som leder från skogen).

<i>Eva</i> (livligt). Se där kommer Axel. Nu skall
jag löpa undan. Kanske det hjälper. (Fångar upp
sina kjolfållar och springer ut.)

<i>Elisabet</i>. Fredrik tycks komma tätt efter
honom. Jag gömmer mig här bakom en sten.
(Drager hatten djupt ned över ögonen och kryper bakom
en sten. De andra dra sig åt sidan viskande och
skrattande.)

<i>Axel</i> (inkommer häftig och andtruten). Var
det inte Eva, som löpte i väg med en främmande
karl! Fy katten! Vad vill det här säga? Därför
brydde hon sig ej om att dröja på dansen. Men
jag skall ha fatt dem (slår häftigt ut med handen),
om jag så skulle måsta löpa över berg och diken.
(Viker upp byxfållarna och springer ut till samma
sida som Eva).

<i>Fredrik</i> (som kommit in, medan Axel talade).
Ja, det var just vackert det här! (Sätter sig ned
på en sten och ser fundersam ut, ser ej de andra
som dragit sig än mera åt sidan). Och min flicka
gick ju från dansen på samma gång som Eva.
Kanske hon också har en främmande karl i
hälarna på sig. (Viker upp sina rockärmar). Men
nog skall den gynnarn få sig av de här starka
armarna!

<i>Eva</i> (kryper fram bakom stenen. Går viktigt
fram mot Fredrik med händerna i fickorna och
mössan på ögonen). Vem är det som skall få sig!
He, he!

<i>Fredrik</i>. Vad är du för en karl, som piper
som en käring?

<i>Elisabet</i>. Jag var här med en annan pojke.
Men nu så gick han dit bort (pekar ut) i sällskap
med en rask tös. Elisabet tror jag hon hette.

<i>Fredrik</i> (häftigt). Säg genast, vart de gingo,
så går jag och vrider nacken av honom!

<i>Elisabet</i>. Det säger jag ej, fast du sku’ vrida
nacken av mig med. Inte skall du nu löpa efter
henne, då du inte löpte efter henne i dansen heller.

<i>Fredrik</i> (för sig). Ja, det var tokigt, men jag
tyckte, att jag alltid hade henne och ville nu
svänga om litet med de andra. När hon gick bort,
märkte jag först, huru illa det var och huru allt
blev tomt och tråkigt, när jag visste, att Elisabets
glada ansikte ej log emot mig där bland de andra
flickornas.

<i>Elisabet</i> (spakare). Jag hörde just, att den där
flickan, som hette Elisabet, klagade över, att deras
gossar alldeles glömde att dansa med dem för de
främmande flickornas skull (slår sig på knäet).
Men se i vår by, där ha vi både ögon och hjärtan
på rätta stället.

<i>Fredrik</i> (springer upp häftigt, tar Elisabet i
kragen och ruskar om henne). Säg genast! Kanske
är det du, som farit av med henne. (Elisabets
mössa faller av vid omruskningen, Fredrik släpper
sitt tag och ser förvånad på henne). Är det du,
Elisabet?

<i>Elisabet</i> (småler och bugar sig). Får jag lov
att be om en dans?

<i>Fredrik</i> (tager henne om livet och trycker
henne intill sig). Ja — alla med dig — din lilla
kanalje! Hur har du ej spelat narri med mig!
(Eva springer in med håret utslaget. Axel följer
efter henne och får fatt henne, då hon stupar mot
en sten).

<i>Axel</i>. Varför springer du undan för mig?

<i>Eva</i>. För att jag vill, att du skall följa efter.

<i>Axel</i>. Men om jag skulle vänt om.

<i>Eva</i>. Jag har just lärt mig, att gossar ej
vända om, så länge man löper undan.

<i>Småskollärarinnan</i> (som med de andra dragit
sig mera fram). Och Eva tycks taga det riktigt
bokstavligt, hon.

<i>Axel</i> (drager Eva intill sig). Men nu har jag
fått dig fatt och nu får du aldrig mera löpa ifrån mig.

<i>Eva</i> (glatt). Sen I, flickor! Nu har Axel
löpt fatt mig för alltid.

<i>Elisabet</i>. Och Fredrik har fått fatt mig, fastän
jag gömt mig i byxor och rock.

<i>Sofia</i>. Och Janne kommer till mig över
brusande hav.

<i>Karolina</i>. Och lyckan förde Per emot mig
på grönskande stig.

<i>Småskollärarinnan</i>. Och jag är så glad åt
allas er lycka! Låt oss nu ta i ring och jubla ut
vår glädje i härlig midsommarnatt! (Alla bilda
ring och sjunga):

<tab><tab><small>Melodi: Klang min vackra bjällra</small>.

<poem>Hej, hur glatt vi svänga om i sommartid
än på berg och äng och än i skog och lid.
Inga tunga sorger mer oss trycka här,
nu vi vunnit var ock en den vi ha kär,
och vi jubla högt vår fröjd och lycka.</poem>

<table o>
<td c>Ridå.
</table>

<img></img>

<table o>
<td c>Pris: 25 penni.
</table>
</chapter>
