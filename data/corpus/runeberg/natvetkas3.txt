
Bengt Lidfors

NATURVETENSKAPLIGA
KÅSERIER

TREDJE SAMLINGEN

AB FRAMTIDENS BOKFÖRLAG MALMÖ





NATURVETENSKAPLIGA
KÅSERIER





NATURVETENSKAPLIGA
KÅSERIER

AV

BENGT LIDFORSS

*

TREDJE SAMLINGEN

*


FRAMTIDENS BOKFÖRLAG,   MALMÖ





Tryckeri-A.-B. Framtiden, Malmö   1913





LIVETS URSPRUNG

I tidningspressen stöter man tid efter annan på
notiser, enligt vilka det lyckats den eller den
framstående forskaren att av oorganisk materie
framställa levande väsen. Helt naturligt väcka
sådana notiser den stora allmänhetens livliga intresse,
diskuteras någon tid och sjunka sedan ner i
glömskans natt. Men hos en och annan läsare kvarstår
nog en undran, hur det i verkligheten förhåller sig
med dessa frågor, som dock äga ett stort både
praktiskt och teoretiskt intresse. Har det organiska
livet på vår planet en gång i begynnelsen uppstått
av oorganisk materie, äger måhända en sådan
process rum än i dag, och om så är, finns det någon
utsikt att man i de vetenskapliga laboratorierna
inom en ej alltför avlägsen framtid skall kunna
göra efter denna process, med andra ord, skapa
levande varelser av död materie?

Så naturliga och berättigade dessa frågor
förefalla från lekmannasynpunkt, lika obenägna äro i
regeln fysiologiens målsmän, när det gäller att
besvara sådana spörsmål. Frågan om det organiska livets
ursprung, yttrade för omkring trettio år sedan en
berömd botanist (Nägeli), tillhör fysiologiens allra
innersta helgedom; dess behandling förutsätter ett
riktigt omdöme på de dunklaste områden, exempelvis
angående frågan om förhållandet mellan organiskt och
oorganiskt, om livets eget väsen, om nutrition,
tillväxt, fortplantning, ärftlighet o. s. v. Därav
kommer det sig, att ehuru frågan om den organiska
världens uppkomst dels på grund av sin enastående
vetenskapliga betydelse, dels på grund av den
bildade allmänhetens intresse för saken väl syntes
ägnad att stämma fysiologerna till meddelsamhet,
så har i allmänhet detta sista och högsta problem
synts dem så invecklat och svårt, att de blott i
förbigående och i största allmänhet velat yttra sig
därom. Dessa fackmännens betänkligheter ha
emellertid icke delats av personer, som äro främmande
för vetenskapen om livsföreteelserna. Frågan om
den organiska världens uppkomst är visserligen av
rent fysiologisk art, men den berör även filosofin
och teologin på tämligen ömtåliga ställen, och på
grund härav kände sig icke blott naturforskare, utan
också filosofer, teologer och litteratörer av alla
grader manade att behandla frågan om livets
ursprung, varvid bestämdheten i åsikter ofta stod
i rakt motsatt proportion till sakkunskapen.

Vid anblicken av sådana fenomen erfar
fysiologen, säger Nägeli, ungefär samma känslor som en
fysiker skulle uppleva, om den stora allmänheten
skulle vilja aktivt deltaga i lösningen av
elektricitetslärans svåraste problem. Kunde frågan om
elektricitetens väsen intressera den stora allmänheten
lika mycket som människans härstamning eller den
organiska världens uppkomst, så skulle fysiken
med häpnad göra den erfarenheten, att dess
dunklaste problem med stigande bestämdhet skulle
diskuteras och avgöras av åskledarefabrikanter, av
förfärdigarne av reumatismkedjor, av telegrafister,
av telegrammens avsändare och mottagare och sist,
men icke minst av journalisterna, som skriva sina
artiklar vid elektriskt ljus.

Det är trettio år sedan Nägeli yttrade dessa
ord, men i stort sett är nog situationen härvidlag
än i dag den samma som på åttiotalet. Aven av
denna grund torde en redogörelse för den nyktra
fackvetenskapens ställning till dessa problem kunna
påräkna ett visst intresse.

*

Läran om uralstring är ingalunda, som man på
vissa håll synes tro, en produkt av
upplysningstidens materialism. Redan Aristoteles lärde, att »det
finns en graduell övergång från det oorganiska till
det organiska, så att det är höljt i dunkel, var det
ena börjar och var det andra slutar»; och denna
övergång betydde för Aristoteles icke blott
förhandenvaron av en serie mellanformer mellan
organiskt och oorganiskt, utan också en faktisk
omvandlingsprocess, i det att t. ex. enligt hans åsikt
ålarna uppkomma genom omvandling av maskar,
som i sin ordning direkt uppstå av oorganisk dy
och slam. Denna tro att organismer, och det även
rätt högt stående, kunna uppstå av oorganisk
materie, var förhärskande under hela medeltiden,
och ännu på sextonhundratalet kunde den om
kemiens utveckling högt förtjänte von Helmont på
allvar uppge, att råttor uppstå genom uralstring i
ett kärl, som innehåller mjöl och en smutsig skjorta.
En helt annan grundval erhöll läran om uralstring,
när genom Leuwenhoeks undersökningar (1675) en
ny värld av för blotta ögat osynliga organismer
upptäcktes, och man nu med mikroskopets hjälp
kunde iakttaga, huru bakterier, jästsvampar,
protozoer o. s. v. i miljoner uppstodo i vätskor, där
man förut ej kunnat upptäcka ett spår av organiskt
liv. På grund av sådana iakttagelser blev t. ex. den
engelske prästen John Needham, för övrigt bekant
genom sina arbeten över befruktningen hos
blomväxterna, en energisk försvarare av
uralstringshypotesen. Kritiska invändningar mot uralstringsläran
förspordes även under tidernas lopp, t. ex. från
Spallanzani, Schwann m. fl., men ännu i Schleidens
berömda lärobok i botanik (från 1861) heter det
om jästsvamparne, att dessa utan förmedling av
andra celler uppstå direkt ur sockerhaltiga vätskor,
som kunna underhålla jäsning.

Onekligen ligger det i sådana fall nära till hands
att antaga en uralstring, ty låter man en kopp
buljong eller ett glas sockervatten stå vid vanlig
rumstemperatur ett par dar, så kan man lätt med
mikroskopets hjälp övertyga sig om att vätskan
formligen vimlar av bakterier och kanske även
andra mikroorganismer. Varifrån ha dessa kommit
om icke genom uralstring? Liksom kristaller av de
mest underbara former uppstå i saltlösningar, så
synas dessa lågt stående organismer uppstå i vätskor
som innehålla organiska ämnen; i båda fallen
tycker man sig stå inför en yttring av den nisus
formativus, den strävan efter form, som är utmärkande
för all materie.

Det är den franske naturforskaren Pasteurs stora
förtjänst att en gång för alla ha skaffat klarhet i
dessa frågor. Pasteur lät vanlig luft stryka fram
genom rör, fyllda med bomullskrut, så att luften
själv gick igenom, men dammkorn och andra i
luften svävande partiklar fastnade i bomullskrutet;
sedan löstes detta i eter, och när den olösliga
återstoden undersöktes under mikroskopet visade
den sig innehålla stora mängder av svamp- och
bakteriefrön, som alltså förefunnits i luften, men
dittills undgått uppmärksamheten. Pasteur påvisade
även, att när det i förut organismfria vätskor
uppstår bakterier, svampar o. s. v., så härstamma dessa
alltid från för blotta ögat osynliga frön, s. k.
sporer, som inkommit i vätskan från luften; en
nybildning av bakterier eller andra livsväsen kunde
aldrig konstateras, alltid framgingo dessa ur sporer,
som i sin ordning bildats av levande organismer.

Pasteurs undersökningar publicerades för omkring
50 år sedan (1862), men ha bekräftats av alla
senare arbeten på detta område.

På åtskilliga håll har man nu tolkat de
Pasteurska försöksresultaten så, som vore därmed frågan
om uralstring definitivt brakt ur världen. Häri
ligger dock en påtaglig överdrift, ty av dessa
resultat framgår endast, att det i socker- och
äggvitehaltiga vätskor, som förvaras vid rumstemperatur,
icke försiggår någon nybildning av organismer.
Däremot ha de Pasteurska försöken ingalunda
bevisar, att en uralstring aldrig har ägt rum, eller att
uppkomsten av levande väsen ur oorganisk materie
under alla omständigheter är omöjlig; endast den
naiva föreställningen, att högt organiserade
svampar och protozoer skulle uppstå direkt ur livlösa
äggvitelösningar, har en gång för alla blivit röjd
ur världen.

*

Innan vi gå vidare torde det vara skäl att
framhålla den väsentliga skillnaden mellan uralstring av
organismer och livlös materies förvandling till
levande substans. Den senare processen se vi
dagligen avspela sig inför våra blickar: varje växande
planta upptar ur jorden och ur luften oorganiska
ämnen, (kolsyra, vatten och salter), som den
omdanar till äggviteämnen, vilka sedan införlivas med
den levande cellsubstansen; en bakterie, som
överföres i buljong, ger på några dagar upphov till
myriader bakterier, vilkas levande kroppssubstans
bildats genom omvandling av buljongens livlösa
näringsämnen. I båda dessa fall förvandlas livlös
materie till levande, men denna omvandling utföres
genom en levande organisms verksamhet. Däremot
har man, som det redan framhållits, ännu aldrig
iakttagit uppkomsten av levande organismer ur
oorganisk materie.

Fråga vi nu vad skillnaden är mellan levande
och livlös materie, så är svaret ingalunda så lätt
som man måhända skulle vänta. Ett växande och
grönskande träd består till största delen av livlös
materie: de yttre barklagren bestå uteslutande av
döda celler, och detsamma är fallet med
huvudmassan av veden, de levande cellerna äro i
stammen huvudsakligen inskränkta till ett relativt tunnt
lager innanför barken. Aven i de gröna bladen
ligger den levande substansen innesluten i celler,
vilkas väggar bestå av livlös materie, och som
dessutom innehålla livlös cellsaft. Något liknande
gäller, ehuru i betydligt mindre grad även för djuren,
vilkas hår uteslutande bestå av livlös materie. Både
hos djur och växter, de må nu stå högt eller lågt
på utvecklingsskalan, visar den levande substansen
genomgående så stora överensstämmelser, att man
kunnat beteckna den med ett för alla levande väsen
gemensamt namn, protoplasma. Det är detta
protoplasma, vars viktigaste egenskaper vi nu vilja skärskåda.

Liksom människokroppen i sin helhet till mer
än hälften (59 proc.) består av vatten, så utgör
även vattnet den kvantitativt viktigaste
beståndsdelen i protoplasmat, där dess procenthalt vanligen
utgör 70—85 procent. Bland de övriga ämnena
som ingå i protoplasmat äro äggviteämnena de
viktigaste. Äggviteämnena uppbyggas av fem
grundämnen, nämligen kol, väte, syre, kväve och svavel;
redan denna sammansättning låter ana, att
äggviteämnena böra vara relativt lätt sönderdelbara
föreningar, så ju nästan alla explosiva ämnen just
bestå av kvävehaltiga kolföreningar. Men medan
de vanliga sprängämnena, nitroglycerinen,
bomullskrutet, pikraterna o. s. v. äro jämförelsevis enkelt
byggda föreningar, äro äggviteämnena ytterligt
sammansatta, så att en enda äggvitemolekyl kan
beräknas innehålla lika många atomer som man en
klar vinternatt ser stjärnor på himlen. Utom
äggviteämnen innehåller den levande substansen alltid
smärre mängder fosfatider (fosforhaltiga fett av mycket
invecklad struktur, s. k. ädelfett) och salter av kalium,
järn, magnesium o. s. v. Med hänsyn till sin
fysikaliska beskaffenhet visar protoplasmat allt efter
vattenhaltens växlande mängd alla övergångar från
flytande till geléartad och ännu fastare konsistens.

Detta är i allra största korthet, vad kemien lär
oss om den levande substansens beskaffenhet. Men
det är härvid att märka, att vi på denna väg aldrig
kunna komma till någon uppfattning om den inre
arkitektur, som gör protoplasmat till det substrat,
vari livsföreteelserna kunna avspela sig; ty den
första behandling, som kemisten låter den levande
substansen undergå, när han vill undersöka dess natur,
medför protoplasmats ögonblickliga död, vad
kemisten får i sina händer är alltså endast döda
brottstycken av det som en gång var levande. Om
vi tänka oss, att en person, som ville komma under
fund med ett fickurs inre byggnad, stötte sönder
detta i en mortel och sedan analyserade pulvret
på kemisk väg, så vore det en trogen parallel till vad
man kan ernå genom kemisk analys av levande celler.
För den som vill konstruera ett ur, är det
naturligtvis av ett visst värde att veta i hur stor procent
guld, silver, nickel, järn, kol, kisel o. s. v. ingå i dess
sammansättning, men härmed ges naturligtvis ej den
ringaste inblick i den inre byggnad, som gör uret
till en tidvisare. Först genom ett noggrannt
studium av de inre delarnas sätt att funktionera kunna
vi få någon inblick i maskineriet; det samma gäller
i stort sett även om den levande materien,
protoplasmat.

Från flera håll har man framhållit, att vad som
särskilt karaktäriserar den levande substansen
gentemot den livlösa, är dess strävan efter bestämd
och varaktig form; varje växt- och djurart, till och
med den minsta bakterie, har sin bestämda form
och sina bestämda dimensioner. Helmholtz ger ett
djuptänkt uttryck åt denna tankegång, då han
yttrar, att liksom lågan till synes förblir densamma
och består vidare, ehuru hon i varje ögonblick i
sin virvel drar in brännbara gaser och syre från
luften, och liksom vågen ilar fram i oförändrad
gestalt och dock i varje ögonblick bygger upp sig
av nya vattenmängder, så är också i den levande
varelsen icke den bestämda massan materie, som i
ett givet ögonblick utgör kroppen, det väsentliga
för individualitetens (livets) bestånd; vad som
persisterar som den levande individen är liksom hos
lågan och vågen endast rörelseformen, som oavlåtligt
drar in ny materie i sin virvel och utstöter den
gamla. Från en helt annan utgångspunkt kommer
även H. St. Chamberlain till den uppfattningen,
att en bestämd gestalt är den karaktäristiska för
allt levande. Otvivelaktigt ligger det både i
Helmholtz' och Chamberlains åsikter en beaktansvärd
sanning, men å andra sidan visar ofra den
oorganiska (livlösa) materien en nisus formativus, som
frambringar de underbaraste gestalter. Så kunna
t. ex. snöflingor under vissa omständigheter taga
former, som vid ringa förstoring på det mest
överraskande sätt likna blommor (t. ex. primula,
chrysanthemum o. s. v.), och även isblommorna på
våra fönster visa ju ofta en förvånande likhet med
ormbunkar, havsalger och mossor. När rent vatten
kan åstadkomma sådan verkan, är det ju ej
överraskande, att andra, mera komplicerade ämnen
kunna visa ännu underbarare former, och redan på
denna grund torde man göra klokt i att ej lägga
alltför stor vikt vid gestalten som den levande
substansens privilegium.

Låt oss då hos en lågt stående organism,
exempelvis hos en amöba, undersöka vad det är för
företeelser som göra att vi tillskriva den liv. I
första hand finna vi att amöban livnär sig: hon upptar
föda utifrån, som förarbetas och assimileras, och
av vilken de osmältbara resterna sedan utstötas.
Under mikroskopet kunna vi direkt iakttaga, hur
amöban, när den kommer i beröring med en liten
grön algtråd, slingrar sig omkring denna, suger in
den i sin kroppsmassa, underkastar den en
regelrätt matsmältningsprocess och sedan utstöter de
osmältbara resterna. Studera vi amöban nogare, så
finna vi att den har förmågan att röra sig, d. v. s.
den kryper på underlaget, och liksom de fritt
kringsimmande bakterierna visar hon en viss
målmedvetenhet genom att uppsöka sådana ställen, där
det finns riklig tillgång på näring. Undersöker man
ett större antal amöbor, så finner man i regeln en
eller annan som befinner sig i en klyvningsprocess,
som till sist leder därhän, att två dotteramöbor
uppstå, vilka sedan växa ut till den för arten
karaktäristiska storleken. Slutligen skulle vi genom
användning av tämligen invecklade apparater kunna.
övertyga oss om att amöban andas, d. v. s. upptar
syrgas ur vattnet och avsöndrar kolsyra, alldeles
som vi människor.

Här ser det ju ut, som om vi hade fått ett fast
grepp i det levande; ty alla dessa processer —
näringsupptagande och näringsberedning, tillväxt,
fortplantning genom delning, rörelseförmåga,
andning — äro, det synes oss otvivelaktigt, de levande
organismernas privilegium. Låt oss emellertid, innan
vi göra oss för säkra, se till, vad den livlösa
materien kan prestera i den vägen.

Det visar sig då, att det i flera fall lyckats den
experimentella forskningen att på ett överraskande
sätt efterhärma flera av de viktigaste
livsprocesserna. Låter man t. ex. en liten fin glastråd
överdragas med schellack, som får intorka, och bringar man
sedan denna tråd i beröring med en droppe
kloroform, så börjar droppen röra sig och ändra form: den
kringflyter och uppslukar glastråden, därpå löses
schellacköverdraget, och sedan detta skett, utstöter
kloroformdroppen den på detta sätt avslickade
glastråden. Överensstämmelsen med amöban, som
uppslukar, utsuger och sedan utstöter algtråden, är
ju påfallande, och blir ännu större, om man i stället
för den styva och korta glastråden använder en
längre, böjlig, likaledes med schellack överdragen
bomullstråd: denna drages då in i kloroformdroppen 
och rullas här i hop till ett nystan, alldeles
som amöban förfar med längre algtrådar.

På samma sätt har man kunnat med livlösa
vätskedroppar efterhärma de målmedvetna rörelser,
genom vilka vissa amöbor och i ännu högre grad
de rörliga bakterierna uppsöka näringsrika trakter.
Dessa rörelser kan man lätt iakttaga, om man i
en vätskedroppe, som innehåller
förruttnelsebakterier, inför ett litet rör fyllt med buljong eller
något annat näringsämne: bakterierna vandra då i
stora skaror in i röret. Skakar men ricinolja med
8o-procentig alkohol, så att oljan fördelas till fina
droppar, och inför man i denna vätska ett litet
glasrör fyllt med kloroform, så får man bevittna,
att oljedropparna i stora skaror vandra eller kanske
krypa in i röret, alldeles som voro de hungriga
amöbor; samma effekt erhålles även, om röret är
fyllt med nejlikolja eller 5-proc. kalilut. T. o. m.
tunga kvicksilverdroppar kan man förleda till som
det tyckes målmedvetna vandringar, om man inför
dem i utspädd svavelsyra och i denna blandning
nedlägger en kristall av kromsyrat kali: efter en
stund börja då kvicksilverkulorna ändra form och
förflytta sig i riktning mot kromatkristallen.

Vad de övriga livsföreteelserna beträffar så är
det ju en känd sak, att även livlösa kristaller kunna
växa, och på senare åren har man funnit, att en
del av de märkliga kroppar, som kallas flytande
kristaller, kunna föröka sig genom en delning, som
i vissa fall till det yttre fullkomligt
överensstämmer med jästsvamparnas knoppning, i andra fall
mera liknar bakteriernas tudelning. Vad slutligen
andningen beträffar, så är även den en process, som
i vissa fall tycks kunna överleva livet självt. Dödar
man t. ex. en potatis genom kokning, så är det
visserligen slut med allt vad andning heter; men
dödar man potatisen genom köld, d. v. s. genom
stark frysning, så är den efter upptöandet död,
men den för andningen karaktäristiska
kolsyreavsöndringen fortfar ännu en god stund. Ännu
klarare ligga förhållandena med hänsyn till den
livsprocess, som hos en del lägre organismer så att
säga vikarierar för den normala andningen och
vanligen kallas jäsning. Ur de med kiselstoft
sönderrivna jästsvampcellerna har man nämligen lyckats
isolera ett ämne, som är i stånd att utföra det
arbete, som man förut trodde vara de levande
jästsvampcellernas monopol, nämligen förjäsa socker
till alkohol och kolsyra. Man behöver endast
försätta en druvsockerlösning med en knivsudd av det
vita pulver, som kallas zymas, för att se den vanliga
alkoholjäsningen gå av stapeln med full intensitet,
oaktat inga jästsvampar finnas närvarande.

Då nu härtill kommer att det endast är en
tidsfråga, när det lyckas den organiska kemien att med
konst framställd äkta äggviteämnen, så kunde det
ju tyckas, som voro vi ganska nära det mål, som
i mer än ett årtusende föresvävat den mänskliga
fantasien: att med konst framställa en levande
varelse. I själva verket finns det också vetenskapliga
optimister, som anse, att detta problem numera
står på dagordningen och bör kunna lösas inom en
icke alltför avlägsen framtid. Till dessa forskare
hör särskilt den initiativrike, men i många fall
tämligen okritiske amerikanaren Jacques Loeb, som
menar att tiden nu är kommen för naturforskaren
att på allvar gripa sig an med uppgiften att
förvandla livlös materia till levande. Denna ljusa
tillförsikt betraktas emellertid på andra håll med en
avgjord skepsis, och det även av naturforskare, som
ej ha något att invända mot sakens rent
principiella sida. Här står på sätt och vis amerikansk
optimism emot europeisk pessimism, och det bör
ju då kunna intressera oss att höra de skäl, varpå
européerna grunda sin pessimistiska uppfattning.

*

Betrakta vi först de fall, då det lyckats den
experimentella forskningen att mer eller mindre
naturtroget efterhärma livsföreteelser utanför
organismen, så kan det ej bestridas, att dessa äro
mycket intressanta och i vissa fall ägnade att sprida
ljus över de krafter, som äro verksamma i den
levande organismen. Men vid en närmare
granskning visar det sig, att likheten mellan dessa
fysikaliska experiment och de verkliga livsföreteelserna
mestadels är en rent yttre, och att den inre
frändskapen ofta ej är större än den mellan en isblomma
på fönsterglaset och en levande växt. När vi se
en skara oljedroppar styra in i ett hårrör, som
innehåller kloroform, är ju den yttre likheten med
bakteriernas inströmmande i ett rör med
sockervatten påtaglig, men i verkligheten finns det också
stora olikheter: för det första äga bakterierna ett
spårsinne så fint, att de lockas av t. ex. koksalt i
en förtunning 1: 100,000; vidare kan detta fina
spårsinne bringas att försvinna genom en lätt
bedövning med kloroform eller eter, så att bakterierna
alltjämt simma omkring i vätskan, men ur stånd att
uppspåra näringen; och även dessa rörelser kan
man lätt nog bringa till stillestånd genom att 
utestänga syrgasen, då bakterierna omedelbart
försjunka i ett tillstånd av dvala, som vid längre
inverkan övergår i död. Allt detta visar, att den
inre mekanismen vid bakteriernas rörelser måste
vara av en mycket invecklad beskaffenhet och
ingalunda identisk med de ändringar i yttrycket,
som betinga olje- och kvicksilverdropparnas
vandringar mot ett bestämt mål. Till samma resultat
leder även en noggrann undersökning av de lägsta
organismernas struktur: medan man ännu för trettio
år sedan antog, att en amöba endast bestode av
en enkel homogen droppe äggvita, har de senare
årens forskningar ådagalagt, att även de obetydligaste
bakterier äga en mycket invecklad struktur, som
fullkomligt motsvarar de ofta synnerligen
komplicerade livsyttringar, som de prestera. För att blott
taga ett exempel, så avsöndra de vanliga
förruttnelsebakterierna och mögelsvamparna ämnen, som
äro jämförliga med djurens magsaft och som tjäna
till att överföra den utanför bakterierna befintliga
födan i sådan form att den kan upptagas och
assimileras. Det har nu visat sig, att bakterierna
äga förmågan att reglera magsaftens beskaffenhet
allt efter den föda som står dem till buds, så att
närvaro av stärkelse föranleder bakterierna att
avsöndra en magsaft, som är i stånd att lösa
stärkelse, äggvita framkallar en annan slags magsaft,
rörsocker en tredje o. s. v. Det ligger därför
åtskillig sanning i det på sista åren ofta hörda
yttrandet, att våra dagars forskning snarare ökat än
minskat klyftan mellan organismernas värld och den
livlösa materien; och med all aktning för de
amerikanska forskarnas tankeflykt och energi, torde
man dock ha goda skäl att icke dela deras
förhoppningar, som tro att det blott är en tidsfråga,
när det skall lyckas vetenskapen att blåsa liv i det
livlösa.

I detta samband kan det emellertid vara skäl
att erinra om några synpunkter, som redan för
trettio år sedan framställts av den berömde
botanisten Carl von Nägeli, som på sin tid var en
övertygad anhängare av läran om uralstring. Nägeli
betonar, att när det gäller uppkomsten av levande
väsen ur livlös materie, så får man ingalunda
föreställa sig, att dessa livets förstlingar voro lika högt
organiserade som de lägsta av de bakterier,
pro-tozoer o. s. v., vilka vi kunna iakttaga, med
mikroskopet. Tvärtom måste man antaga att de första
livsformerna varit av en oerhört enkel beskaffenhet
och därjämte av så ringa dimensioner, att de ej
skulle kunnat upptäckas med mikroskopets hjälp.
Detsamma gäller enligt Nägeli även om de
organismer, som måhända än i dag uppstå ur livlös
materie: på grund av sin oerhörda litenhet kunna
de ej upptäckas på mikroskopisk väg, och om de
för övrigt ej röja sin närvaro genom
jäsningsprocesser, gasutveckling o. s. v., så har man ej någon
utsikt att kunna konstatera deras existens. För
dessa hypotetiska urorganismer föreslog Nägeli
benämningen probier.

I och för sig kan det svårligen sägas ligga något
orimligt i antagandet att det existerar organismer,
som äro lika mycket mindre än de minsta av oss
kända bakterierna som dessa äro mindre än
människan; i varje fall vore det ju rätt underligt,
om den undre gränsen för organismernas storlek
skulle sammanfalla med gränsen för mikroskopens
prestationsförmåga omkring år 1900. Hela denna
fråga fick nytt intresse, när det för några år sedan
(1903) lyckades ett par forskare i Tyskland att
konstruera ett mikroskop, som med hänsyn till
förmågan att förstora väsentligen överträffade de
bästa dittills kända instrument. Medan man med de
bästa mikroskopen från det världsberömda
Zeiss-verket i Jena praktiskt taget endast kunde
varsebliva föremål, vilkas storlek översteg 1/4000
millimeter, har man med Siedentopf´s och Zsigmondys
ultramikroskop kunnat konstatera existensen av
partiklar, vilkas genomskärning endast utgör 1/200000
millimeter, och som alltså icke äro synnerligen
större än vissa äggviteämnens molekyler. Tack vare
uppfinningen av ultramikroskopet hoppades man nu
på många håll att få stifta närmare bekantskap
med en hel värld av organismer, som dittills på
grund av sina minimala dimensioner undgått
uppmärksamheten och måhända rent av konstatera
uppkomsten av de Nägeliska probierna. Att börja
med uppdöko också från skilda håll uppgifter,
enligt vilka förekomsten av sådana ultramikroskopiska
organismer skulle vara något ytterst vanligt i 
naturen. En kritisk efterprövning har emellertid givit
vid handen, att alla dessa uppgifter berott på
felaktiga observationer, i det att livlösa, men i häftigt
vibrerande rörelse stadda småpartiklar förväxlats
med levande organismer. I stället har det
genomgående visat sig, att överallt där man på grund av
förändringar i substratet (förruttnelse, gasutveckling
o. s. v.) kunde förutsätta närvaron av levande väsen,
dessa också kunnat upptäckas med de vanliga
mikroskopen, alltså ej ha en genomskärning
understigande 1/4000 millimeter. I själva verket stämmer
detta på erfarenhetens väg vunna resultat ganska
väl överens med de beräkningar, som en belgisk
forskare (Errera) gjort angående förhållandet
mellan organismernas dimensioner och
äggvitemolekylernas storlek. En av de vanligaste
förruttnelsebakterierna (Bacterium Termo) har en längd av
ungefär 2/1000 millimeter, den är alltså med
hänsyn till sin längd en miljon gånger mindre än en
människa och hundra miljoner gånger mindre än
ett av de berömda jätteträden, mammutträdet eller
Australiens feberträd. Errera uppkastar nu den
frågan, om det finns organismer som äro en miljon
eller hundra tusen eller blott tiotusen gånger mindre
än de vanliga bakterierna. Med stöd av vad man
från kemien vet om äggvitemolekylernas storlek och
vikt beräknar Errera, att en bakterie om 1/10000
millimeters genomskärning på sin höjd kunde
innehålla 10,000 äggvitemolekyler, en sådan med
1/20000 millimeters genomskärning blott 1,000 
äggvitemolekyler, och i en bakterie som blott
mätte 1/100000 millimeter skulle det endast
rymmas 10 äggvitemolekyler. Nu har man all
anledning antaga, att det for livsföreteelsernas
regelrätta gång kräves ett så pass invecklat maskineri,
att redan 1,000 äggvitemolekyler representera en
alltför ringa substansmängd för uppbyggandet av
en organism, liksom 1,000 tegelstenar väl räcka till
för att bygga upp en pelare, men ej något hus.
Av allt att döma förhåller det sig så att
organismer, mycket mindre än de minsta av oss kända
bakterier ej existera på vår planet, och härmed är
då även sagt, att vi ej ha att räkna med
förekomsten eller bildningen av varelser motsvarande de av
Nägeli postulerade probierna.

Så se vi oss då steg efter steg drivna till att
med nej besvara frågan, om levande organismer i
våra dagar uppstå ur livlös materie: så vitt
vetenskaplig erfarenhet sträcker sig är detta ej fallet.
Att det inom närliggande tid skulle lyckas
vetenskapen att med konst framställa levande organismer
är föga sannolikt. Återstår den tredje frågan,
huruvida det finns skäl för det antagandet, att det på
vår jord, under äldre perioder, har ägt rum en
spontan nybildning av organismer ur livlös materie,
alltså en uralstring i ordets egentliga mening.

*

För att ställa denna fråga i dess rätta dager
måste vi erinra oss, att enligt den Kant-Laplaceska
teorien, vars riktighet i våra dagar synes vara mera
betryggad än någonsin, vår jord en gång befunnit
sig i ett glödande, gasformigt tillstånd samt först
så småningom avsvalnat till en sådan temperatur,
att organismer överhuvudtaget kunde existera på
densamma. Då vi naturligtvis ej kunna räkna med
övernaturliga skapelseakter, återstå endast två
alternativ: antingen har livet en gång uppstått på
vår planet, och då naturligtvis genom ombildning
av livlös materia, eller också har livet tillförts
jorden utifrån, från världsrymden.

Det senare alternativet förefaller ju i förstone
ganska äventyrligt, men har det oaktat omfattats
med värme av flera framstående naturforskare,
bland andra vår berömde landsman Arrhenius. I
vetenskaplig form synes denna tankegång, som av
allt att döma har mycket gamla anor, först har
framställts av den tyske läkaren H. E. Richter,
vilken tycks ha fått uppslaget till sin tankegång
genom läsning av Flammarions bok om ett flertal
bebodda världar. Efter Richters uppfattning sväva
i världsrymden utomordentligt små livsformer, celler
eller grupper av celler, som i händelse de genom
meteorer överföras på en beboelig himlakropp,
utveckla sig vidare och ge upphov till den växlande
mångfalden av djur och växter. Man har gentemot
denna teori, vars vetenskapliga berättigande med
ett märkligt eftertryck försvarats av lord Kelvin 
och Helmholtz, med rätta invänt, att en transport
av livsfrön genom meteorstenar är otänkbar redan
på den grund, att dessa efter sitt inträde i
jordatmosfären bli glödande på ytan, — och huru
livsfröna skulle kunna ha trängt så djupt in i
meteorens inre, att de ej påverkades av glödhettan
på ytan, är svårt att förstå. Arrhenius förkastar
därför fullkomligt tanken på en transport genom
meteorer, men påpekar i stället att det tryck, som
solstrålarna utöva, och som — på grund av sin
svaghet — först i detta århundrade kunnat
experimentellt påvisas, dock är starkt nog för att kunna
stöta ut i världsrymden kroppar av så ringa
storlek, som vi kunna förutsätta hos åtskilliga
bakteriers sporer. Enligt Arrhenii beräkningar skulle
sådana från jorden frigjorda och av
strålningstrycket drivna livsfrön redan efter tjugo dygn
överskrida Mars' bana, Jupiters bana efter åttio dygn
och Neptunbanan efter 14 månader; det närmaste
solsystemet, Alfa Centuari, skulle de nå efter
9,000 år.

Emot möjligheten av en sådan genom
strålningstrycket förorsakad transport av livsfrön genom
världsrymden, har man invänt, att de ifrågavarande
sporerna under färden skulle utsättas för en så
vittgående uttorkning, en så stark köld och en så
intensiv bestrålning med ultraviolett ljus, att var
och en av dessa faktorer för sig vore tillräcklig
att på kort tid förgöra deras livskraft. Dessa
invändningar förefalla synnerligen befogade, då man 
vet, att, världsrymden är ett lufttomt rum, där
uttorkningen alltså måste försiggå synnerligen
intensivt, och då man betänker, att de av
strålningstrycket framdrivna sporerna redan vid passerandet
av Neptunbanan utsättas för en köld av mer än
200 grader under noll. Direkta försök ha emellertid
visat, att vissa bakteriesporer äga en överraskande
motståndskraft både mot uttorkning och köld, så att
de t. ex. utan att förlora sin livskraft kunna i flera
dygn uthärda en köld av 225 grader under noll. Vad
slutligen den ultravioletta bestrålningen angår, så
tyckes det icke osannolikt, att just den starka
uttorkningen i förening med den intensiva kölden kunde
vara i stånd att skydda bakteriesporerna mot den
förstörande inverkan, som dessa strålar annars
utöva på flertalet bakterier. Dessutom är det, som
Arrhenius framhåller, väl tänkbart, att den starka
kölden kan verka konserverande på sporernas
livskraft, i det att de ämnesomsättningar, som under
normala förhållanden småningom medföra
grobarhetens förlust, vid dessa låga temperaturer försiggå
ytterst långsamt. Då man vet, att en del
bakteriesporer under de på vår jordyta rådande
förhållandena kunna bevara sin grobarhet i över hundra
år, kan man från biologisk synpunkt svårligen
förneka möjligheten av att de i världsrymden
kringflygande sporerna skulle kunna bibehålla sin
grobarhet i årtusenden.

Nu är det emellertid klart, att frågan om en
uralstring ingalunda är brakt ur världen, om vi 
antaga, att det organiska livet på vår jord utvecklat
sig ur livsfrön, som hitförts från andra
världskroppar; ty nästa fråga blir, varifrån dessa främmande
livsfrön härstamma, och därmed är problemet icke
löst, utan förlagt till en annan del av världsalltet.
Anhängare av panspermihypotesen, som man kallar
denna lära om livets allestädesnärvaro i
världsrymden, gå emellertid ett steg vidare och antaga att
livet är evigt liksom materien och kraften, och att
det är lika meningslöst att forska efter livets
ursprung som efter materiens eller rörelsens
uppkomst. Enligt denna uppfattning är världsrymden
uppfylld av livsfrön, som aldrig uppstått ur den
livlösa materien, utan existerat av evighet, och som,
när de händelsevis hamna på en beboelig planet,
av egen kraft utvecklas vidare till allt högre
livsformer. Man skulle kunna förbinda denna teori
med Weismann´s uppfattning, enligt vilken de
encelliga organismerna, hos vilka det ännu icke inträtt
någon differentiering i kroppsplasma och könsplasma,
äga fysisk odödlighet, så att de visserligen kunna dödas
med yttre våld, men däremot ej äro dömda att dö
den naturliga döden av ålderdomssvaghet: odödliga
väsen tillskriver man ju gärna en evig föruttillvaro.
Emellertid är det att märka, att medan den
livlösa materien är oförstörbar, så kunna vi när som
helst förstöra levande materie d. v. s. förvandla
den till livlös; men bortsett härifrån är själva
grundtanken i panspermien, att det i världsrymden,
mellan uppstående och förgående solsystem, från 
evighet till evighet flyga omkring små partiklar
bestående av äggviteämnen och fosfatider, i själva
verket så monströs, att den bland nutidens
biologer torde räkna mycket få anhängare.

*

Så föras vi då åter till det andra alternativet:
att livet i sina allra enklaste former en gång har
uppstått ur livlös materie, och då finnes inte
rimligt skäl för att denna process ej skulle kunna ha
ägt rum på vår jord lika väl som på någon annan
himlakropp. Enligt den Kant-Laplaceska teorien
har ju jorden en gång befunnit sig i ett glödande
gasformigt tillstånd, och under den långa,
årmiljoner varande mellanperiod, under vilken den
glödande massan avsvalnade till sin nuvarande
temperatur, har det på vår jord rått förhållanden, som
vi nu svårligen kunna göra oss reda för i detalj,
men som av allt att döma måste ha varit
himmelsvitt skilda från de nu rådande. Så mycket synes
dock säkert, att en mängd kemiska föreningar,
vilkas bildning vi numera endast få bevittna i våra
kemiska laboratorier och fabriker, då kunnat
uppstå spontant i naturen. Så t. ex. förena sig kol
och kväve i glödhetta till cyan, som å ena sidan
är den verksamma beståndsdelen i blåsyra, men
som därjämte enligt vad nyare undersökningar synas 
visa, hos många gröna växter är ett förstadium,
som kolet och kvävet passera på vägen fram till
äggvitebildningen. Utan kännedom om dessa
sistnämnda förhållanden har fysiologen Pflüger redan
på sjuttiotalet hänvisat på den möjligheten, att
cyan, kolväten och andra föreningar, som ingå i
äggviteämnena, till att börja med bildats i glödhettan
och sedan under den fortgående avsvalningen följt
sin naturliga böjelse att förtäta sig till mera
sammansatta föreningar, så att slutligen, sedan även
vatten och salter kunnat deltaga i omsättningarna,
äggviteämnen uppstått. I denna spontana
äggvitebildning ser Pflüger livets begynnelse.

Man kan mot denna uppfattning med skäl
invända, att bildning av äggvita är en sak,
uppkomsten av liv en annan. Det är ju blott en tidsfråga,
när det skall lyckas Emil Fischer i Berlin att med
konst framställa äggviteämnen, men därifrån och
till skapandet av levande organismer är det ju
ännu ett långt steg. Den djupa klyfta, som skiljer
levande materie från livlös, komme ju att efter en
sådan upptäckt kvarstå lika oöverstiglig som förut,
och pessimisterna, som proklamera kemiens och
fysikens maktlöshet gent emot livets gåtor, skulle
ånyo få vatten på sin kvarn.

Och dock torde man redan nu med fog kunna
ifrågasätta, om klyftan mellan levande och livlös
materie verkligen är så oöverstiglig, som man på
många håll vill låta påskina. Ty på samma gång
man kommit under fund med, att även de lägsta 
av oss kända organismerna äga en mycket
invecklad struktur, har man även lärt känna ämnen, som
med en viss rätt kunna sägas bilda en övergång
mellan levande och livlös materie. Det är de s, k.
fermenten. Man betecknar med detta namn en del
ämnen, som ha den märkliga förmågan att kunna
påverka andra ämnen i en viss riktning utan att
därvid själva undergå någon förändring. Ett i
djur- och växtriket mycket utbrett ferment är den
s. k. diastasen, som förvandlar stärkelse till socker,
och som förekommer i växternas blad, i spott, i
blod, mjölk o. s. v. Till fermentens grupp hör
även den verksamma beståndsdelen i magsaften
(pepsinet), som klyver äggviteämnena i enklare
beståndsdelar, s. k. peptoner, vidare den redan
omnämnda zymasen, som finnes i jästsvamparna och
förorsakar sockrets förjäsning till kolsyra och
alkohol, samt invertinet, som likaledes produceras av
jästsvamparna, och som sönderdelar rörsockret i
dess beståndsdelar druvsocker och fruktsocker.
Fermenten äga alltså en anmärkningsvärd grad av
aktivitet, men äro samtidigt — liksom det levande
protoplasmat — ytterst ömtåliga för yttre
inverkningar. Vid uppvärmning till 70—80 grader
förlora fermenten sin förmåga att påverka andra ämnen;
samma förstörande inverkan utöva även syror,
alkalier, salter av tunga metaller, överhuvudtaget alla
ämnen, som äro giftiga för det levande
protoplasmat. Härvid är det att märka, att vissa av dessa
gifter t. ex. fria från syror i mycket utspädd form kunna 
verka starkt stimulerande på fermenten, så att deras
aktivitet mångdubblas; andra ämnen t. ex.
koppar-och kvicksilversalter kunna verka paralyserande
redan vid en koncentration av 1: 100,000 och ännu
lägre. Den inneboende aktiviteten och den
utomordentligt starka känsligheten gent emot kemiska
inverkningar äro ju egenskaper, som rätt mycket
erinra om det levande protoplasmat. Analogien
förhöjes emellertid ytterligare därav, att det, enligt
vad man på senare åren kunnat konstatera, finns
ferment, som äga förmågan att av enklare
föreningar uppbygga mera sammansatta. Så känner man
ferment, som av enkla sockerarter kunna framställa
mera komplicerade, andra som av fettsyror och
glycerin kunna uppbygga äkta fettarter o. s. v.
Av särskilt intresse är att man på senare åren
upptäckt ferment, som av relativt enkla föreningar
(s. k. aminosyror) kunna uppbygga ett slags
äggviteämnen, som man kallar plasteiner; till denna
grupp hör bl. a. magsaftens pepsin, som av allt
att döma själv är ett äggviteämne. Tänka vi oss
nu ett sådant äggviteartat ferment, som är i stånd
att av enklare beståndsdelar uppbygga ett med
sin egen substans likartat äggviteämne, så stå vi
inför ett något, som visserligen icke är en organism,
men som dock genom sin förmåga att assimilera
och växa principiellt skiljer sig från livlös materie
i vanlig mening. Med andra ord, vi hade här en
motsvarighet till de primitiva förstadier, som 
enligt Nägelis mening måst ha föregått den
organismvärld, som vi  för närvarande känna.

Måhända är det icke alldeles uteslutet, att
sådana övergångsstadier mellan levande och livlös
materie, som vi här ponerat, verkligen finnas i
naturen, fast de under de på vår planet nu rådande
förhållandena ej kunna föra en självständig existens,
utan äro bundna vid högre organismer. Hos arter
av de som prydnadsväxter ofta odlade släktena
Abutilon och Ligustrum finner man stundom individer
med vitspräckliga blad, och det har visat sig, att
om grenar med sådana blad ympas in på buskar
med ofläckat grönt bladverk, så frambringar en
sådan buske sedermera vitspräckliga blad; med
andra ord, vitspräckligheten kan överföras från den
ena busken till den andra som vore den en av
bakterier framkallad smitta. Detta synes emellertid
icke vara fallet, tvärtom tala alla hittills gjorda
erfarenheter för, att man här har att göra med
ett mystiskt något, ett levande smittämne, som icke
är en formad organism, men dock har förmågan
att livnära sig (assimilera) och växa. Måhända står
man här verkligen inför ett av dessa livets
begynnelsestadier, som numera i allmänhet ej ha några
existensbetingelser på vår jord, men som i
undantagsfall ännu leva kvar som inhysingar hos andra
högre organismer.

Med dessa antydningar ha vi redan glidit ett
gott stycke ut på hypotesernas mark, vilket ju är
ursäktligt nog, när man rör sig på ett område, 
där så mycket är tänkbart, men nästan ingenting
vetenskapligt bevisat. Då man emellertid besinnar,
att den nutida fysiologien med alla sina stolta
erövringar dock är en mycket ung vetenskap, knappt
hundra år gammal, så nästan svindlar man vid tanken
på de överraskningar, som framtidens fysiologi kan
komma att bereda mänskligheten. Men samtidigt
inser man också det meningslösa i att av den
nutida fysiologiens oförmåga att framställa levande
väsen med konst draga negativa slutsatser med
hänsyn till framtidens möjligheter härvidlag. Liksom
den, som vill bygga ett lokomotiv, icke blott måste
äga järn till sitt förfogande, utan också känna
lokomotivets konstruktion i dess minsta detaljer,
så måste man för att bygga upp en organism både
kunna framställa äggviteämnen, fosfatider o. s. v.
och dessutom i grunden känna protoplasmats
innersta struktur: ingendera av dessa fordringar
förmår fysiologien för närvarande att uppfylla, alla
försök att uppbygga en levande cell äro för
närvarande från vetenskaplig synpunkt lika fåfänga
som om en vilde, som icke känner bruket av
metaller, skulle vilja försöka att av rör och lera
bygga ett pansarskepp. Eller, för att ingå på en
tankegång av fysikern Mach: om vi tänka oss en
vild folkstam på en sådan kulturnivå, att de väl
förstå att släcka, men ej att med konst framkalla
eld, så skulle det för en tänkare bland dessa vildar
ligga nära till hands att formulera satsen: eld kan
endast uppstå av eld. Ungefär i samma läge 
befinna vi nutidsmänniskor oss gent emot livet: vi
kunna utsläcka, men ej tända liv, och följaktligen
uppstår även hos oss den lärosatsen, att liv endast
kan uppstå av liv, fast denna sats i grunden ej är
bättre motiverad än vildens: all eld av eld.

Skulle det emellertid en gång lyckas framtidens
vetenskap att förvandla livlös materie till levande,
så får man dock ej tro att livets gåta därmed vore
löst i dess helhet. Ty dels visar sig även den
livlösa materien vid närmare analys vara en ganska
mystisk substans och något helt annat än den tröga,
rumfyllande massa, för vilken man vanligen håller
den, dels har det i hela denna framställning
hittills endast varit tal om den sida av livet, som vi
kunna uppfatta med våra yttre sinnen, och som vi
kalla det fysiska livet, medan däremot det psykiska
livet (själslivet) med avsikt lämnats ur räkningen.
Att upptaga dessa frågor till behandling skulle
emellertid föra oss bort från den exakta
naturforskningen och in på psykologiens och filosofiens
domäner, vilket vore tämligen omotiverat i en
framställning, som endast vill visa, hur våra dagars
naturvetenskap ställer sig till den vanskliga frågan
om livets ursprung.

*





SPECIALISERINGENS  FAROR

I geologiska läroböcker finner man stundom en
grafisk framställning av de olika växt- och
djurgruppernas uppträdande under de olika
geologiska tidsåldrarna. Man ser ormbunkarna
symboliserade av ett svart streck, som börjar med en
fin udd nere i silurformationen, men blir allt
tjockare under devonperioden och under
kolperioden når sin största bredd, för att sedan åter
avsmalna och som en fin linje genomlöpa trias,
jura-och tertiärperioden ända upp till våra dagar. På
samma sätt ser man de linjer, som representera
barrträden och kottepalmerna, groddjur och reptilier,
taga sin början i jordens forntid, i perm- och
kolperioden, för att under den geologiska
medeltiden — trias-, jura- och kritperioden — svälla
upp till en betydande tjocklek samt sedan åter
krympa ihop och som jämförelsevis smala streck
nå upp till nutiden. Däremot symboliseras fåglar
och däggdjur samt blomväxterna av linjer, som börja 
i jordens medeltid, men sedan med ständigt
tilltagande tjocklek genomtränga tertiär- och
diluvialperioden fram till modärn tid. I ännu högre grad
gäller detta om människans linje, som visserligen
börjar betydligt senare, men på grund av sin
hastigt tilltagande tjocklek närmast ter sig som en
upp- och nedvänd pyramid.

Överblickar man emellertid en sådan tabell i
dess helhet, och erinrar man sig samtidigt, att det
organiska livet på vår jord säkerligen har en
framtid av åtskilliga miljoner år att räkna på, så
inställer sig lätt nog en fråga av tämligen indiskret
natur. Komma de linjer, som symbolisera fåglarna,
däggdjuren och människan alltjämt att tillta i
tjocklek, eller stundar det även för dem en regressens
och förfallets tid lik den, vilken en gång inbröt
över groddjur, reptilier och ormbunkar?

Med en viss grad av sannolikhet kunna vi nog
redan nu bejaka denna fråga, åtminstone för så
vitt den gäller antalet fågel- och däggdjursarter
på vår jord. Under historisk tid ha åtskilliga
däggdjurs- och fågelarter utrotats, ännu flera ha
ytterligt starkt reducerats, så att deras definitiva
försvinnande endast är en tidsfråga, men några nya
arter, som kunde ersätta de förlorade, ha som
bekant ej uppenbarat sig. Och vad människosläktet
beträffar, så är ju dess existens, liksom allt
levandes, beroende av det ljus och den värme, som
solen skänker vår planet, och när detta
energiförråd ej längre räcker till för att värma upp vår 
jord, är även mänskosläktet dömt att dö kölddöden.
Men av allt att döma ligger detta dystra
framtidssperspektiv så långt borta, att vi praktiskt taget
ej behöva räkna med det.

Men härmed är ej sagt, att icke andra faror
kunna hota mänskosläktets existens. När man
överblickar den otaliga mängd av växt- och djurarter,
som under gångna geologiska tidsåldrar uppstått
och efter en mer eller mindre intensiv blomstring
åter spårlöst försvunnit från skådebanan, får man
lätt nog det intrycket, att arterna uppstå, blomstra
och dö alldeles som individerna; liksom individen
till sist dör av ålderdomssvaghet, så tyckas
stundom även växt- och djurarterna åldras och dö av
inre orsaker, oberoende av yttre förhållanden. Är
detta verkligen fallet, så måste även mänskosläktet
räkna med den eventualiteten, att det långt innan
kölddödens spöke börjat hägra vid horisonten kan
inträda ett senilt förfall, som har sin grund i inre
orsaker, och mot vilket framtidens folkhygien
kommer att stå lika maktlös som vår egen tids
läkekonst gentemot individens död av
ålderdomssvaghet. De många både fysiska och psykiska
skröpligheter, som man kunnat konstatera hos våra dagars
kulturmänniskor, vore i så fall kanske ingenting
mindre än början till slutet, de första symptomen
av en förestående, allt uppslukande degeneration,
vilken komme att sopa bort mänskosläktet lika
grundligt som en gång trilobiter och ammoniter
plånats ut från jorden.

Under sådana omständigheter har det onekligen
sitt intresse att erfara, vad den exakta vetenskapen
för närvarande anser sig veta angående de orsaker,
som vållat att så många en gång livskraftiga
växt-och djurarter under tidernas lopp dött ut.

Det har redan antytts, att människan bevisligen
spelat en avgörande roll vid vissa djurarters
försvinnande. Men i dessa fall är det ju strängt taget
icke fråga om en djurarts utdöende, utan om dess
utrotande. och dessutom är del i stort sett endast
den av penningbegär och vinningslystnad drivna
kulturmännniskan, som utfört och ännu utför ett
sådant förstörelseverk. Under den period, som
närmast föregick istiden, fanns det i mellersta
Europa en hel rad av ståtliga däggdjur, som
numera äro utdöda eller åtminstone försvunna från
Europa: elefant, mammut, noshörning, grottbjörn,
grottlejon, vildhäst, jättehjort o. s. v.; man har
stundom velat ge människan skulden för dessa
djurarters försvinnande, men noggranna
undersökningar synas med säkerhet ge vid handen, att
människan endast i två fall — när det gäller
elefanten och noshörningen — medverkat som en
förstörande faktor, men att i alla dessa fall de
avgörande orsakerna varit andra. Om man bortser
från de underliga jättefåglarna på Nya Zeeland
och Madagaskar, som verkligen synas ha utrotats
av infödingarna, gäller det som allmän regel, att
den vilde mannen ej nedlägger mer villebråd än
som behövs för att stilla hans hunger, medan 
däremot det systematiska utrotandet av en djurart är
den vite mannens privilegium.

Men, kan man med skäl fråga, vilka
omständigheter ha då vållat, att alla dessa ståtliga däggdjur,
som strax före istiden voro så talrika i Tyskland,
Frankrike och England, numera äro fullkomligt
utdöda?

Närmast tillhands ligger det onekligen att tänka
på den starka klimatförändring, som just betecknas
av istidens inbrott, och som hade till följd, att
hela Nordtyskland ända ner till Leipzig och Halle
betäcktes med ett norrifrån kommande islager. Att
en sådan sänkning av temperaturen kan bli mycket
ödesdiger för en arts bestånd, därpå har man i
nyare tid sett mycket slående exempel. Ar 1879
upptäcktes vid Nya Englands kust inom
golfströmmens område en fisk, som fick namnet Lopholatilus
chamaeleonticeps, och som förekom i stor mängd
i dessa varma farvatten. Genom en rad av häftiga
stormar år 1882 drevs detta havsområdes varma
vatten åt sidan och ersattes av kallt, vilket hade
till följd att bokstavligen miljoner av denna fiskart
fröso ihjäl och betäckte havsytan på hundratals
kvadratmil. Att arten ej fullkomligt dog ut
berodde blott därpå att dess utbredningsområde var
något större än det gebit, från vilket det varma
vattnet undanträngdes.

I detta fall var emellertid den inträdda
temperaturförändringen helt plötslig, medan däremot den
med istiden inbrytande klimatförändringen krävde 
århundraden och årtusenden för att göra sig
gällande. En så långsamt försiggående
klimatförsämring kan uppenbarligen bli ödesdiger för sådana
djur, vilka som ostronen sitta fastnitade vid
havsbottnen, men man har svårt att förstå, varför icke
högt utvecklade däggdjur, som äro i stånd till
långväga vandringar, kommit sig för att genom
emigration söderut undfly den norrifrån hotande
kölddöden.

Eget nog synes emellertid det stolta grottlejonet
ha varit det enda däggdjur, som genom flykten
räddat sig från istidens ödeläggelser. Benämningen
grott-lejon är egentligen fullkomligt vilseledande:
grottlejonet, söm var något större än våra dagars
lejon, levde liksom detta ett fritt kringströvande
liv och valde sina viloställen i täta skogssnår,
fördjupningar i högt gräs o. s. v., men sällan eller
aldrig grottor. Att brist på näring ej kan ha varit
orsaken till grottlejonets försvinnande från Europa
framgår därav, att just de djur, som i främsta
rummet utgjorde dess byte: bison, hjort, vildhäst,
älg o. s. v levat kvar långt efter det grottlejonet
försvunnit, och lika lite kan man antaga, att den
tidens illa beväpnade människa har kunnat göra
detta starka rovdjur något avbräck. Det synes
därför högst sannolikt, att grottlejonet vid den
inträdande klimatförsämringen vandrat mot söder och
sydost, och att de lejon, som under historisk tid
funnits i Grekland och mindre Asien, och vilkas
osedvanliga storlek Aristoteles betonar, varit direkta 
avkomlingar av grottlejonet. Efter att av
människan ha blivit undanträngt från dessa områden,
torde det europeiska grottlejonet sedan ha uppgått
i de lejonraser, som ännu i dag äro utbredda i
Persien och Arabien.

Helt annorlunda har påtagligen grottbjörnens
tragedi gestaltat sig. Ehuru han varit mera
storvuxen än vår nutida björn, och ehuru de väldiga
huggtänderna betyga, att han kunnat vara en farlig
fiende, när han gått anfallsvis tillväga, vittnar dock
hans tandbyggnad i övrigt om ett utpräglat
vegetariskt levnadssätt. I högre grad än någon annan
björnart synes grottbjörnen ha levt på rötter och
frukter, liksom även vissa egenheter i
skelettbyggnaden karaktärisera honom som en ovanligt starkt
specialiserad typ av björnsläktet. Säkerligen har
denna specialisering även sträckt sig till
instinktlivet och bidragit att göra honom till den
orubblige grottinnevånare, som han förblivit intill det
sista. Under långliga tider, då det i mellersta
Europa ännu rådde ett varmt klimat, utgjorde de
underjordiska hålorna och gångarna säkerligen
mycket lämpliga boställen för grottbjörnen, men
annorlunda blev förhållandet i den mån den med
istiden inbrytande klimatförsämringen gjorde sig
gällande. Luften i de mörka gångarna blev då allt
råare och kallare, från tak och väggar dröp fukten
och samlade sig i stora pussar utan avlopp, så att
de en gång så trevna grottgemaken alltmer började
likna de kalla och fuktiga källarvåningar, där en stor 
del av vår tids storstadsproletariat har sina
nattliga gömställen. Och följderna av dessa hälsovådliga
bostäder uteblevo icke heller. Såväl i Tyskland
som i Frankrike och England har man funnit, att
de benlämningar av grottbjörnen, som härröra från
hans sista period, och som för övrigt äro mycket
talrika, nästan alltid bära spår av genomgripande
sjukliga förändringar. Skeletten visa spår av
benbrand, av sjukliga svulster, av gikt och rakitis, och
tänderna äro ofta i hög grad angripna av karies.
Att sådana sjuklingar skulle kunna slå sig fram i
den allt hårdare kampen för tillvaron, som blev
en oundviklig följd av istidens inbrott, är icke gärna
tänkbart; så till vida ligga orsakerna till
grottbjörnens utdöende i tämligen klar dager. Men djupare
sett var det icke enbart klimatförsämringen som
vållade detta resultat; därtill krävdes också
grottbjörnens långt drivna specialisering eller, populärt
talat, hans envisa konservatism, som kom honom
att hålla fast vid de gamla fäderneärvda
labyrinterna, även sedan de förvandlats till dödsbringande
giftkammare. Därför dog grottbjörnen, som icke
kunde vika, en snöplig sotdöd, medan grottlejonet,
som tog till flykten, fick leva ett långt och lyckligt
liv under Hellas' soliga himmel.
                            
*

Till de märkligaste däggdjur som en gång levat
i Europa, men som numera försvunnit från
jordytan, hör ovedersägligen mammutdjuret — en 
väldig elefant med rödbrun päls, som framtill
tjocknade till en man, och med kolossala,
bågformigt-cirkelformigt uppåtböjda betar. I Europa har
mammuten levat samtidigt med grottbjörnen,
jättehjorten m. fl. och påtagligen haft en ganska stor
utbredning, men sitt egentliga centrum synes den
dock, att döma av de oerhört talrika
betlämningarna, ha haft i norra Asien; än i dag utgöres en
tredjedel av allt elfenben, som kommer i
marknaden, av mammutbetar från Sibirien. Länge trodde
man, att mammuten liksom den nutida elefanten
endast trivdes i ett varmt klimat, och att därför
den med istiden inbrytande klimatförsämringen
varit en direkt orsak till dess försvinnande; men
sedan man i Sibiriens is funnit infrusna
mammutdjur, vilkas tjocka päls tydligen varit anpassad för
ett relativt kallt klimat, har denna åsikt måst
uppgivas, och man har börjat se sig om efter andra
förklaringsgrunder till de en gång så talrika
mammutdjurens försvinnande.

Att människan skulle ha utrotat mammuten är
fullkomligt uteslutet redan på den grund att det
just på sådana platser, där lämningarne av
mammuten äro som talrikast, saknas varje spår av
människan. Däremot synes man numera tämligen
allmänt luta åt en uppfattning, enligt vilken även
mammuten är ett offer för en alltför långt driven
specialisering, och som i korthet är av följande
innebörd.

Det är allmänt känt, att tänderna hos våra 
vanliga gnagare äro stadda i ständig tillväxt, så att
de alltjämt måste nötas av för att icke nå en för
ägaren generande eller rent av ödesdiger längd.
Denna nötning sker dels genom gnagning mot
främmande föremål, dels därigenom att tänderna
i underkäken ständigt gnidas mot ett motsvarande
par i överkäken. Uteblir denna nötning därigenom
att t. ex. en tand i underkäken blivit förstörd, så
växer den motsvarande tanden i överkäken ut till
abnorma dimensioner, kröker sig bågformigt uppåt,
och kan, efter vad erfarenheten visat, borra sig in
i gommen. Av principiellt samma beskaffenhet äro
nu tänderna hos elefantsläktet, av vilka
mammutdjuret är en starkt specialiserad art; liksom
gnagartänderna äro även elefantbetarne stadda i en
oavbruten tillväxt och kräva en nötning för att
icke i bokstavlig mening växa elefanten över
huvudet. Normalt synes denna nötning försiggå så,
att elefanten under sina vandringar i urskogarne
begagnar omväxlande den ena och den andra beten
som ett fast stöd, mot vilket han med snabeln
bryter av trädgrenar, vilkas blad tjäna honom till
föda. Detta utesluter naturligtvis icke att betarne
vid givet tillfälle även kunna användas som
försvarsvapen, men den dagliga nötningen, som hindrar
deras tillväxt utöver en viss längd, kommer av allt
att döma till stånd genom gnidningen mot
trädgrenar. Anmärkningsvärt är emellertid, att det på
Sumatra lever en elefant, som ej förtär trädens
blad och grenar, utan i stället lever på örter och 
gräs, och dessutom ständigt håller sig på banade
vägar i skogen. Denna elefantart har emellertid
den egendomliga vanan att under sin frammarsch
stöta omväxlande den högra och den vänstra beten
i jorden, tydligen för att härigenom åvägabringa
den avnötning, som hans afrikanske frände uppnår
genom gnidningen mot trädgrenarna.

Om vi efter denna utvikning återvända till
mammutdjuret, så vittna redan betarnas kolossala
storlek och deras ofta cirkelformigt uppåtsvängda
gestalt om att denna jätte åtminstone under den
senare perioden av sin existens ej haft tillfälle att
på ett effektivt sätt nöta av sina betar. Och även
här är det av allt att döma den med istiden
inbrytande klimatförsämringen, som varit den
avgörande orsaken; de väldiga urskogar, som under
den varma perioden ha betäckt jordytan i de
trakter av Europa och Asien, där mammuten levde,
hade försvunnit och ersatts av glesa barrskogar,
vilkas mjuka, vidjelikt eftergivande grenvirke ej
kunde ge den nötning som de tropiska trädslagens
hårda ved kunde åstadkomma. Att mammutdjurets föda — 
åtminstone i Sibirien — omedelbart före dess utdöende utgjorts 
av unga barrträdsskott, framgår därav, att det i munnen på 
det vid Lenaflodens mynning 1799 anträffade mammutdjuret fanns 
just sådana skott. Under sådana
omständigheter växte mammutdjurets betar ut till
fullkomligt monströsa bildningar, som på grund av
sin storlek och sin tyngd uppenbarligen måste bli
ägaren till mera hinder än gagn; man behöver 
endast kasta en blick på avbildningarne av de
mammutskelett, som finnas i våra europeiska
museer (särskilt det i Museum f. Völkerkunde i
Leipzig), för att genast varsna den oerhörda
disproportionen mellan huvudet och de från detta
framskjutande betarna. Då nu denna monströsa
och i och för sig ofördelaktiga utveckling av
betarne gjorde sig gällande vid en tidpunkt, då
klimatförsämringen samtidigt skärpte kampen för
tillvaron högst väsentligt, så synes det ganska
sannolikt, att man som Brandes, Hoernes m. fl.
antaga, i detta moment har att se en av de
avgörande orsakerna till mammutens utdöende; hur
denna process sedan i detalj har gestaltat sig på
olika punkter av utbredningsområdet, är
naturligtvis ej möjligt att avgöra.

Ett öde, påminnande om mammutdjurets, synes
ha drabbat den ståtlige jättehjorten, vars väldiga
horn, som mätte tre meter mellan spetsarne, gjorde
honom till en fruktansvärd motståndare på öppna
fältet. I skog kunde emellertid jättehjorten just
på grund av sina omfångsrika horn ej röra sig
annat än med största svårighet; han uppehöll sig
därför huvudsakligen på de öppna platser, som
bildades vid inlandsisens avsmältning och när dessa
sedan betäcktes med tätnande skogar, dukade
jättehjorten under och dog ut.

Ett annat, kanske ännu tydligare vittnesbörd om hur
ett ursprungligen verkningsfullt anfallsvapen genom
alltför stark specialisering slutligen kan vålla sin 
ägares undergång lämnar sabeltandens historia.
Sabeltanden eller som den pä vetenskapens språk
kallas, Machairodus, var ett tigerartat rovdjur, som
fått sitt namn av de väldiga hörntänder, vilka likt
långa dolkar eller sablar stucko fram ur överkäken,
och som än i dag göra ett fruktansvärt intryck.
Mindre utpräglade representanter för denna
rovdjursfamilj ha levat i Europa samtidigt med de
stora däggdjur, varom ovan varit tal, och
försvunnit med dem; den mest extrema typen av
sabeltandens släkte levde vid ungefär samma tid i
Sydamerika. En närmare undersökning av detta djurs
tandbyggnad visar emellertid, att den äkta
rovdjurstypen — bortsett från de väldiga sabeltänderna
— är föga utpräglad, utan ombildad på ett alldeles
särskilt sätt. Hos ett rovdjur väntar man en
tand-och käkapparat, som är ägnad att fasthålla bytet,
slita sönder köttet, knäcka eller eventuellt gnaga
av benen, och därför är de vanliga rovdjurens
käkapparat i princip byggd som en tång, vars båda
halvor med stor precision gripa in i varandra.
Detta är däremot icke fallet hos sabeltanden, där
underkäken är betydligt kortare än överkäken och
där dessutom de sabelformiga, långt ur nosen
framstickande hörntänderna hindrade käkhalvorna från
att bilda en tång efter vanligt rovdjursmönster.
Då härtill kommer, att kindtänderna äro små och
trubbiga och följaktligen oanvändbara vid köttets
sönderslitande, så inses det lätt, att tand- och
käkapparaten hos Machairodus måste ha varit 
anpassad för något särskilt ändamål. Undersöker man
nu, vilka djur som företrädesvis kunnat vara den
sydamerikanska sabeltandens byte, så fästes
uppmärksamheten genast på de väldiga bältdjuren, som
utmärkte sig genom ett mer eller mindre fast
hudpansar, framför allt de s. k. glyptodonterna.
Dessa »sköldpaddor» ibland däggdjuren voro
jättestora, 3 meter långa, mycket tungrodda varelser,
vilkas klor väl kunde användas att gräva med, men
ingalunda till vapen, och som hade sitt enda värn i
huden, vars tätt sammanslutande benplattor bildade
ett fullkomligt pansar. För att göra ett sådant byte
tillgängligt för magen krävdes det andra verktyg
än en tång. Ett lejons bett skulle ej ha förmått
att öppna pansaret, men väl sabeltänderna hos en
Machairodus, om dessa med kraft stöttes genom
halsmuskulaturen in i pansaret, ur vilket det sedan
med ett kraftigt ryck kunde spränga bort
betydande stycken, så att djurens inre, särskilt deras
blod, kunde sugas ut av rövaren. Vad som här
behövdes, var icke en tång, utan en mejsel; men
i samma mån sabeltanden utmejslade sina
mord-och inbrottsredskap, i samma mån sökte även de
anfallna djuren stärka sina försvarsmedel. Liksom
konkurrensen mellan pansarplattorna å ena sidan
och skjutvapen å den andra ständigt måste tendera
till att fullkomna båda grupperna, så framkallade
det naturliga urvalet å ena sidan hos de förföljda
djuren en stegring av pansarbetäckningens
effektivitet, å andra sidan en skärpning och förlängning 
av machairodernas sabeltänder: det ökade försvaret
kompenserades genast av en förbättring av
anfallsvapen. Men när bältdjuren slutligen dukade under
i tävlingskampen och fullkomligt utrotats, då var
även rövarnas sista timme slagen. Under jakten på
de tröga och till självförsvar oförmögna bältdjuren
hade sabeltänderna ej haft något intresse av att
utveckla eller ens bibehålla sådana egenskaper, som
krävas, när det gäller att uppspåra, smyga sig på,
fasthålla och gripa ett byte; för sådana egenskaper
hade de ingen användning, och torde följaktligen
ej heller ha ägt dem. Å andra sidan lade
tandbyggnadens ytterligt långt drivna specialisering
hinder i vägen för en ändring med hänsyn till
näringsförvärvet. Så kom det sig, att denna den
stoltaste av alla rovdjursstammar dog ut, medan de
jämnåriga, men mindre specialiserade lejon- och
tigersläktena ännu leva kvar.

Om denna uppfattning, som i sin här återgivna
formulering först framställts av zoologen Brandes,
är riktig, så är tydligen även sabeltandens
undergång en process av väsentligt annan art än
individens åldrande och död. Aven om den individuella
döden ytterst har sin grund i den vittgående
vävnadsdifferentiering, som gör sig gällande hos alla
högre organismer, och så till vida även kan sägas
bero på en långt driven specialisering, så äro dock
de senila symptomen hos en organism något helt
annat än den styvhet i organisationsformen, som
ofta synes vara dödens förebud hos en art. 
Visserligen har man, efter som alla växt- och
djurarter en gång i tiden måste ha uppstått, all
anledning antaga, att de en gång skola gå under, men
denna undergång kan mycket väl tänkas ske, och
sker säkerligen i många fall därigenom, att en art
under tidernas lopp förvandlas till en annan eller
klyves i två nya sidogrenar o. s. v. För ett
arternas utdöende på grund av inneboende
ålderdomssvaghet synes man, hur plausibel än en sådan
process kan te sig, tills datum ej ha funnit något
bindande bevis i naturen.

Däremot synes det höjt över allt tvivel att en
för långt driven specialisering, som absorberar
organismens kraft i en viss riktning och så att säga
låser fast arten vid vissa yttre, likaledes starkt
specialiserade förhållanden, är mycket farlig och
ofta leder till artens undergång. Ja, man torde med
skäl kunna uppkasta den frågan, om icke denna
lag har sin giltighet även på det plan, där de
moderna kulturfolken leva och röra sig i våra dagar.
Det är ju helt naturligt, att de kristna
kulturstaterna, som ännu icke emanciperat sig från
rovdjursmoralen, även i praktiken äro måna om att
äga skarpa tänder och klor för att, när det gäller,
effektivt kunna trasa sönder sin nästa och suga
hans blod; god rovdjursmoral, god kristen moral,
därom är ju ingenting att säga. Men man får i
dessa rustningsraseriets dagar allt som oftast det
intrycket, att de europeiska kulturfolken, med det
ärorika Frankrike i spetsen, äro i begrepp att slå 
in på den vanskliga utvecklingslinje, på vilken
Machairodus en gång nådde fram till att bli det
förkroppsligade rovdjursidealet, i stånd att krossa
det hårdaste pansar, men hemfallen åt
hungersdöden, när de pansrade fienderna blivit besegrade.

*




ÖVERKULTIVERADE  BAKTERIER

DÅ vid adertonhundraåttiotalets början den
asiatiska koleran hotade att från Egypten
tränga in över Europa, utrustade den franska och
den tyska regeringen var sin expedition, som på
ort och ställe skulle studera farsoten och om
möjligt utforska dess orsaker. Den tyska expeditionen,
som stod under ledning av lungsotsbacillens
upptäckare, Robert Koch (sent omsider
Nobelpristagare), begav sig efter en del förstudier i Egypten
till kolerans egentliga hemland, Indien, där det
även lyckades Koch att upptäcka den bakterie, som
är upphovet till den hemska sjukdomen. Det
befanns vara en helt liten, men livligt rörlig bakterie,
vanligen uppträdande som bågformigt böjda stavar
av 1/500 millimeters längd och knappt 1/2000
millimeter i bredd. Koch fann denna bakterie ej endast
i de sjukas uttömningar, utan också i vissa
träskartade vattensamlingar, de s. k. tanks, vilka länge
varit ansedda som farliga smittokällor. 
dricksvattnet eller födan införes bakterien i
människokroppen, passerar magsäcken och vandrar in i
tarmarna, där den hastigt förökar sig och
producerar ett gift, som genom tarmväggen intränger i
kroppens olika delar och där framkallar en
våldsam förgiftning — koleraanfallet med alla dess
vidriga symptom. Utanför människokroppen lever
emellertid kolerabacillen även i vattensamlingar och
i jord, dock är det så vitt man vet endast i
tropikerna, som den normalt för detta friluftsliv.
Däremot är det en lätt sak att med konst odla den
farliga bacillen t. ex. i buljong, där den trivs och
förökar sig alldeles utmärkt.

I den vetenskapliga världen var man snart nog
ense om den utomordentliga vikten av Kochs
upptäckt, däremot gjorde sig med hänsyn till vissa
detaljfrågor meningsskiljaktigheter gällande.
Särskilt hävdade den berömde hygienikern
Pettenkofer i München med stort eftertryck, att den av
Koch funna bakterien ensam ej vore i stånd att
förorsaka sjukdomen, utan att det för dennas
uppträdande fordrades vissa lokala dispositioner såsom
lågt grundvattensstånd, förorening av grundvattnet
o. s. v. För att bevisa denna sin åsikt att
kolerabacillen ensam ej vore i stånd att framkalla kolera,
beslöt Pettenkofer att begagna sig av det
gynnsamma tillfälle, som erbjöds under det svåra
koleraåret 1892, då farsoten trängde långt in i Västeuropa
och bl. a. anställde ohyggliga förödelser i
Hamburg. Den 7 oktober nämnda år förtärde 
Pettenkofer en tesked buljong, innehållande rikliga
mängder av levande kolerabaciller, vilka den 30
september isolerats ur uttömningarna från en
kolerasjuk i Hamburg. Den 9 oktober på förmiddagen
inträdde stark diarrhé, som varade ända till den
15 oktober, då normala förhållanden åter inträdde.
Försöket upprepades av Pettenkofers assistent
Emmerich, som likaledes förtärde en buljongkultur
av levande koleraspiriller med den påföljd, att
han efter 24 timmar överfölls av en ytterst häftig
diarrhé med de för koleran karaktäristiska färglösa
(risvattensliknande) uttömningarna, men för övrigt
utan något häftigare sjukdomssymptom. I denna
lyckliga utgång av sina livsfarliga experiment sågo
Pettenkofer och Emmerich ett avgörande bevis för
riktigheten av sin åsikt, att kolerabacillen ej på
egen hand kan komma någon skada åstad:
uppenbarligen förefunnes ej i Munchen de lokala
dispositioner, som i Hamburg satte bacillen i stånd att
utveckla hela sin förödande verksamhet.

Detta resonemang synes ju i förstone
synnerligen välgrundat, men i verkligheten torde dock
saken ha förhållit sig annorlunda. De baciller, som
Pettenkofer och Emmerich förtärde, hade i
ungefär en vecka odlats i renkulturer, d. v. s. i
närlösningar, som erbjuda dem de bästa möjliga
näringsförhållanden (utsökta näringsämnen i riklig
mängd), och dessutom äro fullkomligt fria från alla
andra organismer, som kunde konkurrera om
näringen. Sådana renodlade bakterier befinna sig alltså 
i ett verkligt Schlaraffenland, där de utan ringaste
ansträngning finna livets överflöd, men denna
tillvaro i lyx och lättja medför också i många fall
rätt ödesdigra verkningar. I likhet med många
andra lägre organismer avsöndra bakterierna,
särskilt de som leva parasitiskt i djur- och
människokroppen, giftiga ämnen, genom vilka de skydda sig
själva och förgöra sina konkurrenter i kampen om
tillvaron, liksom jästsvamparna förgifta bakterier
och mögelsvampar genom att avsöndra alkohol och
liksom vissa mögelsvampar förgöra sin omgivning
genom den giftiga oxalsyran. Särskilt för de
bakterier, som parasitera i människokroppens vävnader
och safter, är förmågan att bilda och avsöndra
gifter av stor betydelse som skyddsmedel mot de
vita blodkropparna, vilka för dessa inkräktare spela
ungefär samma roll som en intelligent och vaksam
poliskår för den mänskliga förbrytarvärlden. De
vita blodkropparna, vilka liksom de röda finnas i
blodet, men därjämte även i lymfan, ha nämligen
förmågan att uppsöka, uppsluka och förtära
inträngda bakterier, och tjänstgöra på detta sätt som
ett slags renhållningspolis inom djurkroppen. Å
andra sidan kunna bakterierna under för dem
gynnsamma omständigheter bli herrar över de vita
blodkropparna genom att förgifta dem, och i så
fall uppstår inom organismen den specifika
sjukdom, vars art betingas av de inträngda
bakteriernas natur.

I med konst framställda renkulturer ha nu 
bakterierna icke blott tillräckliga mängder av sina
favoriträtter till sin disposition, utan de äro också
undandragna den kamp, som de i djur- och
människokroppen måste föra med de vita
blodkropparna. Och under dessa förhållanden inträffar
det märkliga, att bakterierna i många fall upphöra
med den giftproduktion, som förut var deras
förnämsta vapen i kampen för tillvaron. Med andra
ord: från att ha varit livsfarliga parasiter
förvandlas de till väsen, lika oförargliga som våra vanliga
mögelsvampar, vilka som bekant kunna ställa till
åtskillig förtret i syltburkar o. s. v., men i regel
sakna förmågan att innästla sig hos människor och
djur. Så har man t. ex. funnit, att den
fruktansvärda pestbacillen efter en tids renkultur
fullkomligt förlorar sin sjukdomsalstrande förmåga eller
virulens, som den vetenskapliga termen lyder, men
att denna småningom kan återvinnas om bakterien
åter ympas in på djur. En liknande förvandling
undergår den bakterie, som framkallar
lunginflammation (Bac. Pneumoniæ), om den några veckor får
leva i renkulturens Schlaraffenland, och i detta fall
kan den en gång förlorade virulensen ej återvinnas.
Liknande erfarenheter har man gjort med andra
sjukdomsalstrande bakterier, t. ex.
mjältbrandsbacillen.

Under sådana omständigheter synes det högst
sannolikt, att den lyckliga utgången av Pettenkofers
och Emmerichs experiment i främsta rummet
berott därpå, att de av dem använda bakterierna 
förlorat större delen av sin virulens under den
vecka, som de odlats i renkultur. Att emellertid
även renodlade kolerabaciller stundom kunna utöva
en kraftig inverkan, fick Nobelpristagaren
Metschnikoff erfara, som efter en upprepning av det
Pettenkoferska experimentet fick en fullt typisk kolera
och med nöd undgick döden. Utom dessa
självförsök har man även att anteckna ofrivilliga
infektioner under experiment med renkulturer av
kolerabacillen, vilka ofta gestaltat sig synnerligen
allvarligt och någon gång medfört döden
(assistenten Örzel vid hygieniska institutet i Hamburg).

Dessa erfarenheter rubba emellertid ej den
allmänna sanningen, att sjukdomsalstrande bakterier i
allmänhet förlora sin virulens, om de längre tid
utsättas för renkulturens yppiga och förvekligande
levnadssätt, liksom våra kulturväxter mestadels i sina
vävnader sakna de kemiska skyddsmedel (garvämnen,
bitterämnen o. s. v.), som äro deras vilt växande
stamfaders försvarsmedel gentemot de glupska
växtätarna. Om emellertid förmågan att alstra sjukdomar
genom giftproduktion är en egenskap hos bakterierna,
som de förlora, om de längre tid odlas utanför
djurkroppen, så borde man med en viss grad av
sannolikhet kunna vänta, att även den motsatta
proceduren skulle kunna äga rum, så att ursprungligen
ofarliga, i jord eller vatten levande bakterier skulle
kunna förvandlas till sjukdomsalstrande
giftproducenter. Faktiskt har man också på Pasteurinstitutet
lyckats att förvandla t. ex. en ursprungligen 
fullkomligt ofarlig vattenbakterie (Bacterium
Megatherium) till en kraftig sjukdomsalstrare genom att
med iakttagande av särskilda försiktighetsmått odla
den i levande kaniners kroppshålighet, och detta
fall är ingalunda enastående. Även dessa försök
vittna alltså om, att bakterierna ingalunda äro blinda
slösare, när det gäller att producera gift, utan att
de på denna punkt förfara ganska ekonomiskt.
Naturen är så till vida god, som den sällan gör
det onda för det ondas egen skull, utan endast
tolererar brottet, när dess skapelser ha bestämt
intresse av att bruka gift eller dolk mot varandra.
Den blint verkande naturen påminner i detta
hänseende rätt mycket om den gudomliga försynen,
vars godhet ju är höjd över allt tvivel, men som
alltid röjer den mest vidsynta tolerans, när jordens
folk tycka sig ha ett bestämt intresse av att
förgöra varandra med kanoner och mausergevär.

*

I motsats till de högre växterna, som med sina
rötter äro bundna vid jorden och vilkas stänglar
endast kunna utföra långsamma krökningsrörelser,
äro bakterierna liksom många andra lägre växter
i stånd att fritt röra sig i den vätska, där de leva.
Betraktar man med ett starkt förstoringsglas en
vattendroppe, som innehåller förruttnelsebakterier,
så ser man huru bakterierna simma av och an 
ungefär som lekande fiskar, men vida nyckfullare
i sina rörelser, som för övrigt utföras med
tillhjälp av särskilda rörelseorgan, s. k. cilier, vilka
verka på samma sätt som åror eller propellrar. I
en droppe, som endast innehåller bakterier, tumla
dessa omkring utan mål i alla möjliga riktningar,
göra plötsligt halt och vända om åt ett annat håll
o. s. v. Detta kaotiska virrvar ändras emellertid
med ett slag, om man i droppen nedlägger ett
litet glasrör, fyllt med buljong: ögonblickligen ila
då bakterierna mot rörets mynning, där de bilda
en molnliknande ansamling, som därefter intränger
i röret, så att detta på ett par minuter fylles med
hundratusental, ja med miljoner av bakterier, som
dansa omkring i festmåltidens segerglädje.

Det visar sig alltså, att bakterierna äga ett slags
spårsinne, eller om man vill uttrycka sig mera
mänskligt, ett smaksinne, som sätter dem i stånd
att dirigera sina rörelser i den riktning, där de ha
utsikt att finna den bästa och rikligaste näringen.
Redan bakteriernas förste upptäckare, Leeuwenhoek,
observerade att de med förkärlek samla sig
omkring t. ex. ett flugben och att de överhuvudtaget
hade förmågan att på avstånd »vädra» grannskapet
av ett näringsämne; emellertid är det först genom
den berömde växtfysiologen Pfeffers
undersökningar, som hithörande förhållanden blivit närmare
studerade och utredda. Tack vare dessa
undersökningar vet man numera, att de vanliga
förruttnelsebakterierna i allmänhet lockas av alla sådana ämnen, 
som kunna tjäna dem som näring, och i detta
hänseende ha förruttnelsebakterierna alldeles samma
anspråk som vi människor: äggvita, socker, buljong
äro deras favoriträtter, men även koksalt, salpeter
och andra mineralsalter utöva en mycket stark
dragningskraft på dessa bakterier. Icke minst
förvånande är härvidlag den ytterliga skärpa, som
bakteriernas smaksinne äger gent emot vissa ämnen,
t. ex. koksalt. Om man t. ex. löser i gram
koksalt i en liter vatten, så förmår vårt smaksinne ej
att urskilja saltsmaken i en sådan lösning, medan
däremot den vanliga förruttnelsebakterien ännu
lockas av en koksaltlösning av en del salt på
100,000 delar vatten; dess smaksinne är alltså i
detta fall mer än hundra gånger så känsligt som vårt.
Taga vi å andra sidan en saltlösning så stark, att
den skulle verka skadligt, så visar det sig, att
denna utövar en repellerande (bortstötande)
inverkan, så att ej en enda bakterie tränger in i ett
rör, som innehåller t. ex. en 10-procentig
koksaltlösning. En liknande repulsionsverkan utövar
en del giftiga ämnen, t. ex. fria syror och alkalier,
samt, gent emot den vanliga förruttnelsebakterien,
även alkohol. Försätter man vanlig buljong med
5—10 proc. alkohol, så kan man med mikroskopets
hjälp iakttaga ett mycket intressant skådespel, om
ett med sådan alkoholhaltig buljong fyllt rör
nedlägges i en droppe vatten innehållande
förruttnelsebakterier: dessa ila då, lockade av den närande
buljongen, fram mot rörmynningen, men studsa 
här tillbaka, som hade de stött på en fast vägg,
detta beroende på den repellerande inverkan som
alkoholen utövar. Så nykterhetsvänliga äro
emellertid långt ifrån alla bakterier, tvärtom finns det
i sjöar och dammar fullt upp med
förruttnelsebakterier, som lidelsefullt älska alkoholen och
huvudstupa störta in i rör, även om dessa äro fyllda
med så stark sprit, att de på några sekunder dö
av akut alkoholförgiftning. I vätskor med lägre
alkoholhalt (3—5 proc.) trivas dessa bakterier
utmärkt, isynnerhet om de samtidigt få något
stabilare näring i form av äggvita.

En underlig typ av dessa spritälskande bakterier
finner man inom den grupp, som sedan gammalt
kallas svavelbakterier. För dessa märkliga
organismer spelar svavelvätet — den giftiga och
illaluktande gas, som ger den specifika odören åt ruttna
ägg — samma roll som den fasta födan för djuren;
liksom dessa vid andningen förbränna socker och
äggvita till kolsyra och härigenom erhålla den
energi, som är nödig för livsprocessernas regelrätta
gång, så förbränna svavelbakterierna svavel vätet till
svavelsyra och använda den härvid frigjorda
energin som drivkraft för att hålla livsmaskineriet i
gång. Och i full överensstämmelse härmed utövar
också svavelvätet en synnerligen stark attraktion
på dessa bakterier, så att de i stora skaror rusa
in i rör, fyllda med svavelvätehaltigt vatten, medan
de däremot äro fullkomligt likgiltiga i förhållande
till socker, äggvita o. s. v. Gentemot alkohol, eter, 
kloral, överhuvudtaget gent emot alla
berusnings- och bedövningsmedel visa dessa svavelbakterier en
förkärlek, som i sin obehärskade våldsamhet synes
lika paradox som den från näringssynpunkt är svår
att förstå.

I stort sett gäller det emellertid som regel, att
goda näringsämnen utöva en stark attraktion på
bakterierna, med andra ord, det existerar en
bestämd relation mellan näringsbehovet och
spårsinnets utveckling hos dessa organismer. Det är ej
heller svårt att inse det stora gagn, som detta
spårsinne medför i fria naturen, där näringen i
regeln är mycket knappt tilltagen och dessutom
ofta ojämnt fördelad, så att den måste uppsökas
fjärran ifrån. Men detta spårsinne, som icke minst
på grund av sin i många fall häpnadsväckande
skärpa tyckes vara en i bakteriens väsen inneboende
grundegenskap, kan bringas att försvinna på samma
sätt som förmågan att producera gifter. De
forskare, som närmare sysslat med denna sida av
bakteriernas sinnesliv, ha ofta gjort den obehagliga
upptäckten, att bakterier, som omedelbart efter
infångandet ur det fria visade ett synnerligen fint
och rikt utvecklat spårsinne, småningom förlorade
detta, när de någon tid hållits i fångenskap.
Särskilt har denna spårsinnets avtrubbning gjort sig
gällande, då man odlat bakterier i renkulturer med
riklig tillgång på goda näringsämnen. Under
sådana förhållanden utveckla sig bakterierna
synnerligen yppigt, bli kraftiga och korpulenta, men 
samtidigt har gödkuren på dem en förslöande
inverkan, som till sist yttrar sig i spårsinnets
fullkomliga förlust. I fria naturen äro sådana
överkultiverade bakterier säkerligen i de flesta fall
dömda till undergång, ungefär som ett rovdjur utan
syn och lukt skulle vara hemfallet åt hungersdöden
även i en trakt, som vore nog så rik på villebråd. —

Där ser man verkningarna av det utmärkta
Schlaraffenland, varom våra modärna världsförbättrare
drömma, skulle säkerligen mången
samhällsbevarande fosterlandsvän utropa, om det av en slump
förunnats honom att få kännedom om dessa drag
ur bakteriernas liv. Hur gripande skulle ej en
högerman av professor Kjelléns cert, med stöd av
dessa biologiska fakta, kunna utmåla överflödets
förbannnelse, hur vältaligt skulle han ej kunna
skildra, huru ett folk, vars alla individer äro i
stånd att ständigt äta sig mätta, icke blott måste
förvandlas till en samling värnlösa stackare,
oförmögna att försvara sig mot fienden, utan också
fullkomligt mista sina sinnens bruk . . .

Ett sådant resonemang skulle säkerligen
applåderas på många håll, och dock vore tankegången
fullkomligt absurd, redan därför att jämförelsen
mellan bakterie och människa bland annat ser bort
från det faktum, att den nutida kulturmänniskan
lever på ett annat plan än bakterierna — ett
överorganiskt plan, som kallas samhälle. Vill man
jämföra det mänskliga samhället med något parti ur
växtvärlden, så är ett odlat sädesfält den bästa 
parallelen: icke svält och vattenbrist, utan gödning,
dränering, bortrensning av ogräs och undvikande
av för tät sådd är det som framkallar de vackraste
skördarna. På sädesfältet nämligen — när det
gäller människosläktet äro dessa enkla medel, av
skäl som vi alla känna, ännu knappast prövade.

*




SVAMPODLANDE VÄXTER

På en av Félicien Rops' underligaste
raderingar ser man satan, den onde såningsmannen,
skrida fram över länderna som en mörk
jättegestalt, vars bredskyggiga hattbrätten smälta samman
med de svarta åskmolnen över hans huvud, och
som ur sin knotiga hand låter hela fång av naket,
skönvuxet människoyngel regna ner över jorden.
Underskriften lyder: »Satan semant l´ivraie» vilket
vanligen Översättes med »satan sående ogräset».
Troligt är väl dock, att Rops här tagit ordet
ivraie i dess djupaste betydelse av berusande ogräs,
efter som det torde varit få dödlige beskärt att så
som han njuta det skönhetsrus, som satans väna
barn kunna skänka ett konstnärssinne.

Det ogräs som fransmännen åsyfta med ordet
ivraie är emellertid ett verkligt gräs, vars
rusgivande egenskaper äro så mycket märkligare, som
det bland de ungefär 4,000 växtarter, vilka 
tillsammans bilda gräsens stora familj, visserligen
finnas många, som människan tagit i sin tjänst som
bröd och foderväxter, men knappast en enda, som
frambringar gifter. Medan till det yttre så
oskyldiga växter som vitsippan och ranunkeln i sina
blad och stänglar innehålla skarpa och giftiga
ämnen, så att örten, krossad färsk, drar blåsor som
spanska flugor, om den lägges på huden, äro
gräsen så gott som fullkomligt blottade på alla de
bittra och giftiga substanser, som göra att så många
andra växter lämnas orörda av betande djur. Mot
dessa skydda sig gräsen icke genom gift, utan
genom dolk, i det att deras blad genom impregnering
med kiselsyra stundom bli hårda och vassa i
kanten som en kniv, eller också helt enkelt genom
den i jorden dolda stamdelens förmåga att ständigt
skjuta nya skott, som ersätta de avbetade.

Dock fins det även i vårt land ett gräs eller
rättare ett ogräs, som sedan länge är mycket illa
beryktat som sjukdomsalstrare hos människor och
djur. Det är just fransmännens ivraie som på
svenska kallas dårrepen (Lolium temulentum), en
släkting till det som foderväxt mycket omtyckta
rajgräset. Av allt att döma har dårrepen inkommit
till Europa samtidigt med våra sädesslag, när dessa
en gång från Centralasien vandrade västerut;
numera är växten spridd över hela Europa utom det
nordligaste, och förekommer i vårt land tämligen
allmänt i åkrar bland vårsäden, vid dikeskanter
o. s. v. Om dårrepens frön i större mängd komma 
bland säden, som användes till bröd eller som malt
för framställning av öl och dricka, framkalla de en
mängd obehagliga symptom som yrsel och äckel,
oredig syn och hörsel, darrning och mattighet i
benen eller till och med ett slags magkramp, alltså
alla rusets vedervärdigheter utan dess behag. Den
kemiska analysen har också visat, att det i
dårrepens frön dels fins en giftig alkaloid, dels en icke
närmare bestämd substans, som angriper magen.

För femton år sedan upptäckte samtidigt en
fransk och en tysk forskare att i dårrepens frön
nästan alltid lever en parasitisk svamp, som bildar
ett tätt filtveck mellan fröskalet och kärnan, och
som dessutom i form av ett glest trådverk
genomsätter växtens blad, strån och rotstockar. Svampen
bildar aldrig några fortplantningsorgan, men
intränger redan på ett mycket tidigt stadium i
blommans fröämne, där det unga embryot inficieras;
härigenom blir varje groddplanta, som utvecklar sig
på våren, redan från början smittad av svampen,
en ny infektion äger, så vitt, man vet, aldrig rum.
Här föreligger alltså ett utpräglat fall av ärftlig
samlevnad mellan en parasitisk svamp och en högre
växt; och då man även i egyptiska kungagravar
jämte vete och hirsfrön också funnit frön av
dårrepen, som varit inficierade med svamp alldeles
som i våra dagar, så kan man härav dra den
slutsatsen, att den ärftliga samlevnaden mellan dårrepen
och dess inhysing existerat i åtminstone fyra
tusen år, och att svampen under denna långa tid 
fortlevat utan att bilda några som helst
fortplanningsorgan, vare sig könlösa eller könsliga.

Emellertid anträffar man stundom, i olika mängd
på olika lokaler, enstaka frön eller enstaka
individer av dårrepen, som äro fullkomligt fria från
svampen. Genom att insamla och kemiskt undersöka
större mängder av sådana svampfria frön har man
nyligen kunnat visa, att dårrepen själv är
fullkomligt oskyldig till de obehag, dess frön vanligen
framkalla hos den som förtär dem.

De giftiga ämnena förefinnas endast i den
parasitiska svampen, dårrepens egna frön äro lika
oskyldiga som alla andra gräsfrön. Samtidigt har
man även funnit att svampen äger en märklig
egenskap, som gör, att dess samlevnad med
gräset-värdplantan knappast kan betecknas enbart som
parasitism. Så väl i växt- som djurkroppen utgöres
den levande substansen i främsta rummet av s. k.
äggviteämnen, som i sin ordning utom kol, syre
och väte alltid innehålla kväve (ungefär 15 proc);
nu består luften, som vi andas, som bekant till 4/5
av kväve, men hela detta väldiga kväveförråd är
fullkomligt oanvändbart på den stora massan av
organismerna på vår planet, enär dessa endast kunna
upptaga och förarbeta kvävet i bunden form,
djuren i form av äggviteämnen och därmed
närbesläktade substanser, växterna i form av salpeter
o. s. v. Vad djuren och de gröna växterna ej
mäkta åstadkomma, det förmå emellertid en del
lågt stående färglösa växter, vissa bakterier, som 
företrädesvis leva i jorden, och en del svampar,
som vegetera på avfallna löv o. s. v.; dessa
upptaga och förarbeta luftens kväve till äggvitartade
substanser, och vid de kvävebindande
organismernas död bli dessa äggviteföreningar disponibla för
den övriga växt- och djurvärlden. Den gynnsamma
inverkan, som gödning med avfallna och
övervintrade löv i regeln medför, beror till stor del på
den anrikning med kvävehaltiga ämnen, som de
på löven vegeterande svamparne åstadkommit. I
en bokskog binder ett kilogram av det avfallna
lövet årligen omkring 3 gram luftkväve motsvarande
ungefär 20 gram nybildade äggviteföreningar. Då
man, som ofta sker, på hösten ur trädgårdar och
parker bortför det avfallna lövet, berövar man
jorden icke blott de näringsämnen, som ännu finnas
kvar i bladen, utan också hela det dyrbara förråd
av bundet kväve, som den på löven vegeterande
svamp- och bakteriefloran producerar.

Till denna grupp av växter hör även den svamp,
som lever i dårrepens strån och frön; den upptar
kväve ur luften och av de på detta sätt bildade
äggviteämnena avger den en del åt sin vårdplanta
som ersättning för de socker- och saltmängder,
som den roffar åt sig. Dock är den på detta sätt
erhållna kvävevinsten ej synnerligen stor, ty vid
kultur i kvävefri jord visade det sig, att de
svampförande plantorna visserligen förmådde frambringa
ungefär lika mycket kväve, som varje planta 
ursprungligen fått med sig i fröet, men ej så mycket,
att de kunde blomma och sätta frukt.

Den för båda parterna fördelaktiga växelverkan,
vilken mera som ansats än som genomförd
organisation äger rum mellan dårrepen och dess
inhysing, har på en annan punkt i växtriket, nämligen
i samlivet mellan ärtväxterna och vissa
kvävebindande bakterier, nått en utveckling, som sätter de
gröna värdarne i stånd att leva, blomma och gå i
frukt, även om den jord, vari de växa, ej
innehåller något kväve alls. I en sådan jordmån äro
sädesslagen och flertalet andra gröna växter dömda
att gå under av svält, medan däremot ärtväxterna
trivas och frodas förträffligt tack vare de
kvävebindande bakterierna, med vilka de tyckas ha
ingått en på ömsesidig lojalitet grundad allians. Av
det kväve, som bakterierna uppta ur luften, bilda
de äggviteartade ämnen, genom vilka ärtväxten
täcker sitt kvävebehov, och till gengäld erhåller
bakterierna av sin värdplanta dels salter, som
upptagits ur jorden och dels socker som den gröna
växten framställt ur luftens kolsyra. För övrigt
råder det mellan ärtväxternas samliv med bakterierna
och dårrepens med svampen en bestämd skillnad
så till vida, som bakterierna äro strängt lokaliserade
till rötterna där de inkvarterat sig i små
knölformiga uppsvällningar, en slags gallbildningar, om
man så vill. Däremot äro blad och blommor och
frön bakteriefria, så att varje ung ärtplanta måste
inficieras på nytt, vilket sker därigenom att 
bakterierna ur jorden intränga i rothåren, varpå de
ovannämnda uppsvällningarne bildas. För övrigt är
man numera böjd för att räkna dessa bakterier till
en särskild grupp, som på grund av sitt växtsätt,
sina förgrenade celler m. m. anses bilda en
övergångsform till svamparne och därför också kallas
svampbakterier (Myhobakterier); en av de mest
bekanta representanterna för denna grupp är den
vanliga lungsotsbacillen, som numera på
vetenskapens språk kallas Myhobakterium tuberculosis.

Liknande uppsvällningar har man på senare åren
iakttagit hos rötterna av en del andra växter t. ex.
alen och porsen, och även i dessa fall har det
visat sig, att man har att göra med bakterieliknande
organismer, som ha förmågan att uppsamla och
förarbeta luftens kväve, och detta i den grad, att
t. ex. alen med framgång kan odlas i närlösningar,
som äro fullkomligt blottade på bundet kväve och
följaktligen odugliga som näringskälla för andra
lövträd. Den organism med vilken alen och porsen
slutit förbund är av allt att döma en nära släkting
till den som sjukdomsalstrare mycket fruktade
strålsvampen.

*

Den märkligaste formen av samliv mellan gröna
växter och kvävebindande svampbakterier är dock
den, som helt nyligen upptäckts hos några tropiska
buskväxter, tillhörande släktena Pavetta och 
Psychotria. Här har samlivet mellan den gröna växten
och dess inhysing tagit sådana former, att man,
åtminstone i förstone, har det intrycket, att den
ena parten infångar, tämjer, uppföder och utnyttjar
den andra lika rationellt som mänskosläktet sedan
urminnes tider förfar med sina husdjur.

De buskväxter, varom här är fråga, äro tämligen
nära släkt med kaffebusken, och bära liksom denna
ett vackert skimrande lövverk och vita flockställda
blommor. På bladen av dessa buskar finnas små
vårtformiga upphöjningar ungefär stora som ett
knappnålshuvud, och ofta till ett antal av ungefär
femtio på varje blad. För tio år sedan undersöktes
dessa bildningar av en tysk botanist, Albrecht
Zimmermann, som därvid gjorde den märkliga
upptäckten, att vårtornas inre utgöres av håligheter,
fyllda med tätt packade, levande bakterier, vilka
till sin form rätt mycket påminna om bakterierna
i ärtväxternas rotknölar, och liksom dessa vid
närmare undersökning visat sig tillhöra
svampbakteriernas grupp. Att de för den gröna växten skulle
spela samma roll som de rotboende bakterierna
för ärtväxten, kunde man ju svårligen ana, men att
så verkligen är fallet har för kort tid sedan (1912)
visats av en holländsk botanist, von Faber, som
även studerat de närmare omständigheterna vid
bakteriernas samliv med pavetten. Hos den
fullvuxna växten förefinnes svampbakterierna redan i
stamspetsarnas knoppar, där de ligga inbäddade i
ett hartsartat slem, som fyller mellanrummen mellan 
de unga bladanlagen i knoppen, vilka själva på
detta tidiga stadium ännu äro bakteriefria. Nu
fins det, som mången torde veta, på undersidan
av växternas blad i regel en otalig mängd små,
för blotta ögat osynliga, springformiga hål, de s. k.
klyvöppningarna, genom vilka luften med sin
kolsyra strömmar in i bladens inre medan samtidigt
den överflödiga delen av det ur jorden upptagna
vattnet strömmar bort i gasform samma väg. Även
pavettens blad äga på undersidan miljoner sådana
klyvöppningar, men dessutom ett begränsat antal
på översidan; och det märkliga är, att dessa på
bladets översida befintliga klyvöppningar, som
utvecklats långt före de normala (på undersidan),
nämligen medan bladen ännu befinna sig inneslutna
i knoppen, icke tjänstgöra som
ventilationsapparater, utan som inkörsportar, genom vilka bakterierna
tränga in i bladets inre. Här uppstår det till att
börja med en livlig kamp mellan främlingarna och
de gröna bladcellerna, av vilka senare en del
upplösas och förstöras; den härigenom uppkomna
håligheten fylles med bakterier, och när detta skett,
avgränsas den bakteriedödande kaviteten genom
en särskild skiljemur gentemot den övriga
bladvävnaden och klyvöppningen växer igen, d. v. s.
växten tillmurar själv den inkörsport, genom vilken
bakterien släpptes in. Att dessa överhuvudtaget
tränga in i bladets inre torde bero därpå, att det
i den ursprungliga håligheten under klyvöppningen
finns ett slemartat ämne som utövar en viss 
dragningskraft på dem, ungefär som vanliga
förruttnelsebakterier lockas in i ett rör, fyllt med buljong
eller sockervatten. Av allt att döma avsöndra även
pavettens bladceller vissa ämnen, som motverka
den förstörande inverkan, bakterierna i början
utöva på den gröna bladvävnaden; i varje fall
inträder det snart nog ett jämnviktsstadium, varunder
bakterierna trivas och frodas, men dock hålla sig
strängt begränsade till de ursprungligen uppröjda
härdarna, vilka för blotta ögat te sig som de
ovannämnda vårtformiga upphöjningarna på bladen.

Redan de nu berörda omständigheterna göra det
sannolikt, att det mellan pavetten oeh dess
inhyseshjon existerar ett förhållande varav båda draga
nytta, och i själva verket har Faber, som ovan
antyddes, lyckats fullt exakt bevisa, att så är fallet.
För det första har han isolerat bakterierna från
den gröna värdplantan och odlat dem i konstgjorda
näringslösningar, vilkas sammansättning varit noga
kontrollerad: det har då visat sig, att
pavettbakterierna — alldeles som ärtväxternas
svampbakterier — äga en utpräglad förmåga att upptaga och
till äggviteämnen förarbeta luftens kväve. För det
andra har Faber kunnat visa, att bakteriehattiga
pavetter utveckla sig fullt normalt i en jordmån,
som saknar varje spår av salpeter eller andra
föreningar medan däremot bakteriefria pavetter, liksom
det stora flertalet gröna växter tyna bort och dö
i ett sådant substrat. Att påvisa detta senare var
förenat med stora svårigheter, enär pavetternas

frön regelbundet innehålla bakterier i sina inre
vävnader, så att de unga groddplantorna redan från
början äro infekterade. Genom att utsätta fröna
för en temperatur av + 50 gr. under tjugofem
minuter lyckades emellertid Faber döda samtliga
bakterier utan att förstöra frönas grobarhet, och
genom experiment med de på detta sätt erhållna
bakteriefria plantorna kunde sedan frågan om
bakteriernas betydelse för den gröna växten få sin
definitiva lösning.

Onekligen förefinnes det i det nu — i största
korthet — skildrade samlivet mellan pavetten och
dess kväveskaffare åtskilliga moment, som i
förstone synas mycket svårförklarliga från strängt
naturvetenskaplig ståndpunkt. Vi tycka det ju vara
underligt nog, när vi höra talas om myror, som
bedriva en rationell trädgårdsskötsel, men vad är
detta mot det konststycke, som pavetten utför, då
den infångar, inspärrar, kringgärdar, underhåller,
utnyttjar och åt sina avkomlingar testamenterar
den främmande organismen. Hur skulle ej Martius
och hans meningsfränder, som ännu på 1840-talet
tillskrevo växterna odödliga själar, ha jublat, om
det blivit dem beskärt att blicka in i pavettens
inre och iakttaga alla de fintliga manövrer, genom
vilken den gröna buskväxten gör den
kvävebindande bakterien till sin gäst för livet för att njuta
av hans aldrig sinande förning.

Även i våra dagar fins det naturforskare, som
för att förklara sådana företeelser inom den 
organiska världen, som ännu synas oss gåtfulla, vilja
införa icke-materiella (andliga) faktorer, vilka skulle
leda organismernas kemiskt-fysiska processer i vissa
riktningar, och som av sina upphovsmän vanligen
förses med mycket imponerande namn — enteleki,
dominanter o. s. v. För en mera jordbunden
naturforskning går vägen fram på ett helt annat plan,
och med hänsyn till det fall, som här närmast
intresserar oss, skulle vi måhända icke finna, men
kunna spåra sanningen, om vi närmare gåve akt på
det samliv, som existerar mellan ärtväxterna och
deras gäster. Man lutar numera, särskilt på grund
av prof. Hiltoners undersökningar, tämligen allmänt
åt den uppfattningen, att detta samliv ingalunda är
ett så idylliskt kamratskap, som man fordom
föreställde sig, utan att det tvärtom mellan ärtväxten
och dess inhysing existerar en häftig kamp, en
strid, som i många fall förblir oavgjord och då
för oss ter sig som det »normala» samlivet, men i
andra fall, allt efter omständigheterna, leder till än
den ena än den andra partens undergång, och då
naturligt nog lätt undgår vår uppmärksamhet.
Faktiskt har man på senare åren upprepade gånger
observerat fall, då de kvävebindande bakterierna
som regelrätta parasiter suga ut sina värdar, och
å andra sidan har man — särskilt på kväverik
jord — iakttagit, att ärtväxten antingen hindrar
bakterierna från att tränga in i rötterna, eller om
de verkligen intränga, helt enkelt äter upp dem,
så att bildningen av de knölformiga bakteriehärdarna
uteblir. Mitt emellan dessa båda extrema fall och
förbundet med dem genom en hel serie
gradationer ligger det stadium varunder båda parterna
hålla varandra stången och därunder råna varandra
så gott de kunna, men som för den ytlige
betraktaren ter sig som idel harmoni, efter som ingen
av kontrahenterna har kraft att slå ihjäl den andre.
Måhända komma fortsatta forskningar i tropikerna
framdeles att visa, att även pavettidyllen i grund
och botten är en ständigt oavgjord brottning
mellan två dödsfiender, som under tiden bestjäla
varandra, — och då vore ju mysteriet förvandlat till
en helt naturlig sak, efter som i den organiska
naturens rike stöld och strid är det naturligaste
av allt.

*





VÄXTERNAS KÄNSEL

DEN enkla folktron, som stundom intuitivt
anar vad den exakta forskningen efteråt visar
vara verkligt, har även rörande växternas innersta
väsen gått vetenskapen i förväg. De indiska
gudasagorna och även den gammalindiska lagstiftningen
är genomträngd av den uppfattningen, att växterna
äro besjälade väsen liksom djuren och samma
grundåskådning möter man även i de slaviska och
germanska folkens naturpoesi. Renast har måhända
denna naturuppfattning fått sitt uttryck hos
forntidens greker, som i varje träd anade ett
andeväsen, en dryad, och för vilkas fantasi hyacinten
och narcissen, lagern och cypressen voro mänskliga
väsen, förvandlade till blommor.

Den motsatta åskådningen, som frånkänner
växterna varje spår av själsliv, äger även den
gamla anor, men har skarpast blivit formulerad av
Linné i de historiskt ryktbara  satserna: 
Stenar växa

Plantor växa och leva

Djur växa, leva och förnimma.

Denna uppfattning, enligt vilken växterna sakna
förmågan att förnimma, blev trots enstaka
gensagor under mer än ett århundrade den härskande
inom vetenskapen. Det var först då man på
1860-och 70-talet började göra växtens livsyttringar till
föremål för exakt vetenskapliga undersökningar,
som det Linnéanska åskådningssättet småningom
undanträngdes av en annan uppfattning, vilken i
viss mån kan sägas innebära en återgång till den
naiva folktrons ståndpunkt så till vida som den
verkligen tillskriver växterna just den förmåga som
Linné frånkände dem, nämligen förmågan av
sinnesintryck. Huruvida man hos växterna kan tala
om en själ, d. v. s. ett medvetande jämförligt med
människans och de högre djurens, är en annan
fråga, varom meningarna ännu äro delade.

När det gäller att besvara spörsmålet, huruvida
vi hos växterna kunna spåra själsliga funktioner
måste vi emellertid lägga märke till en
omständighet av principiell betydelse. När vi antaga, att sn
annan varelse äger vissa själsförmögenheter, så
beror detta antagande alltid på vad man med en
vetenskaplig term kallar en analogislutledning. Jag
är t. ex. övertygad om att min vän X äger en
själ av samma natur som min egen, men jag har
aldrig sett eller hört eller känt hans själ, jag har
endast sett hans kropp utföra vissa rörelser och
hört den frambringa vissa ljud, lika dem jag själv
utför och frambringar, när det i mitt inre
försiggår vissa själsliga processer, och av denna likhet
drar jag sedan den slutsatsen, att det även i min
väns kropp bor en själ. När jag tillskriver ett
djur, t. ex. en hund, en apa, en elefant, en viss
fond av själsförmögenheter, så beror detta på ett
liknande analogislut. Direkt förnimmer jag aldrig
någon annan själ än min egen, det är alltid på
grund av fysiska företeelser, som jag sluter mig
till att det fins själsliga existenser utanför mitt
eget medvetande.

Gäller det nu att utforska, om och i vad
utsträckning växterna äga sinnesförnimmelse och
medvetande, så står oss endast en utväg öppen: vi
måste pröva, huruvida det hos växterna kan spåras
sådana rörelser eller överhuvudtaget sådana
livsprocesser, som när de uppträda hos djuren och
människan bruka stå i samband med själsliga
funktioner.

Låt oss då till att börja med se till, om vi hos
växterna kunna påträffa någon motsvarighet till
vårt eget känselsinne.

En känslighet för mekanisk beröring är efter
vad man numera med säkerhet vet, tämligen
allmänt utbredd i växtriket, men kanske mest i
ögonenfallande hos klängena, d. v. s. de skruvformiga
trådar, medels vilka gurkväxterna, vinrankan,
luktärten och många andra växter klänga sig fast vid 
ett stöd för att härigenom utsätta så stor yta av
bladen som möjligt för ljuset. På ett mycket tidigt
stadium är ett sådant klänge hoprullat som en
urfjäder, men längre fram sträcker det och rätar ut
sig, så att det t. ex. hos gurkväxterna ofta når en
längd av 10—15 centimeter. I detta tillstånd är
klänget nära nog fullkomligt rakt, men dess övre
del beskriver en kretsformigt trevande rörelse,
alldeles som sökte det efter ett stöd. Kommer nu
klänget i beröring med ett sådant, t. ex. en lagom
tjock gren, så inträder en egendomlig reaktion:
på själva beröringsstället upphör klänget att växa,
men samtidigt ledes härifrån till den motsatta,
från stödet bortvända flanken impulser, som
föranleda klänget att på denna sida växa betydligt
raskare än förut. Följden av denna ojämna tillväxt
blir som man vid närmare eftertanke lätt nog inser
den, att klänget utför en krökning inemot stödet;
härigenom komma återigen nya delar av klänget i
beröring med grenen, dessa retas på samma sätt
och sålunda kommer klänget ganska snart att
spiralformigt omslingra stödet. Har detta väl skett,
så börjar även den mellan växten och stödet
befintliga delen av klänget att rulla ihop sig i
spiralformiga vindlingar, så att växten på detta sätt
drages närmare stödet och i händelse av stark blåst
kan vaja av och an på den korkskruvlikt vridna
och därför lätt tänjbara fria delen av klänget.
Samtidigt tillväxer klänget i tjocklek, kraftiga
stödjevävnader utbildas i dess inre o. s. v.

Helt annorlunda gestaltar sig saken, om klänget
misslyckas i sitt trevande efter ett stöd. I så fall
böjer sig klänget, som förut stått rakt upp, nedåt
och rullar ihop sig till ett nystan, varpå det
slutligen dör bort. — Berör eller riktigare gnider
man klänget på en kort sträcka under några
sekunder med en fast kropp, t. ex. en blyerts, som
sedermera avlägsnas, så utför klänget en krökning,
så att det gnidna stället kommer att ligga på
krökningens insida; under vackra sommardagar, när
temperaturen är hög, sker denna krökning ofta så
hastigt, att klängets övre del redan på några
minuter bildar en rät vinkel med den nedanför det
retade stället befintliga delen. Var den anbrakta
retningen kraftig, så kan inkrökningen gå ännu
längre, men då inget stöd finnes att gripa, tyckes
klänget snart nog inse sitt misstag: det börjar att
räta ut sig och redan efter ett par timmar står
det åter käpprakt, med spetsen beskrivande samma
kretsande fångrörelser som förut . . .

Den känslighet för beröring, som är närmaste
anledningen till klängenas omslingring av ett stöd,
når i vissa fall en ytterlig grad av finhet. Redan
Darwin gjorde härvidlag intressanta iakttagelser,
som dock förbleknat inför de sagolika erfarenheter,
som den tyske botanisten Pfeffer i senare tid gjort
med mycket känsliga klängen av en gurkväxt. Som
retande föremål använde Pfeffer små stycken av
en fin bomullstråd, vilka applicerades på klänget
liksom ryttaren på vågbalken; det visade sig då, 
att en sådan ryttare, vars vikt endast uppgick till
0,00025 milligram, på en minut förmådde framkalla
en tydlig krökning hos klänget, om den genom ett
lindrigt luftdrag sättes i dallrande rörelse. Under
sådana omständigheter reagerade klängena ej på en
ryttare (av bomullstråd), vars vikt endast utgjorde
0,00012 milligram, och lika litet åstadkommo de på
klänget långsamt framkrypande bladlössen någon
synbar retverkan. Emellertid äro dessa klängen
betydligt känsligare än människans hud, på vars
sensiblaste ställen det behövs en fallande vikt av minst
0,002 milligram för att framkalla en känselförnimmelse.

Denna utomordentligt fina känslighet för beröring
är, särskilt hos klängeväxterna, specialiserad på ett
mycket egendomligt sätt. Det är nämligen endast
genom beröring med fasta kroppar, som klängena
föranledas att kröka sig, däremot äro de
fullkomligt okänsliga för det tryck, som de kunna utsättas
för genom beröring med vätskor. Riktar man en
fin, men kraftig vattenstråle vinkelrätt mot klängets
känsligaste del, så försättes det i stark skakning,
men av någon krökning förnimmes intet.

En sådan inträder däremot genast om vattnet
innehåller uppslammade fasta partiklar, t. ex. små,
för blotta ögat osynliga sandkorn. På samma sätt
är även rent kvicksilver ur stånd att frambringa
någon krökning, om det i en fin stråle sprutas på
klänget; är kvicksilvret däremot förorenat av damm,
kunna dammkornen räcka till för att frambringa
en synbar krökning. Att denna okänslighet gent 
emot vätskor är av stor betydelse för
klängeväxterna, inses lätt, om man betänker, till vilka
meningslösa rörelser i motsatt fall en regnskur skulle
föranleda klängena.

*

De ovan relaterade förhållandena vittna ju
tydligt nog om att växterna äga ett känselsinne, fullt
jämförligt med djurens och människans. Redan
detta är ju anmärkningsvärt nog, men åtskilligt
märkligare ter sig saken, när man i detalj jämför
växternas känselsinne med djurens och människans.
Det är nu omkring trettio år sedan den svenske
fysiologen Blix genom en del sinnrika, men relativt
enkla experiment lyckades visa, att människans hud
ingalunda är över hela sin yta känslig för tryck,
utan att det i huden fins vissa bestämda punkter
(nervapparater), där förnimmelsen av tryck uppstår,
och som för övrigt äro tämligen ojämnt fördelade
över kroppens olika delar. På samma sätt finns det
i klängenas överhud särskilda, konstrikt formade
celler, som av allt att döma förmedla klängenas
förnimmelse av den mekaniska retningen. En annan
överensstämmelse: för att vi människor skola
förnimma en beröring fordras det, att närliggande delar
av vår hud skola sammantryckas olika starkt. I regeln
äga nu alla fasta kroppar, även de, som för vårt
öga te sig fullkomligt glatta, små ojämnheter, som
äro tillräckliga för att påverka huden olikformigt,
så att det berörda föremålet förnimmes utefter hela 
sin yta; men sticka vi ner handen i en vätska, t. ex.
vatten eller kvicksilver, så känna vi beröringen med
vätskan endast vid själva vätskeytan, där en
tryckdifferens äger rum. Denna okänslighet för
vätsketryck förefinnes, som vi redan sett, ännu starkare
utpräglad hos växterna, och även hos dem beror
denna okänslighet därpå, att vätskan ej förmår att
på närliggande delar av överhuden utöva det olika
starka tryck, som kräves för att en retning med ty
åtföljande krökningsrörelse skall äga rum.

Ännu en betingelse måste vara uppfylld för att
vårt känselsinne skall påverkas: beröringen får icke
vara oföränderlig, utan måste ske i små, tätt på
varandra följande stötar. Detta tyckes stå i strid
med den dagliga erfarenheten, då vi ju mycket väl
med känseln förnimma en kropp, som vi, efter vad
vi tycka, hålla orörlig mellan fingrarna, men vi måste
härvidlag komma ihåg, dels att vi alltid darra om
än helt litet, dels att blodets lopp genom ådrorna
framkallar en viss, om än ytterst svag dallring i
hudlagren. Fullkomligt samma förhållande finna vi
hos växterna. Placerar man t. ex. en gurkväxt (odlad
i kruka) på ett bord, som är fullkomligt skyddat
även mot de obetydligaste stötar, och stjälper man
för att hindra luftströmningar en glasklocka över
växten, så visar det sig att även en grov garntråd,
försiktigt lagd på klänget, ej frambringar den minsta
retning. Lyfter man av glasklockan, så att luftdraget
kan komma tråden att dallra, så kröker sig klänget
ganska snart.

En känslighet av ännu egendomligare art än
klängenas förefinnes hos en del snyltväxter, särskilt
hos släktet Cuscuta (snarreva), av vilket ett par arter
förekomma i Sverge som parasiter på lin, klöver,
humle och en del andra växter. Snarrevorna bereda
alltså ej själva sin näring, utan stjäla den från andra
växter, som de omslingra med sina bladlösa,
rödaktiga stjälkar, och i vilkas inre de sända in
särskilda sugorgan, s. k. haustorier. Låter man den fria
ändan av en sådan Cuscutastjälk komma i beröring
med en stav av metall eller elfenben, så slingrar
den sig genast omkring staven, men efter någon tid
rullar den åter upp sina vindlingar och lämnar det
livlösa stödet. Låter man däremot Cuscutastängeln
komma i beröring med en levande växt, t. ex.
stängeln av en lin- eller klöverplanta, så icke blott
omsluter den sin blivande värdplanta i en
omfamning för livet, utan sänder även talrika sugrötter
in i dess inre. Hos den snyltande snarrevan fins
det alltså jämte känslighet för beröring även ett
annat sinne, som närmast kan jämföras med vårt eget
smaksinne: Cuscutastängeln särskiljer beröringen
med en metallstav från beröringen med en
klöverstängel lika säkert som vår tunga skiljer på en
kiselsten och en sockerbit.

I själva verket är det numera ett fastslaget
faktum, att växterna, så väl de högre som de lägre,
äga ett ganska rikt utvecklat sinnesliv, som sätter
dem i stånd, att genom bestämda rörelser orientera
sig gentemot belysningen, jordens fuktighet och 
syregashalt, värmestrålning o. s. v. Att det oaktat
en så skarpsynt forskare som Linné fullkomligt
frånkände växterna förnimmelser och sinnesliv
överhuvud, torde dels ha berott på inflytande från
Aristoteles, dels och kanske i ännu högre grad därpå,
att de högre växternas rörelser i regeln försiggå
i ett mycket långsamt tempo. Klängenas rappa
rörelser bilda härvid ett tämligen enastående
undantag, i stort sett torde man kunna säga, att en stängel,
som t. ex. på grund av ensidig belysning utför en
krökning, rör sig med en hastighet, som ligger
ungefär mitt emellan tim- och minutvisarens. Denna
långsamhet beror i sin ordning därpå, att de högre
växternas rörelser mestadels äro s. k.
tillväxtrörelser, d. v. s., krökningsrörelser, som komma till stånd
därigenom att ett växande organ ökar eller minskar
tillväxthastigheten utefter den ena flanken,
varigenom det uppstår en krökning åt ett visst håll. I
sådana fall, där rörelsemekaniken är en annan, såsom
t. ex. hos sensitivan, kunna också de retbara
bladskaften utföra sina rörelser med en förvånande
snabbhet — förvånande därför att den mera erinrar om
djurens rörelser än om växternas.

Om vi emellertid, följande en anvisning av Pfeffer,
tänka oss en människa, som från sin tidigaste
barndom skådat växtvärldens brokiga liv i tusenfaldig
förstoring, så skulle en sådan individ säkerligen
aldrig kommit att tillskriva växterna den
sinnesslöhet, som Aristoteles och Linné tilltrodde dem. Ett
sådant öga skulle se hela den myllrande skaran av 
fritt kringsimmande lägre växter, somliga styrande
kurs mot ljuset, andra uppsökande halvskuggan eller
skuggan, och bakteriernas snabba rörelser mot ett
på avstånd uppdykande flugben skulle te sig som
ett motstycke till rovdjurets språng mot ett
varmblodigt byte. Ett sådant öga skulle också, såsom
mikroskopet faktiskt visar det, se växande rötter
och stänglar utföra liksom trevande rörelser, de
efter ett stöd kretsande klängena skulle tyckas röra
sig lika hastigt som väderkvarnsvingar och hos varje
högre växt skulle det varsna raska
orienteringsrörelser framkallade genom yttre faktorers retverkan.
För en med sådan synförmåga utrustad människa
skulle det ha varit en självklar sak att växterna äga
sinnesförnimmelser liksom djuren, och den
Linnéanska uppfattningen av växterna skulle synts honom
lika obegriplig, som om någon ville påstå att en
häst saknar syn och hörsel.

*




GOSSE ELLER FLICKA?

TILL de problem, som sedan urminnes tider
fängslat icke blott den stora allmänheten, utan
också vetenskapsmännens intresse, hör den gamla,
men ständigt återkommande frågan: gosse eller
flicka? Vilka faktorer är det, som bestämma
avkommans kön, på vilket stadium sker detta
avgörande, och fins det för oss människor någon
möjlighet att påverka könsbestämningen i en viss riktning
— det är alltsamman frågor, som av lätt insedda
skäl varit i hög grad ägnade att stimulera den
mänskliga forskningshågen och fantasien. Redan det
faktum, att den holländske anatomen Drelincourt på
slutet av sextonhundratalet kunde uppräkna icke
mindre än 262 olika teorier för könsbestämningen
hos människan vittnar ju tydligt nog om detta
intresse, men låter samtidigt ana, att det varit
tämligen klent beställt med vetandet på detta område.
Faktiskt är det än i dag så, att vår förmåga att
godtyckligt bestämma avkommans kön, åtminstone 


för så vitt det gäller människan, praktiskt taget är
lika med noll. Däremot har det lyckats våra dagars
vetenskapliga forskning att till en viss grad förskaffa
sig en inblick i det maskineri, som bestämmer
avkommans kön, och därmed är ju alltid något vunnet,
om vi också måste vara beredda på att härvidlag
ännu länge få stå som åskådare, ur stånd att på
minsta sätt ingripa i maskineriets gång.

I själva verket fungerar det maskineri, varom här
är fråga, med en förunderlig precision. Visserligen
finner man hos olika djur och växtarter stundom
mycket stora skiljaktigheter med hänsyn till de båda
könens inbördes proportion, men för varje art, eller
om vi vilja vara riktigt noga, för varje ras, är detta
förhållande märkvärdigt konstant, och kan i regel
icke eller åtminstone endast i undantagsfall rubbas
genom yttre inverkningar. För mänskosläktet ställer
sig detta relationstal så, att det i Europa på 100
flickebarn födas omkring 106 gossar; alldeles samma
könssiffra har ett i Europa tämligen utbrett ogräs,
den s. k. bengelörten (Mercurialis annua), där det
på 100 honplantor regelbundet komma 106
hanindivider. För negrerna ställer sig däremot
förhållandet något annorlunda, på Kuba t. ex. 100: 96,8,
vilket vill säga att negern i detta hänseende intar
en mellanställning mellan flugan (100: 96,0) och
hästen (100: 98,31). En egendomlig extrem finner
man hos vissa spindlar, där det på 100 honor
kommer ej mindre än 819 hanar, medan omvänt en del
bläckfiskar bestå sig lyxen av 100 honor på 16,6 
hanar. När det gäller att reglera sina skapade
varelsers könsförhållanden tyckes naturen vara lika
uppfinningsrik och nyckfull som den bekante mannen,
som gör vad som faller honom in; men den en gång
givna normen fasthålles sedan med en oeftergivlig
stränghet, så mycket anmärkningsvärdare, som det
för artens bestånd i många fall ingalunda är
nödvändigt, att just den eller den proportionen mellan
könen upprätthålles. Av den vanliga grodan känner 
man t. ex. tre raser, av vilka en konstant frambringar 
13 hanar på 100 honor, en annan 36 hanar på 100 honor, 
en tredje 48: 100. Likaså känner man av den vanliga hampan 
2 raser med högst olika könsproportioner.

Någon skillnad i dessa rasers förmåga att reda sig i kampen
för tillvaron synes ej  förefinnas.

Vill man nu söka få en inblick i de processer,
som närmast betinga könsbestämningen, så gäller
det i första hand att fastställa tidpunkten, vid vilken
detta avgörande äger rum. Härvidlag kunna flera
möjligheter tänkas, av vilka särskilt två äro värda
att tagas närmare i betraktande. Hos de högre djur
och växter, om vilka det här är frågan, uppstår
som bekant varje ny individ genom en befruktningsakt, 
d. v. s. genom sammansmältning av en äggcell
med ett sädesdjur; man kan nu tänka sig, att könet
redan på förhand är bestämt hos endera av
könscellerna, antingen så, att hälften av äggen ha honlig,
andra hälften hanlig tendens, medan däremot
sädesdjuren i detta fall tänkas vara indifferenta, eller 
också så, att äggen äro indifferenta, och av
sädesdjuren ena hälften äga hanlig, andra hälften honlig
tendens. Gemensamt för båda dessa fall är att
könsbestämningen tänkes äga rum före befruktningen.
Man kan emellertid även föreställa sig, att
äggceller och sädesdjur äro i och för sig indifferenta,
och att den uppkomne individens kön först
bestämmes efter befruktningen, på någon tidpunkt under
fosterutvecklingen, varvid avgörandet måste
förläggas till utifrån kommande inverkningar. En tredje
uppfattning, enligt vilken könet skulle bestämmas
i det ögonblick de båda könscellerna sammansmälta,
lämnas på grunder, som här ej kunna anföras,
numera vanligen ur räkningen.

Av de båda övriga uppfattningarna har den första,
enligt vilken könsbestämningen äger rum före
befruktningen, räknat talrika anhängare, särskilt bland
zoologer och gynekologer. Man föreställde sig
härvid vanligen saken så, att avgörandet låg hos
äggcellerna, av vilka den ena parten hade hanlig, den
andra honlig tendens, medan däremot sädesdjuren
voro ensartade och betydelselösa för
könsbestämningen. Man stödde sig härvidlag särskilt på
iakttagelser angående förhållandena hos djur, vilkas ägg
kunna utvecklas utan föregående befruktning,
partenogenetiskt, som den vetenskapliga termen lyder.
Hos vissa kräftdjur, hos phylloxeran o. s. v., bildas
dels stora ägg, som ge upphov till honor, dels små,
ur vilka det utvecklas hanar, men redan det
förhållandet, att en befruktning här ej äger rum, gör 
att man ej gärna kan tillämpa de från detta område
vunna erfarenheterna på djurarter med normal
könsfortplantning. Annorlunda tycktes det vara fallet
med några iakttagelser, som zoologen Korschelt
redan på åttiotalet gjort hos en liten havsmask
(Dinophilus apatris) och som tycktes visa att det
i honornas äggstockar funnos två slags ägg, dels
stora, ovala, dels mindre, runda; båda skulle på
vanligt sätt befruktas av hanens sädesdjur och de
stora äggen ge upphov till idel honor, de små till
idel hanar. Enligt nyare undersökningar (Blard 1911)
försiggår emellertid befruktningen hos detta djur på
ett betydligt tidigare stadium än man förut trodde,
och storleksdifferensen hos äggen gör sig först
gällande efter befruktningen, vilket ju förändrar saken
högst betydligt.

Däremot har man numera tämligen säkra
hållpunkter för att i åtminstone vissa fall de hanliga
könscellerna (sädesdjuren, hos blomväxterna
frömjölskornen) till hälften äga hanlig, till hälften
honlig tendens, medan däremot äggcellerna endast äga
honlig tendens. Under sådana omständigheter är
det givetvis de hanliga elementen, som avgöra
könsbestämningen: sammanträffar ett sädesdjur av
hanlig tendens med en äggcell, så uppstår en hane, i
motsatt fall en hona. Det kön, som frambringar två
slags könsceller, kallar man heterogametiskt, det
andra homogametiskt.

De avgörande undersökningarna härvidlag ha
utförts av den berömde botanisten Correns, vars 
nyligen (i förening med zoologen Goldschmidt)
utgivna arbete om könsbestämningen i djur- och
växtriket till stor del ligger till grund för denna
uppsats. Correns´ försök kunna i korthet refereras
sålunda:

Hos det stora flertalet högre växter kan man som
bekant ej tala om manliga och kvinnliga individer
(hanar och honor), enär varje blomma innehåller
såväl hanorgan (ståndare) som honorgan (pistiller),
eller om blommorna äro enkönade, han- och
honblommor förefinnas hos samma individ. Sådana
växter, och dit höra som sagt majoriteten av
blomväxterna, kallar man hermafrodita. Motsatsen
härtill äro de s. k. tvåbyggarna, hos vilka han- och
honblommor sitta på olika stånd, och som ha sina
mest kända representanter i humleväxten, poppel,
pil, idegran, en, vissa (men icke alla) gurkväxter
o. s. v.; endast dessa tvåbyggare, som bland de
högre växterna utgöra en helt liten minoritet, kunna
härvidlag rimligtvis jämföras med människan och de
högre djuren. Nu har Correns genom en serie
experiment och en bevisföring, som det skulle bli för
vidlyftigt att återge, visat, att de hermafrodita
växternas könsceller — både frömjölskorn och
äggceller — äga en hermafrodit tendens, d. v. s. de
sträva var för sig efter att frambringa individer
med tvåkönade blommor; här är alltså
könscellernas tendens på förhand bekant. Genom att
framställa en bastard mellan en hermafrodit blomväxt
och en tvåbyggare, borde man, menade Correns,
ha utsikt till att komma tvåbyggarens
könstendenser på spåren, då ju avkomlingarnas kön lätt kunde
fastställas och den ena av föräldrarna, den
hermafrodita nämligen, ägde en på förhand bekant
könstendens. Experimenten, som utfördes med två
gurkväxter, av vilka den ena (Bryonia alba) var
hermafrodit, den andra (Bryonia dioica) tvåbyggare,
utföllo på följande sätt:

1) Honplantor av tvåbyggargurka, befruktad med
pollen av hanplantor från samma art, ge ungefär
50 proc. hanplantor och 50 proc. honplantor.

2) Hermafrodit gurkväxt, befruktat med eget
pollen, ger 100 proc. hermafrodita plantor (som
ju var att vänta).

3) Honplantor av tvåbyggargurkan, befruktad
med frömjöl av den hermafrodita, ger 100 proc.
honplantor, idel bastarder.

4) Hermafrodit gurkväxt, befruktad med frömjöl
från hanplantor av tvåbyggargurkan, ger 50 proc.
hanindivider och 50 proc. honor, idel bastarder.

Man kan sammanfatta detta resultat sålunda:
befruktar man den skildkönade växten med frömjöl
från den samkönade, så erhåller man idel honor,
befruktar man däremot den samkönade arten med
frömjöl från den skildkönade, så erhåller man
hälften hanar och hälften honor. Och härav kan man då
med Correns dra den slutsatsen, att hos den
skildkönade gurkväxten alla honliga könsceller äro
sinsemellan lika, medan det måste finnas två slags hanliga
könsceller. Honkönet är alltså här homogametiskt, 
hankönet heterogametiskt. Och hela
könsbestämningen blir utan vidare begriplig, om man med
Correns går ett steg vidare och antar, att alla honcellerna
äga kvinnlig tendens, av hancellerna däremot hälften
manlig och hälften kvinnlig, samt att den manliga
tendensen alltid segrar över den kvinnliga.
Sammanträffar en äggcell med ett kvinnligt stämt sädesdjur,
så uppstår en hona, mötas däremot en äggcell och
ett manligt sädesdjur, så bildas en hane. Den förra
— honan — är alltså till sin inre läggning ensartad,
ren kvinna, medan mannen däremot är en bastard
av kvinnligt och manligt, alltså begåvad med ett
plus, som kvinnan saknar.

Detta gäller nu förhållandena hos den skildkönade
gurkväxten, och frågan blir då, i vad mån de från
detta fall hämtade lärdomarna kunna göra anspråk
på allmängiltighet. Vad växterna beträffar, så känner
man för närvarande egentligen endast ett fall, där
experimenten kunna jämföras med de nyss
refererade, men de ifrågavarande försöken, som av Correns
utförts med växter tillhörande nejlikfamiljen, ha
givit alldeles samma resultat som gurkexperimenten.
Aven från djurvärlden känner man numera en hel
rad av fall, där det fins två slags sädesdjur, av
vilka det ena slaget vid befruktningen ger upphov
till hanar, det andra till honor. Särskilt intressant
är att man i många fall, t. ex. hos en del
skinnbaggar (Lygreus, Protenor m. fl.) samt hos vissa
parasitmaskar och gräshoppor kunnat med
mikroskopets hjälp påvisa anatomiska olikheter hos 
båda slagen av sädesdjur och med bestämdhet
avgöra, vilken sort som ger upphov till hanar, och
vilken till honor.

Emellertid har man på senare åren även lärt
känna ett icke obetydligt antal fall, där
förhållandena tyckas ligga på rakt motsatta viset, så att alla
sädesdjuren äro ensartade och äggen däremot av
två slag, hälften med kvinnlig och hälften med manlig
tendens. En del mycket invecklade experiment,
som av Doncaster företagits med krusbärsmätaren
(Abraxas grossularia), ha givit resultat, som obetingat
tala för, att det hos denna fjäril är honan som är
heterogametisk, d. v. s. frambringar två slags ägg,
medan däremot den homogamctiska hanen endast
frambringar ett slags sädesdjur. Detta synes även
bekräftas därav, att det helt nyligen lyckats en tysk
forskare (Seiler) att hos andra fjärilar påvisa två
i anatomiskt hänseende åtskiljbara slag av ägg. Till
samma typ, hos vilken alltså honan är den rikare
naturen, höra även höns och kanariefåglar, och
troligen många andra djurgrupper.

Till vilken av dessa båda typer hör nu
människosläktet? Liknar människan med hänsyn till
könsbestämningen fjärilen och kanariefågeln, eller tillhör
hon samma typ som gurkväxten, nejlikan och
skinnbaggarna? Är det kvinnan, som sitter inne med de
dubbla möjligheterna, producerar hon två slags ägg,
eller är det mannen, som frambringar två slags
sädesdjur? Ar kvinnan bastarden, eller bär mannen
inom sig både manligt och kvinnligt?
Den allmänna meningen hos de vetenskapsmän,
som intensivast sysselsatt sig med dessa problem,
är den, att det hos människan är mankönet som
är heterogametiskt, kvinnkönet däremot
homogametiskt. Enligt detta åskådningssätt frambringar
alltså kvinnan endast ett slags ägg, mannen däremot
två slags sädesdjur, av vilka ena hälften äga manlig,
den andra hälften kvinnlig tendens. Till stöd för
denna uppfattning anföras direkta iakttagelser, som
synas ge vid handen, att man hos människan med
mikroskopets hjälp kan iakttaga två slags sädesdjur
med olika inre byggnad (Guyer, Winiwarter).
Riktigheten av dessa observationer har dock från andra
håll bestritts, så att denna sida av saken ännu synes
något oklar. Däremot har studiet av människans
ärftlighetsförhållanden och särskilt aktgivandet på
den s. k. könsbegränsade ärftligheten av vissa
sjukdomar (färgblindhet, blödarsjuka) lett till resultat,
som otvetydigt tala för, att mannen är den
avgörande parten med hänsyn till könsbestämningen.
För den skapande naturen synes det emellertid i
stort sett vara fullkomligt likgiltigt, om denna roll
tillfaller hanen eller honan, efter som hon
omväxlande slår in än på den ena än på den andra
utvecklingslinjen. Att kvinnan från biologisk synpunkt
är en ren, oblandad typ — ren kvinna —, medan
mannen däremot är en bastard, ett dubbelväsen av
manligt och kvinnligt, är alltså till en viss grad en
slump, men en slump av djup och oförgätlig innebörd.

*

De upptäckter, vilka på senare åren gjorts
angående arten av det maskineri, som reglerar
könsbestämningen hos djur och växter, tyckas i själva
verket föga ägnade att uppmuntra till försök att
behärska detta maskineri. Om könsbestämningen
redan äger rum före befruktningen, om, såsom fallet
synes vara hos människan, hälften av sädesdjuren
äga hanlig och hälften honlig könstendens, så synas
ju utsikterna att kunna förskjuta dessa proportioner
vara mycket ringa. Det gällde ju i så fall antingen
att påverka själva bildningshärdarne för könscellerna,
testiklar och ovarier, eller också att utsätta
könsvätskan för en behandling, som skadade det ena
slaget av sädesdjur mer än det andra. Sådana
ingrepp synas emellertid, åtminstone för närvarande,
stöta på hart när oöverstigliga hinder.

Dock känner man redan nu vissa fakta, som med
bestämdhet tala för att proportionen mellan könen
kan förskjutas genom yttre omständigheter. Det
har redan omnämnts i det föregående, att medan
hos den europeiska befolkningen det regelbundet
kommer 106 gossar på 100 flickebarn, så visa
negrerna på Kuba könsproportionen 96,8 gossar på
100 flickor. I detta fall kunde man emellertid med
fog göra rasskillnaden ansvarig för olikheten, då vi
ju sett, att det av vissa växt- och djurarter
förekommer olika raser, som i bemälta hänseende
förhålla sig helt olika. Saken kommer emellertid i ett
annat ljus, när man av statistiken erfar, att de
sociala förhållandena i märkbar grad påverka 
könsproportionen hos den europeiska befolkningen. Så
har t. ex. Punnet kunnat konstatera, att det inom
den välsituerade överklassen i London på 100 flickor
födas 107,6 gossar, hos den fattiga, men barnrika
underklassen däremot på 100 flickor endast 101
gossar, en högst avsevärd skillnad som man ser.
Barn, födda utom äktenskapet, visa även en tendens
i samma riktning som proletärbarnen, i det att
proportionen flicka: gosse hos dem ställer sig 100:
104. I båda fallen föreligger alltså ett närmande
till det förhållande, som är rådande hos negrerna.
Dessa växlingar i könsproportionerna hos den
europeiska befolkningen äro av särskilt intresse, enär
de påtagligen äro framkallade av yttre orsaker,
vilka måste vara att finna bland de faktorer, som
variera med de sociala förhållandena. Här ser det
ju nästan ut, som hade vi funnit ett spår, som
kunde föra oss vidare genom vildmarken.

Naturligtvis kunde det ligga nära till hands att
söka orsaken till skiljaktigheten i den olika diet,
som föres av över- och underklassen: överklassen
är ju som bekant i stort sett köttätare, underklassen
däremot lika utpräglad växtätare. Av allt att döma
spelar emellertid varken näringen eller
värmetillgången någon roll vid den ifrågavarande
förskjutningen av könsproportionen; med all sannolikhet
är det avgörande momentet att söka på ett helt
annat område, i det att den ålder, som äggen
uppnått, innan de befruktas, i väsentlig mån synes
påverka avkommans kön.

Visserligen har det tid efter annan kommit fram
uppgifter, som gått ut på, att moderns diet före
och under havandeskapet skulle kunna påverka
avkommans kön i en viss riktning; dock ha hittills
alla sådana uppgifter, för så vitt de rört människan,
visat sig förhastade, där de ej varit ren bluff. Helt
nyligen (1909) har emellertid en italiensk forskare
vid namn Russo med bestämdhet uppgivit, att det
lyckats honom att förändra könsproportionen hos
kaniner genom insprutning med lecithin. Detta ämne
är ett slags fosforhaltigt fett, som särskilt rikligt
uppträder i nervsubstansen, i hönsägg och
överhuvudtaget i djurens ägg. Russo experimenterade
med kaniner, hos vilka könsproportionen normalt
utgör ungefär 1: 1, men där den efter insprutning
av lecithin i blodet förändrades därhän, att det på
26 hanar föddes 40 honor. Förutsatt att dessa
uppgifter verkligen äro riktiga är det emellertid
tydligt, att den av Russo konstaterade förändringen
ej gärna kan andragas som förklaring för den nyss
berörda växlingen hos människan, då ju överklassen
med all säkerhet förtär betydligt större
lecithinmängder än underklassen, och sålunda borde
producera ett större antal flickor än underklassen, medan
i verkligheten raka motsatsen är fallet.

Ungefär detsamma gäller om temperaturens
inverkan på könsproportionen. Av en del synnerligen
intressanta experiment, som zoologen Richard
Hertwig på senare åren anställt med den ätliga grodan,
synes det framgå, att låg temperatur befordrar 

utvecklingen av hanar. Hertwig delade det nyss
befruktade äggmaterialet från en groda i två
portioner, av vilka den ene fick utveckla sig vid trettio
grader, den andra vid femton grader; i förra fallet
uppstodo 344 hanar på 319 honor, i senare fallet
260 hanar på 85 honor. Den låga temperaturen
framkallade alltså i detta fall en högst betydlig
förskjutning till hanarnas förmån. Då underklassens
bostäder under vintern äro betydligt kallare än
överklassens, skulle man med stöd av dessa
experiment närmast vänta ett större gossöverskott hos
underklassen, medan ju motsatsen faktiskt äger rum.
Temperaturen kan alltså med lika lite skäl som
dieten göras ansvarig för den olikhet i
könsproportion, som råder hos den europeiska över- och
underklassen.

Däremot har Hertwig på en annan väg erhållit
resultat, som på goda grunder torde kunna
jämföras med förhållandena hos människan. Genom en
serie manipulationer, för vilkas detaljer det i detta
samband är överflödigt att redogöra, lät Hertwig
en och samma grodhane i fyra olika repriser
befrukta äggen hos samma hona, varvid dessa under
hela mellantiden stannade kvar i honans livmoder.
Medan nu resultatet av den första befruktningsakten
blev hanar och honor i ungefär lika proportion,
erhölls t. ex. i ett fall av den andra befruktningen,
som ägde rum 72 timmar senare, 96 hanar och en
individ av obestämbart kön. I ett annat fall, då det
mellan den första och sista (tredje) befruktningen 
förflutit 96 timmar, gav den första äggportionen
185 honor och 164 hanar, den andra 20 honor och
30 hanar, den tredje 271 hanar och ej en enda
hona. I en tredje försöksserie gav den normala
kulturen 58 hanar och 53 honor, den övermogna
kulturen 299 hanar, och dessutom en hermafrodit, som
på högra sidan var manlig på den vänstra kvinnlig,
men ingen enda hona. Av Hertwigs
undersökningar, som sedermera fullkomligt bekräftats av ryssen
Kuschakewitsch, synes det alltså med säkerhet
framgå, att — åtminstone hos grodan —
övermogna ägg nästan uteslutande ge upphov till
hanlig avkomma.

Huru dessa resultat skola kunna bringas i
samklang med de erfarenheter om könsbestämningens
maskineri, som relaterats i det föregående, är för
närvarande omöjligt att avgöra, redan på den grund,
att man ännu ej lyckats utforska, huruvida grodan
i likhet med fjärilarna och kanariefågeln
frambringar två slags ägg, eller om hon som människan
alstrar två slags sädesdjur. Däremot torde de
Hertwigska försöksresultaten måhända kunna förklara
det överskott av gossar, som födes inom
överklassen, enär de sociala förhållandena här kunna tänkas
åstadkomma att övermogna ägg oftare befruktas än
hos underklassen och negrerna. De senare äro ju
sedan gammalt kända för sin starka sinlighet, och
för proletärerna med deras glädjelösa tillvaro är ju
i många fall könsnjutningen den enda form, under
vilken de kunna erfara lustkänslor av intensivare 
art. Ju tätare samlagen följa på varandra i ett
äktenskap, desto mindre blir utsikten till att äggen skola
hinna bli övermogna, innan de befruktas, desto
mindre också utsikten till att ett överskott av
gossebarn skall komma till världen. Härmed stämmer
också den av hästuppfödarna gjorda erfarenheten,
att om i ett stuteri många ston komma på en hingst,
antalet manliga föl tilltar, enär i detta fall en del
av stona kommer att betäckas relativt sent, så att
övermogna ägg komma med i räkningen. I denna
omständighet, men ej i hingstens intensivare
utnyttjning skulle alltså orsaken till den hanliga
avkommans tilltagande vara att söka. Naturligtvis har
denna uppfattning, för så vitt det gäller människan,
tills vidare endast karaktären av en hypotes, som
måhända dock kunde förtjäna att i pojklösa
äktenskap användas som arbetshypotes.

Vad som på denna väg kan ernås inom det
mänskliga samhället, bleve ändå i gynsammaste fall blott
en viss förskjutning till det ena eller andra könets
förmån, och en förskjutning som dessutom rätt
mycket komme att ha karaktären av ett lotteri.
Emellertid förefaller det icke osannolikt, att
framtidens vetenskap även härvidlag kan komma att
bereda oss stora överraskningar, isynnerhet när
man tar hänsyn till de märkliga konststycken, som
naturen själv i årtusenden utfört på detta område,
men som först nyligen blivit upptäckta av
forskningen. Det gäller härvidlag i främsta rummet ett
parasitiskt kräftdjur, som angriper krabbor och som 
på grund av sitt säckliknande yttre kallas
Sacculina. Parasiten bor i krabbans inre, där den som
en sannskyldig gourmand så gott som uteslutande
lever på rommen. Det har nu visat sig, att om
Sacculina angriper en ung krabbhane, som ju normalt
aldrig producerar rom, så förvandlas denna genom
parasitens inflytande till ett honliknande väsen:
klorna bli flera gånger mindre än hos en normal
hane, medan samtidigt den hos hanen obetydliga
bakkroppen växer ut till ungefär samma mäktighet
som hos honan. Och det märkligaste av allt:
överlever krabbhanen lyckligt parasitens första angrepp,
så antaga hans könskörtlar delvis honlig karaktär,
och börja producera ägg, som Sacculina sedan förtär!

Alldeles samma konststycke utföres i växtriket
av en brandsvamp (Ustilago violacea), som lever i
skogslysans ståndareknappar, hos vilka hon förtär
den för frömjölsbildningen avsedda näringen. Nu
är skogslysan en s. k. tvåbyggare, så att vissa
individer endast frambringa hanblommor, andra endast
honblommor, som sakna ståndare. Angriper nu
parasitsvampen en honblomma, så inträffar det märkliga,
att den inträngande snyltgästen förmår blomman att
ändra kön, så att några små förkrymta ståndaranlag
börja tillväxa och utbildas till normala ståndare,
som svampen sedan suger ut alldeles som
Sacculina förtär den rom som hon tvungit krabbhanen
att producera.

Frågar man nu genom vilka medel dessa
parasiter kunna åstadkomma en så genomgripande 
förändring av sina värdar, så synes allt tala för att
detta sker på kemisk väg, i det att parasiten
avsöndrar ett eller kanske flera ämnen, som ha
förmågan att på detta sätt ändra utvecklingens gång.
I förstone kan det måhända tyckas som vore en
sådan förklaring blott ägnad att göra saken ännu
gåtfullare: ett ämne som har förmågan att förvandla
en man till kvinna, synas ju mer tillhöra den svarta
magin än den modärna vetenskapen. Emellertid har
fysiologin på sista åren gjort oss bekanta med fakta,
som härvidlag tala ett tämligen tydligt språk. Skär
man t. ex. bort könskörtlarna på en några veckor
gammal marsvinshane, så inträda alla de hämningar
i den normala utvecklingen, som äro utmärkande
för en kastrat; men ympas en av de utskurna
körtlarna in i djurets ryggmuskulatur, så utvecklas djuret
fullt normalt, könsorganet uppnår vanlig storlek och
form, könsdriften inställer sig med normal styrka
o. s. v. I den transplanterade sädeskörteln uppstår
emellertid i detta fall inga sädesdjur, enär den
cellvävnad, som normalt alstrar dessa, tvinar bort; en
del andra celler stanna emellertid kvar i oskadat
skick, och dessa avsöndra vissa ämnen, som gå över
i blodet och sedan stimulera organismen till att
utbilda den manliga typen. Skär man på en några
veckor gammal marsvinshane bort sädeskörtlarna
och inympar man sedan i bukhålan äggstockar
utskurna från en hona, så antar marsvinshanen under
utvecklingens lopp feminina karaktärer, blir icke
blott till den yttre kroppsformen o. s. v. 

fullkomligt lik en hona, utan även till sin själsläggning, så
att han, om detta uttryck kan försvaras, koketterar
inför hanarne, som ej äro i stånd att skilja den
transformerade kamraten från en vanlig hona. Även
här åstadkommes omvandlingen med säkerhet av
ämnen, som avsöndras från äggstockarna och gå
över i blodet, fast dessa ämnens natur ännu är höljd
i dunkel. Sacculina och parasitsvampen ha
emellertid kommit hemligheten på spåren, de producera
själva dessa mystiska substanser och verkställa med
deras hjälp den omvandling som den modärna
vetenskapen endast kan åstadkomma genom djupgående
operativa ingrepp, som kräva de subtilaste
försiktighetsmått.

På denna väg skulle man ju även kunna tänka
sig möjligheten att ingripa i människans
könsbestämning. Helt nyligen har det lyckats professor
Abderhalden att genom biologisk blodundersökning
fastställa havandeskap redan på ett mycket tidigt
stadium och det torde blott vara en tidsfråga, när
det skall lyckas att med liknande metoder långt
i förväg utforska vad kön det i moderlivet
befintliga fostret har. Måhända skulle man då även genom
insprutning av vissa ämnen kunna ändra den en gång
inslagna utvecklingens gång, så att man efter behag
kunde bestämma det blivande barnets kön. Odelat
tilltalande synes emellertid icke ett sådant
framtidsperspektiv; ängsliga sinnen, som i en dylik
upptäckt skulle vilja se en omstörtning av
världsordningen, torde man emellertid kunna lugna med 
Correns' försäkran, att den inblick, som vi på senare
åren fått i könsbestämningens väsen, icke har närmat,
utan snarare avlägsnat oss från detta mål.

——







GAMMAL OCH NY MAGI

DEN gamla sanningen, att kulturens utveckling
ej förlöper i en rak linje, utan i en
uppåtgående spiral, så att ett utvecklingsstadium, som
passerats, åter genomlöpes, fast på ett högre plan,
tyckes stundom skymta fram även på det
vetenskapliga området. Den modärna bakteriologin anses
ju med rätta för en av den nutida vetenskapens
värdefullaste landvinningar, och dock finner man
redan hos de gamla babylonierna åskådningar
rörande sjukdomarnas orsaker o. s. v., som visa
märkliga beröringspunkter med vår tids
vetenskapliga uppfattning av dessa ting. Att en mängd
sjukdomar, särskilt de smittosamma, förorsakas av
livsfientliga väsen, s. k. dämoner, som utifrån på ett
eller annat sätt komma in i människan, är en
urgammal tro, som kan spåras flera årtusenden tillbaka
i tiden och än i dag förefinnes hos många
naturfolk. Tron på dämonerna som sjukdomsalstrare var
vid vår tideräknings början särskilt utbredd bland 
folken i Medelhavstrakterna. Man föreställde sig
att dämonerna funnos snart sagt över allt, i luften,
i vattnet, i jorden, och att de inkommo i människan
med maten, samt ofta lämnade henne samman med
exkrementen, varför avträdesplatser gemenligen
stodo i rop som tummelplatser för dämonerna.
Men dessutom trodde man, att dämonerna, som
ursprungligen föreställdes fullt kroppsligt, tack vare
den utomordentliga finheten hos sin kroppssubstans,
ägde förmågan att tränga in i organismen direkt
genom huden eller med den inandade luften. Osökt
kommer man här att tänka på våra modärna
bakterier, och denna idéassociation löper vidare, när
man hör, att de gamle babylonierna som det
säkraste medel mot dämonerna (bakterierna) anbefallde
tvagningar med rent vatten och sträng renlighet
över huvud, samt i särskilt kritiska sjukdomsfall
rening genom eld. När de sjukdomsalstrande
dämonerna längre fram alltmera förandligades och
personifierades, började man även att bekämpa
dem med andliga vapen, d. v. s. med besvärjelser;
särskilt under kristendomens tre första århundraden
spelade djävulsbesvärjelsen en ytterst viktig roll,
enär lyckade kurer, som utförts i Jesu namn, ägde
stor förmåga att vinna proselyter för kristendomen.
Även djävulsbesvärjelsen har på det
modärnt-vetenskapliga planet en viss motsvarighet i hypnotismen,
som visserligen ofta missbrukats av charlataner, men
vars helande kraft gent emot vissa sjukdomar numera
är höjd över allt tvivel.

Ett annat område!

Hos de flesta naturfolk är det en allmänt utbredd
tro, att man kan förena sig med ett annat väsen
— ett djur, en människa, en gud — genom att
äta detta väsen eller åtminstone förtära stycken av
detsamma. Vilden tror än i dag, att han får den
vite mannens klokhet och trollkraft genom att äta
upp honom, och att han får gudomlig kraft och
makt om han äter gudakött. I en gammal egyptisk
text skildras, huru den nya faraon låter sina tjänare
fånga de gamla gudarna med kastlina, låter koka
dem i stora kittlar, varpå konungen förtär dem,
de stora gudarne till frukost, de medelstora till
middag, de små till aftonvard, och härigenom blir
delaktig av gudarnas trollkraft och odödlighet: »han
åt varje guds visdom», heter det ordagrant. En
besläktad tankegång återfinnes i gamla testamentet,
då det där berättas att Hezekiel måste äta en
gudomlig bok, innan han kan uppträda som profet.
Karaktäristiskt är annars, att vissa andliga
egenskaper äro bundna till bestämda organ: i en
gammalgrekisk dikt uppmanas den enögde cyklopen att
äta Odysseus tunga för att därigenom få dennes
vältalighet; den som äter en hundtunga, kommer
att skälla som en hund, men den som äter bladen
av lagern, Apollos träd, blir siare eller skald. På
samma sätt åt man i den kristna församlingen Kristi
odödliga lekamen och blod, och trodde sig
därigenom erhålla odödlighet, syndernas förlåtelse o.
s. v.; denna primitiva magi återfinnes än i dag i de 
kristnas religionsbruk, om också delvis i något
förandligad form.

Vad som i dessa föreställningssätt synes oss
nutidsmänniskor orimligt och motbjudande är tron på
möjligheten att genom rent fysiska medel förvärva
andliga — intellektuella och moraliska — egenskaper.
Vi finna det alldeles i sin ordning, när den
ursprungligen stammande Demosthenes genom sin
egen viljekraft småningom utbildar sig till
Greklands främste talare, men tanken att en obildad
barbar skulle kunna förvärva Demosthenes'
vältalighet genom att förtära hans tunga synes oss löjlig
och absurd. Och dock har den modärna vetenskapen
även på detta område till en viss grad rehabiliterat
den gamla vidskepelsen, då den visat, att
förtärandet av vissa kroppsdelar kan återskänka talförmågan
och sunda förnuftet åt personer, som förut saknat
dessa förmögenheter.

I Alperna och Pyrenéerna förekomma flerestädes
trånga bergsdalar, där befolkningen på ett sorgligt
sätt faller i ögonen genom den stora procent
kretiner och halvkretiner, som den hyser inom sig.
Ordet kretin, som i våra bygder närmast har
karaktären av ett okvädingsord liktydigt med idiot, är
egentligen benämningen på de beklagansvärda
individer, som allt sedan födelsen varit hemsökta av
den ödesdigra sjukdom, som kallas kretinism och
som på det fysiska området yttrar sig i tillväxtens
avstannande, oregelbundenheter i
förbeningsprocessen, ofullständig utbildning av könsorganen, fjällig 
hud utan svettavsöndring, och på det andliga som
en ofta till fullkomlig idioti stegrad nedsättning av
själsförmögenheterna. Genom sitt anskrämliga yttre
göra dessa små impotenta dvärgar — de nå aldrig
en höjd över en meter, ett mycket sorgligt intryck,
som icke minskas därav, att den extrema
sjukdomstypen genom en serie mellanformer (halvkretiner
o. s. v.) övergår i den normala befolkningen, vars
konstitution i kretinrika trakter i regeln även lämnar
åtskilligt övrigt att önska. Då man betänker att det
enbart i Frankrike fins omkring 120,000 kretiner,
så förstår man lätt kretinproblemets betydelse för
folkhälsan.

Vad orsakerna till den hemska sjukdomen beträffar,
så synes den närmast bero på störningar i
sköldkörtelns verksamhet, vilka i sin ordning framkallats
genom dricksvattnets beskaffenhet. Man känner i
Frankrike och Schweiz ett flertal sådana brunnar,
vilkas vatten framkallar kretinartade
sjukdomssymptom till och med hos djur, och som enligt de gamles
åskådningssätt sålunda skulle vara inpyrt med
fördärvbringande dämoner. Av allt att döma äro
dämonerna även i detta fall bakterier, fast av så
ytterligt små dimensioner, att de passera även
mycket fina filtra. Sedan någon tid vet man
emellertid, att kretinismen i många fall kan botas, om de
sjuka få äta sköldkörtelsubstans i färsk eller torkad
form: då inträffa, enligt vad läkarna samstämmigt
intyga, formliga underverk, skelettet börjar växa,
huden blir normal, könsdriften inställer sig, och i 
den förut djuriskt förmörkade själen tändes förnuftets
låga. För att vidmakthålla detta hälsotillstånd är
det emellertid nödvändigt att ideligen förtära
sköldkörtelsubstans; Underlåtes detta för någon tid, sjunker
hela den nyupprättade personligheten ner i det
djuriska tillståndet på nytt. Då det av lätt
begripliga skäl ej är möjligt att servera de sjuka mänsklig
sköldkörtelsubstans, har man för detta ändamål
måst vända sig till djurvärlden, och eget nog är
det ett i den kristligt religiösa föreställningsvärlden
mycket populärt djur, lammet, som man företrädesvis
offrar för att erhålla den frälsande substansen.

Naturligtvis äro dessa resultat, praktiskt taget,
synnerligen glädjande, men för den mänskliga
självkänslan ligger det dock något förödmjukande i den
tanken, att en människosjäl kan väckas till liv
medels inelvorna från ett oskäligt djur. I detta fall
är dock det gynnsamma resultatet ägnat att
fullkomligt rättfärdiga den väg, varpå det nås. Men
det fins andra fall, då man på rent fysisk väg lyckats
omvandla den individuella utvecklingen ända därhän,
att ett väsen, som av naturen varit bestämt att
utveckla sig till man, tvingas att i stället antaga kvinnlig
kroppsform och kvinnlig själ. Det är visserligen
tillsvidare endast marsvin och råttor, som man lyckats
snedvrida på detta sätt, men från teoretisk synpunkt
äro dessa resultat nog så innehållsrika.

Dessa försök, som nyligen (1912) utförts av
österrikaren Steinach, ha bestått däri, att unga 2—3
veckor gamla marsvinshanar kastrerats, d. v. s. 
berövats sina könskörtlar, i vilka ju normalt
sädesdjuren alstras; därpå har bukhålan skurits upp, och
i denna har insytts äggstockar, som skurits ut från
en ungefär lika gammal marsvinshona. I många fall
har nu operationen lyckats, så att äggstockarna
vuxit fast, och i den främmande omgivningen
utvecklats till normal storlek och funktionsduglighet.
Följden härav har blivit, att de på detta sätt
behandlade djuren, som ursprungligen varit hankön,
alltmer och mer börjat antaga en kvinnlig karaktär,
så att de bestämt skilt sig icke blott från normala
hanar, utan också från vanliga kastrater. Hos de
förra är könsorganet (hos råttor) mellan  10—15
millimeter långt, hos kastraterna uppnår det sällan
en längd över 3 mm, men hos de djur, som
kastrerats, men därpå fått äggstockar inympade, förvandlas
det hanliga könsorganet till ett honligt och utvecklas
som en typisk klitoris. Samtidigt antar skelettet
och hela kroppsformen kvinnlig karaktär, brösten
utvecklas och erhålla samma form och inre byggnad
som hos honorna samt avsöndra en mjölkliknande
vätska; hårbeklädnaden blir glatt och sidenartad
som hos honorna, medan den är grov och fällartad
hos hanarna och kastraterna. Dessutom undergår
djurets drift- och instinktliv en fullkomlig
omstämning i de feminerade djuren, — så kallar Steinach
de med äggstockar ympade kastraterna, — de visa
gentemot hanarna samma koketterande svansrörelser,
samma avvärjande åtbörder som normala honor,
och upptända i lika hög grad som dessa hanarnas 
könsbegär. Hela djurets själsläggning, som av naturen
varit ämnad att bli manlig, har genom det operativa
ingreppet snedvridits därhän, att en kvinnosjäl har
uppstått.

Det kan svårligen med fog betvivlas, att sådana
försök skulle kunna med framgång utföras på högre
djur och, teoretiskt taget, även på människan.
Teoretiskt taget, ty i våra modärna kultursamhällen
förbjuda ju experiment av det sistnämnda slaget sig
själva. Men i gamla tider — vilka underbara
dubbelväsen skulle ej en Nero eller en Caligula ha låtit
sina magier skapa, om de på sin tid vetat vad
Steinachs experiment lärt oss 1912! Det käns nästan
lugnt att veta, att forskningens frihet inte är
alldeles obegränsad; ty av naturen är vetenskapen
visserligen en välsignelserik undergörare, men i
dåligt sällskap skulle måhända även han kunna
demoraliseras till en trollkarl, vars svartkonster kunde
vålla mycken oreda bland människors barn.

*



SÖMNENS PROBLEM

EN av Napoleons biografer berättar att
kejsaren under slaget vid Wagram, när han ansåg
bataljen i det närmaste vara vunnen, stigit av sin häst
och omvärvd av kanondundret lagt sig att sova på
en björnhud; när han efter en kvarts timmas sömn
åter slog upp ögonen, såg han sig omgiven av en
krets av adjutanter som från slagfältets alla kanter
avgåvo gynnsamma rapporter.

Denna anekdot är ganska belysande icke blott
för geniets utan också för sömnens psykologi. Att
trötthet i regeln framkallar sömn är en så djupt
rotad föreställning, att man för dess skull länge
förbisett och ännu gärna förbiser att det fordras
en viss kraft för att sova, och att sömnen ingalunda
är den dödens bleke broder, vartill man velat göra
honom, utan tvärtom en pånyttfödare i ordets
djupaste mening. Redan Schopenhauer har med
genial skarpblick insett detta och gått den modärna 

fysiologin i förväg genom att med eftertryck betona,
hurusom sömnen icke är ett rent negativt tillstånd,
ett blott pauserande i hjärnverksamheten, utan att
den också har en positiv karaktär, som vållar att
allt för stor trötthet eller sjuklig svaghet gör det
omöjligt för oss att gripa fatt sömnen, capere
somnum, som romarna uttryckte det.

Då Schopenhauer skrev detta hade man i den
medicinska världen i allmänhet en uppfattning om
sömnens natur, som än i dag har vidsträckt
spridning i lekmannakretsar, men som är fullkomligt
oriktig: man trodde nämligen att under sömnen den
rent vegetativa livsverksamheten (matsmältningen,
tillväxten, andningen o. s. v.) dominerade, medan
i det vakna tillståndet dessa processer trängdes i
bakgrunden av den animala livsverksamheten
(sinnesförnimmelser, tankeverksamhet, målmedvetna
rörelser o. s. v.). Att dessa senare livsprocesser högst
väsentligt reduceras under sömnen är ju ett faktum,
men detsamma gäller även en hel rad av andra
funktioner, som man sedan gammalt betecknar som
vegetativa, framför allt de inre körtlarnas
avsöndringsverksamhet. Redan under insomnandet avstannar
tårsekretionen, så att ögonlocken bli torra —
därför gnuggar man sig vid uppvaknandet i ögonen
för att få tåravsöndringen i gång och bli kvitt den
oangenäma torrhetskänslan. Likaledes pausera
spottkörtlarna under sömnen; den härav uppkommande
torrheten i munnen är det som hos barn föranleder
deras ljudliga smackningar under sömnen, medan 
man däremot hos sovande sällan eller aldrig iakttar
sväljningsrörelser, efter som ingen vätska fins att
svälja ner. Aven näsans slemhinnor upphöra under
sömnen med sin avsöndring, så att till och med den
mest frenetiska snuva avstannar, så snart patienten
faller i sömn. Även matsmältningsarbetet synes, så
väl vad tarmrörelserna som avsöndringarna
beträffar, hämmas under sömnen; härav kommer det sig,
att t. ex. en svår diarrhé avstannar, när patienten
lyckas falla i sömn, för att efter uppvaknandet åter
gripa in på nytt. Likaså synes det som om
mjölkkörtlarna och njurarna inställa eller hämma sin
verksamhet under sömnen, medan däremot motsatsen
gäller för de på kroppens yttersida befintliga
svettkörtlarna, vilkas rikliga produktion under sömnen
är allbekant.

Bortsett från det sistnämnda fallet se vi alltså,
att en mängd organ, vilkas verksamhet normalt
försiggår oberoende av vår vilja och vårt medvetna
själsliv överhuvudtaget, inställa eller hämma sin
verksamhet under sömnen. Andra livsprocesser,
t. ex. andningen, synas under sömnen försiggå med
alldeles samma intensitet som under det vakna
tillståndet, för så vitt man då befinner sig i vila och
ej genom kroppsliga ansträngningar kommer
kolsyreproduktionen att stiga.

Vad som emellertid ger det sovande tillståndet
dess karaktäriska prägel är i främsta rummet
avstannandet av muskelverksamheten och det medvetna
själslivet. Musklerna som under vaket tillstånd äro 
spända, bli efter insomnandet slappa och förlora
all sin spänning; denna process fortgår vanligen
uppifrån och ner, så att först ögonlocken och
ansiktsmusklerna, därefter armarna och till sist
bål-och benmuskulaturen slappar av. Snarkandet är ett
sådant slapphetssymptom, som uppstår därigenom
att de muskler, som annars hålla veka gommen
utspänd, slappna av, så att den utströmmande
andningsluften sätter gomseglet i en fladdrande rörelse.

Att den medvetna själsverksamheten är upphävd
under sömnen är ju en lika viktig som banal
erfarenhet, men härmed är ej sagt, att varje form av
hjärnverksamhet upphört hos den sovande.
Visserligen är sömnen ett tillstånd, varunder organismen
avkopplar de medvetna förbindelserna med
yttervärlden, vilka i vaket tillstånd förmedlas genom syn,
hörsel, känsel o. s. v.; sömnen är nämligen det
stadium, då den genom det psykiska arbetet slitna
nervsubstansen åter uppbygges, och för att detta
reparationsarbete må försiggå så ostört som
möjligt, stänger organismen portarna utåt, ungefär som
trafiken stoppas, när nya järnvägsskenor läggas in.
Men å andra sidan kräver naturligtvis
självbevarelsedriften, att organismen ej alltför skoningslöst
prisges åt de faror, varmed kampen för tillvaron
hotar allt levande, och som säkerligen skulle bli
övermäktiga, om sömnen verkligen vore det
förlamningstillstånd, vartill somliga velat göra den.
Man behöver ju, säger en forskare på detta
område (Trömner), endast betrakta en sovande, helst 
en ung och livskraftig person, och ge akt på, hur
han även i djupaste sömn ändrar ett läge, som han
finner obekvämt, hur han drar över sig täcket, om
han blottas, och till och med stoppar fast det, för
att inse att även den sovandes hjärna och
sinnesorgan äro i stånd till vissa prestationer, vilka äro
lika ändamålsenliga som den vaknes handlingar.
Mycket egendomligare äro ofta de relationer, som
existera mellan den sovandes ljud-förnimmelser och
de idéassociationer, som förbinda sig med ljudet
ifråga. Då man t. ex. hör att en hustru till en i
Indien stationerad missionär brukade sova lugnt och
ostört mitt under de fruktansvärda åskväder som
gå fram över dessa trakter, men däremot
ögonblickligen väcktes av det svagaste skri, som hennes
i vaggan liggande barn gav ifrån sig, så kan man
svårligen undgå att häri se ett vittnesbörd om en
hjärnverksamhet under sömnen; ehuru naturligtvis
av helt annan art än den i vaket tillstånd. Ganska
belysande äro på detta dunkla område en del
försök som O. Vogt företagit för att utröna sovande
personers förmåga att uppfatta vad som försiggår
i deras närmaste omgivning. I ett sjukrum, där flera
personer lågo försänkta i djupaste sömn, företog
Vogt en del manipulationer, flyttade stolar, hällde
i vattenglas o. s. v., och utfrågade sedan på
morgonen personerna ifråga om nattens upplevelser.
I vaket tillstånd erinrade sig ingen något; men när
Vogt hypnotiserat dem, och sedan utsatte dem för
samma förhör, visade det sig, att flera kunde uppge 
vad som under natten hänt i sjukrummet. Under
sömnen hade alltså vissa på sinnesintryck baserade
erfarenheter magasinerats i hjärnan, men icke i det
vakna medvetandet utan i det undermedvetna, ur
vilket de trädde fram när det normala medvetandet
genom hypnosen eliminerats bort. Även förmågan
att vakna på en bestämd tid, som hos somliga
personer är synnerligen utpräglad, är ett tämligen
tydligt vittnesbörd om att det under sömnen kan pågå
en hjärnverksamhet, som vårt medvetna jag ej har
någon direkt känning eller erinring av.

De nu antydda formerna av hjärnverksamhet
kullstöta naturligtvis icke, utan bekräfta den
allmänna sanningen, att sömnen i stort sett är ett
vilostadium, under vilket den normala
själsverksamheten pauserar just för att reparationsarbetet inom
nervsubstansen skall kunna fortgå så jämt och ostört
som möjligt. Denna process, varigenom den slitna
nervsubstansen åter försättes i fullgott skick, får
icke förblandas med matsmältningsprocessen, genom
vilken äggvita, fett och socker införas i blod- och
lymfbanorna eller eventuellt avlagras som
reservnäring; detta arbete sker huvudsakligen om dagen
och i vaket tillstånd. Under sömnen är det däremot
som dessa i blod och lymfa införda råämnen
förarbetas och omformas därhän, att de kunna
införlivas i den aktiva nervsubstansen. Långt ifrån att
vara ett tillstånd av förlamning eller overksamhet
är sömnen tvärtom en återuppbyggandets period,
vilken liksom alla positiva prestationer kräver en 
viss kraft. Härav förklaras dels det välbekanta
faktum, att alltför långt driven uttröttning gärna vållar
sömnlöshet, dels de ödesdigra symptom, som i
regeln inställa sig, när organismen med våld hindras
från att sova. Belysande härvidlag är utgången av
ett experiment, som en fru von Manaceïne utförde
med 10 unga hundar, som hon utan att tillfoga dem
något våld hindrade från att sova: efter fem dagar
voro fyra av hundarna döda, och de övriga så
utmattade, att de ej kunde räddas till livet. Under
de sista timmarna hade deras kroppstemperatur
fallit med 4—5,8 grader, och antalet blodkroppar
hade sjunkit med mer än hälften; av kroppsvikten
hade de däremot endast förlorat omkring 10 proc,
medan en svältande hund kan förlora 50 procent
av sin vikt, innan han dör. Den ostyriga jaktfalken
kan man göra tam och foglig genom att i tre dygn
hindra honom från att sova; en liknande metod
användes än i dag i Kina gent emot förbrytare,
dock väl mera som straff än som förbättringsmedel.

Med den uppfattning man numera hyser om
sömnen som en form av aktiv verksamhet,
förbinder sig helt naturligt den frågan, om det icke inom
organismen ges ett särskilt organ, som utsänder
sömngivande impulser, vilka avkoppla
förbindelserna med yttervärlden. I själva verket synes man
numera i fackmännens krets luta åt den
uppfattningen, att det hos människan och de högre djuren
finnes ett särskilt sömncentrum eller sömnorgan,
ehuru det naturligtvis stöter på stora svårigheter 
att med bestämdhet ange detta organs lokalisation.
Att ryggmärgen härvidlag är utesluten, framgår
med säkerhet därav, att även de svåraste
ryggmärgsstörningar ej ha någon inverkan på
sömnförmågan. Närmast tillhands låge onekligen att tänka
på stora hjärnan, vilken ju är sätet för de högre
själsförmögenheterna, som pausera under sömnen.
Men denna uppfattning vederlägges direkt av de
erfarenheter, som man gjort med en hund, på vilken
man opererat bort stora hjärnan, och som i flera
år överlevt denna operation: hos detta djur, som
naturligt nog försattes i ett tillstånd av djupaste
slöhet, omväxla efter operationen sömn och vaka
alldeles på samma sätt som hos en normal hund;
vid uppvaknandet rätar han upp sig, sträcker på
sig en smula och börjar att löpa. På samma sätt
förhåller det sig med vissa själssjuka människor,
nämligen idioter och paralytici; de sova gott och
regelbundet, trots det att hjärnintelligensen är
fullkomligt förstörd. Allt detta talar för att stora
hjärnan endast spelar en passiv roll vid sömnen, och
att de aktiva sömninpulserna utgå från annat håll.
Flera forskare, bland andra Trömner, vars arbete
om sömnen ligger till grund för denna
framställning, hålla för sannolikt, att detta centrum är att
söka i förlängda märgen, närmare bestämt i de s. k.
synhögarna, som då skulle vara det organ, genom
vars verksamhet de sensoriska förbindelserna med
yttervärlden avkopplas.

Frågar man nu, genom vilka faktorer 
sömnorganet drives att periodvis aktivt ingripa i
organismens verksamhet, så synas dessa vara av flera slag.
I främsta rummet trötthetskänslan, som direkt driver
sömnorganet att reagera, därjämte även själva
tanken på sömn, som kan verka suggestivt, dessutom
kemiska ämnen (sulfonal, veronal o. s. v.) samt
slutligen elektriska retningar och extrema temperaturer
(så väl stark köld som hög värme disponera till
sömn). En närmare inblick i dessa faktorers
verkningssätt fattas oss emellertid ännu, liksom
överhuvudtaget tillvaron av ett särskilt sömnorgan ännu
måste anses vara obevisad, om också högst sannolik.

Ett steg längre i samma riktning som den
normala sömnen är de varmblodiga djurens vintersömn,
som kännetecknas därav, att kroppstemperaturen
sjunker starkt, stundom ända ner till noll, att
hjärtat och pulsen nästan står stilla o. s. v.; vid
uppvaknandet av vintersömnen stiger temperaturen
mycket hastigt, hos en flädermus t. ex. på en kvarts
timme från 11 till 33 grader o. s. v. Även hos
människan kan man spåra ansatser till en sådan
vintersömn, då t. ex. bönderna i Sydryssland under
missväxtvintrar tillbringa flera månader till sängs
och därvid sova så mycket som möjligt.

Principiellt skild från sömnen, såväl den normala
som vintersömnen, är däremot den av alkohol,
kloroform och andra bedövningsmedel framkallade
narkosen. Visserligen finnes en påtaglig och ganska
betecknande likhet med sömnen så till vida som
medvetandet är borta och rörelseförmågan upphävd; 
men sömnen representerar, som vi redan hört,
företrädesvis ett uppbyggande stadium, medan däremot
den medvetslöshet, som framgår ur narkosen, av
allt att döma beror på att nervsubstansen
desorganiseras genom alkoholens eller kloroformens
inverkan; denna skadegörelse av nervsubstansen synes
sedan kunna verka retande på sömncentrum, så att
narkosen småningom övergår i normal sömn.
Narkosen kan därför med skäl sägas förtjäna den
benämningen, som man med orätt givit sömnen: ett
psykologiskt självmord. Från denna synpunkt skulle
man kunna uppfatta ruset i dess olika faser som ett
starkt koncentrerat eller rättare sagt starkt
förkortat levnadslopp: först en ungdomlig, högt stegrad
livskänsla med visioner av nya himlar och en ny
jord — och så narkosens nattsvarta medvetslöshet.
Ungdom och död — ett vackert program för en
skönhetstörstande livskonstnär; skada blott, att
mannaåldern hoppas över.

*





ALKOHOL OCH ÄDELFETT

I en av Fakir Falstaffs skrifter, om vi ej
missminna oss »En var sin egen professor», läser
man följande dialog mellan den allvetande fakiren
och hans lärjunge, den kunskapstörstande
generallöjtnanten: »Har ni någonsin sett en berusad?» —
»Ja, en gång.» — »Var då?» — »Inne i Indien.»
— »Alldeles riktigt!» — Föga anade väl fakiren,
när han för tjugo år sedan nedskrev dessa rader,
att hans drömda perspektiv en gång skulle kunna
tangera verkligheten och det i gamla Sverge
kanske komme att randas en dag, då invånarna
måste resa till främmande länder för att med egna
ögon skåda en berusad persons egenheter. Den
dagen är ju ännu icke kommen; men med tanke på
det betydelsefulla faktum, att i dessa
förbudsväntans yttersta tider även de mest högakademiska
libationer allt mera börja präglas av ett
eskatologiskt moment, kan det måhända vara skäl, att medan 
saken ännu är i någon mån aktuell, söka besvara
frågan: vad sker, rent fysiologiskt sett, när en
person berusar sig? Beror den livlighet i tal och
handling, som måttliga alkoholdoser i regeln medföra,
på en faktiskt stegrad livsverksamhet eller därpå,
att vissa hämmande moment blivit förlamade genom
alkoholens inverkan? Är den medvetslöshet, som
karaktäriserar rusets yttersta stadium, närmast att
jämföra med den naturliga sömnen, eller är ruset,
som andra påstå, ett temporärt självmord?

Om vi efter teologiskt mönster rådfråga den inre
erfarenheten, så tycks det nästan vara en självklar
sak, att det expansiva välbefinnande, som ett glas
bourgogne ofta kan åstadkomma, ej gärna kan bero
på några av alkoholen framkallade
förlamningsprocesser i vår organism. I samma riktning gå våra
yttre sinnens vittnesbörd, när vi t. ex. observera
de livliga gester, varmed en annars flegmatisk
person ovanpå en god festmiddag ger eftertryck åt
sin för tillfället kanske spirituella konversation. Men
att skenet, både det inre och det yttre, härvidlag
kan bedraga, därpå tyda med bestämdhet vissa
erfarenheter från den experimentella fysiologin.
Sköldpaddan är som bekant under normala
omständigheter en mycket flegmatisk natur; men opererar
man bort en del av hjärnan, de s. k. synloberna,
så förvandlas den tröga varelsen med ett slag till
en energisk fotgängare, som spatserar utan
återvändo, vilket förklaras därav, att från det borttagna
nervcentret förut utgingo hämmande impulser, som 
reglerade extremiteternas rörelser. Även hos andra
djur, t. ex. hundar, har det efter borttagandet av
vissa hjärnpartier uppträtt mycket egendomliga
rörelsefenomen, som synas bero därpå, att ett
bromsande nervcentrum förstörts. Från teoretisk synpunkt
vore det ju då icke otänkbart, att alkoholen, som
i större mängder faktiskt verkar förlamande på
muskelverksamhet och tankeliv, redan i mindre
doser gjorde vissa teglerande hämningscentra i
organismen overksamma.

I själva verket har också en sådan uppfattning
av alkoholens verkan som berusningsmedel
framställts av flera nutida forskare t. ex. Schmiedeberg»
Bunge m. fl. Enligt detta åskådningssätt beror den
livligare konversationen efter spritförtäring endast
därpå, att självkritiken och andra hämmande moment
paralyserats av alkoholen, soldatens ökade mod
härrör endast därav, att han ej ser farorna,
ansiktets rodnad och den ökade blodtiliströmningen till
huden i allmänhet beror på en förlamning av
kärlmuskulaturen o. s. y. Denna uppfattning, som Bunge
drivit till sin spets med satsen: »alkohol har över
huvud taget endast förlamande verkan», är
säkerligen oriktig, åtminstone när det gäller inverkan av
små alkoholmängder. Så t. ex. har det visat sig, att
vissa mikroskopiska, fritt kringsimmande smådjur,
de s. k. toffeldjuren, öka sin rörelsehastighet med 13
—14 proc, när de simma i vatten, som innehåller
små mängder alkohol. Likaså har man gjort den
iakttagelsen, att små kräftdjur, som normalt äro 
likgiltiga för ljuset eller rent av ljusskygga, genom
inverkan av alkohol förvandlades till ljusälskande
varelser, som i stora skaror styra kosan mot den
starkast upplysta delen av försökskärlet. Under
sådana omständigheter kan man ej gärna förneka
möjligheten av att alkoholen även kan inverka direkt
stimulerande på det mänskliga nervsystemets celler,
om det också kan vara svårt nog, att på
experimentell väg lämna avgörande bevis härför. Dock
synas viktiga skäl tala för att den stegring av
andningen, som alkoholen regelbundet framkallar hos
människan, och som kan vara ganska betydlig —
ett stort glas sherry drev i ett konkret fall upp
andningsstorleken från 3 till 5,4 liter luft pr
tidsenhet — verkligen beror på en stimulerande
inverkan på det s. k. andningscentrum i förlängda
märgen. I allmänhet synes man numera i
fackmannakretsar ge företräde åt den uppfattningen, enligt
viiken alkoholens verkningar på nervcentra äro av
sammansatt art, ej endast hämning och förlamning,
utan även retning (stimulering), varjämte den
slutliga effekten också påverkas av en rubbning i det
sätt, på vilket de olika nervcentra samarbeta
(Thunberg). Vid den akuta förgiftningen med större
alkoholdoser försvinna de stimulerande momenten, och
de förlamande inverkningarna, som enbart
dominera, framkalla då det tillstånd, som är känt under
namnet narkos, och som bland annat är utmärkt av
fullkomlig medvetslöshet.

Ett sådant tillstånd kan som bekant framkallas 
icke blott genom alkohol, utan också, och i flera
fall vida säkrare, genom andra ämnen, t. ex.
kloroform, eter, kloral o. s. v. Genom att undersöka de
egenskaper som äro gemensamma för alla de olika
ämnen, vilka äga narkotiserande (bedövande) kraft,
har man till en viss grad kunnat bilda sig en
föreställning om det sätt, varpå dessa ämnen påverka
nervsystemet. Särskilt genom de klassiska
undersökningar, som utförts av professor Overton
(numera i Lund) har det blivit fastslaget, att alla ämnen
med narkotiserande egenskaper äga förmåga att
lätt och hastigt tränga in i de levande cellerna,
och om tillfälle erbjuder sig lika lätt vandra ut igen.
Detta beror i sin ordning av allt att döma på den
omständigheten, att alla dessa ämnen visserligen äro
mer eller mindre lösliga i vatten, men i allmänhet vida
lättlösligare i fett och fettliknande substanser. Nu
synas de levande cellernas hudlager, som avgör,
huruvida ett ämne kan intränga i cellen eller ej, alltid vara
impregnerat med fettartade ämnen, visserligen icke
fett i vanlig mening, utan s. k. ädelfett, som jämte
kol, syre och väte även innehålla fosfor och kväve
och som över huvud taget äro vida mera
komplicerat byggda än de vanliga fetten, vilka liksom
sockret endast bestå av kol, syre och väte. Av
dessa ädelfett äro de viktigaste lecithinet, som bl. a.
förekommer i hönsäggets gula, i musklerna och
kanske även i hjärnan hos högre djur, samt
kephalinet, som framför allt förekommer i hjärnan.
Sannolikt är, att alla levande celler innehålla större eller 
mindre mängder dylika ädelfett, säkert är
emellertid att hjärnan är exceptionellt rik på dessa ämnen:
den torkade hjärnsubstansen består endast till
omkring 1/3 av äggviteämnen, däremot till 2/3 av
fettliknande substanser, bland vilka särskilt märkas
lecithin (15 proc.) och kephalin (11 proc. av hela
torrsubstansen).

Den omständigheten, att hjärnsubstansen är
särskilt rik på ädelfett och därmed besläktade ämnen,
som äga stor benägenhet att uppsuga kloroform,
eter, alkohol och andra narkotiserande substanser,
är i första hand orsaken till att dessa ämnen med
påtaglig förkärlek anhopa sig just i hjärnans celler.
Så t. ex. fann man hos en med kloroform bedövad
hund i blodet 0,015 proc. kloroform, i hjärnan
däremot 0,042 proc, alltså nära tre gånger så mycket;
hos en person, som avlidit efter att ha druckit ut
3/4 liter absint, innehöll blodet (24 timmar efter
döden) 0,33 proc, levern 0,21 proc. och hjärnan
0,47 proc alkohol. När de narkotiserande ämnena
(alkohol, kloroform, eter o. s. v.) till en viss mängd
uppsugits av cellernas ädelfett, förändras dessa
senares fysikaliska beskaffenhet därhän, att de antingen
ej själva kunna fullgöra sina normala funktioner
inom cellen eller också verka störande på andra
cellbeståndsdelars funktioner. Det är dessa
funktionsrubbningar, som ge sig tillkänna i form av
upphävd rörelseförmåga, medvetslöshet och andra
yttringar, som äro karaktäristiska för den fullständiga
narkosen. Den närmare beskaffenheten av dessa 
funktionsrubbningar synes ännu ej vara säkert fastställd;
enligt Verworn och hans skola skulle dessa
rubbningar bestå däri, att de narkotiserande cellerna
förlorat förmågan att upptaga syrgas och sålunda
ej kunde andas, narkosen skulle alltså kunna sägas
vara liktydig med en temporär kvävning. Riktigheten
av denna uppfattning bestrides emellertid från flera
håll, så att frågan för närvarande synes vara öppen.

Att det emellertid existerar ett bestämt samband
mellan bedövningsmedelns verkningssätt och
cellernas (eller vävnadernas) halt av ädelfett, därför tala,
utom de redan av Overton upptäckta
lagbundenheterna, flera erfarenheter av senare datum. Så
har man funnit, att de inre organen hos hundar,
som under längre tid — ett år och mera —
erhållit berusande alkoholdoser, förete en märkbar
minskning av lecithin och andra ädelfett; härvid
var förlusten i de olika organen mycket växlande,
endast 1,34 proc. i lungan, 3,18 proc. i mjälten, 2,74
proc. i levern, men i hjärnan en förlust av hela 11
proc! Vidare har man funnit att blodets halt av
ädelfett betydligt ökas under en narkos, framkallad
av kloroform, eter eller alkohol, och man förmodar,
att denna blodets ökade fetthalt åtminstone delvis
härstammar från det centrala nervsystemet.

Av stort intresse är nu det förhållandet, att man
genom insprutning av lecithin högst väsentligt kan
höja ett djurs motståndskraft mot de narkotiska
ämnenas berusande (och bedövande) inverkan. Redan för
ett par år sedan meddelade en tysk forskare 
(Norking) den märkliga iakttagelsen, att hundar, kattor
och råttor, som antingen intravenöst eller
subkutant injicierats med lecithinlösning, och sedan fått
konsumera betydande mängder eter, kloroform,
kloral o. s. v., fingo en betydligt kortvarigare och
lättare narkos än lecithinfria kontrolldjur, som
erhållit samma mängd narkotikum; hos lecithindjuren
uteblevo även de obehagliga efterverkningar, som
annars inställa sig efter t. ex. en kloroformnarkos.
Dessa uppgifter ha tillfullo bekräftats genom
undersökningar, som helt nyligen publicerats av en
annan forskare (Hanschmidt), vars försöksdjur
huvudsakligen utgjorts av kaniner. Aven här visade det
sig regelbundet, att en förutgående lecithininjektion
i hög grad nedsatte verkningarna av en
efterföljande narkotisering med alkohol, kloral o. s. v. I
en försöksserie med alkohol t. ex. varade ruset hos
lecithindjuren i medeltal endast i timme och 40
minuter och inträdde dessutom betydligt senare än
hos köntrolldjuren, hos vilka verkan av samma
alkoholdos varade 4 timmar och 40 minuter. I en
försöksserie med kloral sovo de lecithinfria
kontrolldjuren i genomsnitt 3 timmar och 54 minuter, de
lecithinbehandlade endast 1 timme och 47 minuter,
varvid är att märka att av 9 lecithindjur tre alls
icke insomnade, ehuru de erhållit samma kloraldos
som de övriga. Några olägenheter av
lecithininjektionen som sådan förspordes aldrig.

Onekligen  äro dessa resultat synnerligen
intressanta från vetenskaplig synpunkt. Huruvida de kunna 
få någon betydelse för praktiken är väl for
närvarande omöjligt att förutsäga, ehuru det ju för
mången torde ligga nära till hands att i anslutning
till dessa upptäckter drömma ljusa drömmar om den
tid, då en man med självaktning aldrig komme att
göra ett allvarligt menat restaurantbesök utan att
förut genom en grundlig lecithininjektion ha säkrat
sig såväl mot den direkta narkosen som dess
efterverkningar. Hos förbudsvänner med starkt idealistisk
läggning skulle väl sådana profylaktiska åtgärder
upptända samma sedliga harm, som det på sin tid
väckte hos troende kristna, när man genom
åskledare ville hindra guds vredes blixt att slå ner.

Emellertid har man på allra sista tiden gjort
erfarenheter med ett annat ädelfett, vilket kanske
kommer att få en mera universell användning. I en
uppsats, som bär titeln »Är det möjligt, att stegra
hjärnans halt av fosfatider?» och som publicerats i
juni detta år (1913), påvisar professor Salkowski, att
medan förtärt lecithin, enligt vad man redan förut
funnit, huvudsakligen avsättes i levern, så synes
förtärt kephalin däremot framför allt avlagras i hjärnan.
Salkowski hänvisar i samband härmed till den
möjligheten, att man måhända med fördel skulle kunna
använda kephalindiet vid svårare hjärnsjukdomar,
t. ex. progressiv paralys, då kephalinhalten enligt
Franchinis undersökningar stundom sjunkit ner till
hälften av det normala. Måhända skulle kephalinet
kunna visa sig gagneligt icke blott vid akuta, utan
även vid kroniska hjärnåkommor, t. ex. lindrigare 
former av imbecillitet och svag begåvning i
allmänhet, samt sålunda, i motsats till lecithinet, kunna
få en vidsträckt användning inom förbudsvännernas
läger.

*





BLIXTENS FAVORITER

DÅ man från Bökebergs bokskogar fortsätter
vandringen västerut i riktning mot Roslätt,
stöter man efter några minuters promenad på två
åldriga ekar, en på vardera sidan om vägen, av
vilka den på vänster hand företer en mycket
karaktäristisk anblick. Halva kronan är död och
står kal som ett skelett, därjämte synas märken
efter avslagna grenar; på stammens nedre del är
barken avflängd på en sträcka, som är flera meter
lång och bred som en handlängd. Man behöver ej
vara synnerligen skarpsynt för att förstå, att det
hela är resultatet av blixtens framfart. Granskar
man emellertid noggrannare trädet på höger hand,
så skall man finna, att det även i dess krona fins
döda partier, spår efter avslagna grenar och ställen
där barken blivit avflådd; även denna ek har tydligen
en gång träffats av blixten, ehuru verkningarna ej
varit så våldsamma som hos grannen vis å vis.

Fortsätter man vandringen ännu några minuter i 
samma riktning, kommer man i en präktig lövskog,
där hundraåriga ekar och lindar stå inklämda mellan
bokarna, som avgjort äro i majoriteten. Granskar
man uppmärksamt träden i denna skog, som sträcker
sig ett gott stycke fram emot Roslätt, så är det så
gott som omöjligt att bland de ståtliga bokarna,
vilkas ålder i många fall säkerligen går upp till
hundra år och mera, upptäcka ett enda träd, som
bär spår av blixtens framfart; detsamma gäller om
lindarna, men dessa äro så pass fåtaliga, att
förhållandet ej är särskilt anmärkningsvärt. Av ekarna
visa däremot minst hälften, troligen vida större
antal, tydliga blixtspår av det slag, som nyss antytts:
förtorkade, ofta på långa sträckor avskalade
stampartier och skrovliga ärr efter avslagna grenar och
bortflängd bark.

Denna blixtens förkärlek för eken, varom man
ser så talande vittnesbörd i våra skånska lövskogar,
var redan känd både av antikens folk och av våra
egna förfäder, germanerna. Hos greker och romare
var eken helgad åt blixtens gud, Zeus, hos
germanerna åt dunderguden Donar, medan däremot lagern,
som troddes vara oträffbar av blixten och därför ett
osvikligt skyddsmedel för sin bärare, var helgad
åt skaldekonstens gud, Apollo. Även i den folktro,
som är av vida senare datum, möter man
övertygelsen, att blixten uppsöker vissa trädslag, men
undviker andra; i Sydtyskland t. ex. har denna
uppfattning tagit form i följande versifierade
anvisning om hur man bör förhålla sig i åskväder: 
Von den Eichen musst du weichen,
Und dic Weiden sollst du meiden,
Von den Fichten sollst du fluchten,
Doch die Buchen kannst du suchen. 
Från ekarna bör du gå bort och videna skall du undvika,
från tallarna skall du fly, men bokarna kan du uppsöka.

I detta fall som i så många andra har den exakta
vetenskapen — till viss grad åtminstone —
bekräftat den enkla folktrons åskådning. Sedan flera år
tillbaka har man nämligen från olika delar av
Mellaneuropa en tämligen utförlig statistik över det
sätt, varpå blixtslagen fördela sig på olika trädslag,
och i stort sett bekräftar denna statistik
fullkomligt den uppfattning, som t. ex. tagit sig uttryck i
den ovan citerade versen. I Holland t. ex. fördela
sig de under åren 1886 till 1903 iakttagna
blixtslagen på följande sätt: 244 popplar, 132 ekar, 79
pilar, 49 almar, 29 päronträd, 22 barrträd, 20
lindar, 17 askar, 8 valnötsträd, 7 äppleträd, 6
körsbärsträd, 6 hästkastanjer, 4 alar, 2 björkar, 1
fläderbuske, 1 järnek. I denna lista saknas, som man ser,
boken fullkomligt; detta torde dock icke uteslutande
bero på blixtens aversion mot trädet ifråga, utan
även därpå, att större bokskogar saknas på det
flacka holländska låglandet. I Belgien däremot, där
bokskogarna upptaga en betydande del av landets
areal, fördela sig 1,101 blixtslag, som registrerats
under en period av tjugotre år, på följande sätt,
uttryckt i procent: 
popplar......................   55,6

ekar.........................   13,9

almar........................    7,0

barrträd.....................    6,8

bokar........................    3,8

päronträd....................    2,7

äppleträd....................    1,1

hästkastanj..................    0,5

rönn.........................    0,5

o. s. v.

I Sleswig-Holstein, där man under perioden
1884—99 antecknat 239 fall, fördela sig dessa på
följande sätt:

popplar...................   109 fall

ekar......................    26   "

lindar.....................   23   " 

askar.....................    21   "

fruktträd.................    11   "

pilar.....................    10   "

barrträd..................    10   "

alar.....................      6   "

almar....................      3   "

björkar..................      1   "

bokar....................      1   "

träd utan uppgift om arten. . 18   "

I det östliga alpområdet ha av 704 antecknade
fall träffat:

ekar.........................   151

granar.......................   145 

lärkträd......................   107

popplar.......................    78

päronträd.....................    60

äppleträd.....................    11

bokar.........................     7

o. s. v.

De nu anförda tabellerna äro alla så till vida
ofullständiga som de endast ange antalet av blixtar
träffade träd, men däremot ej den utbredning, som
varje särskilt trädslag äger inom det undersökta
området; häri ligger utan tvivel förklaringen till en
god del av de differenser, som tabellerna visa
inbördes. För det östliga alpområdet har man
emellertid för de viktigaste skogsträden vid beräkningen
även tagit hänsyn till den proportion vari träden
faktiskt förekomma och på detta sätt funnit, att
blixtfaran för eken är omkring 100 gånger större
än för boken. Men även oberoende av sådana
kalkyler kan dock urskiljas två grupper av träd, som
gent emot blixten förhålla sig på väsentligen olika
sätt. Den ena omfattar sådana trädslag, som ofta
och i påfallande grad skadas av blixten: hit höra
barrträden och bland lövträden popplar, ekar,
päronträd, almar, pilar och askar. Den andra gruppen
omfattar träd, som sällan eller aldrig träffas av
blixten: al, rönn, lönn, hästkastanj, bok, avenbok.
Det sistnämnda trädet fins märkvärdigt nog ej
upptaget i en enda förteckning på blixtskadade träd
och tycks alltså vara alldeles oåtkomligt för blixten. 
Mitt emellan dessa båda grupper stå lind,
äppleträd, körsbärs- och valnötsträd.

Vad är nu orsaken till den märkliga förkärlek,
som blixten röjer gentemot vissa och den lika
utpräglade motvilja, som den röjer mot andra trädslag?

Angående detta spörsmål har det på senare åren,
särskilt inom de vetenskapligt intresserade
forstmännens krets, förts en livlig diskussion, utan att
hittills någon enighet uppnåtts. Än har man velat
göra jordmånens beskaffenhet till den avgörande
faktorn, än har man lagt huvudvikten vid
grenarnas riktning och rötternas utbredning i jorden, än
har man velat se orsaken i kemiska förhållanden
såsom trädens olika fetthalt o. s. v. Alla dessa
teorier ha dock rönt motsägelse, och tyckas också
gå på sidan om saken. Av allt att döma har
emellertid gåtans lösning i dessa dagar givits av
professor Stahl i Jena, vars nyss utgivna arbete »Die
Blitzgefährdung der verschiedenen Baumarten»
ligger till grund för denna framställning.

Vad först omgivningen beträffar, så är denna,
som man kunde vänta, icke utan all betydelse. Men
det är härvidlag icke trädets mer eller mindre
exponerade läge, utan fastmera förhållandena i jorden
som äro de avgörande, i det att träd, vilkas rötter
stå i förbindelse med rikliga, i jorden befintliga
vattenmängder äro vida mer utsatta för blixtslag än
individer av samma art, vilkas rötter befinna sig i
ett vattenfattigt substrat. Hos de förra
åstadkommes en bättre elektricitetsledning mellan jorden och 
trädet, så att detta blir laddat med mera
elektricitet än vad fallet är med träd tillhörande den
senare kategorin. Detta förklarar varför träden på
de torra högplatåerna kring Jena sällan hemsökas
av blixten, medan detta däremot i hög grad är fallet
med de djupt under, på dalsluttningarna växande
träden, särskilt i närheten av källsprång.

Detta omgivningens inflytande är emellertid en
sak för sig, som icke förklarar det faktum att i en
lövskog, bestående till lika delar av bok och ek, på
100 blixtslagna ekar endast kommer en bok. Här
måste tydligen trädets egen beskaffenhet vara den
avgörande faktorn.

I själva verket är detta enligt Stahl också fallet;
men det är här varken kemiska eller fysikaliska
förhållanden, som ge utslaget, utan endast den olika
lätthet, varmed trädets grenar och stam vätas av
regnvattnet. Den Stahlska teorien räknar nämligen i
främsta rummet med det förhållandet, att ett träd,
som från kronan ända ner till den fuktiga marken
är överdraget med ett vattenlager, är vida mindre
hotat av blixten än ett sådant med utvändig torr
bark.

Mest fruktade på grund av blixtslagens häftighet
och böjelse att slå ned äro sådana åskväder, som ej
åtföljas av starkt regn, och det är en gammal
erfarenhet, att efter regnets inbrott den största faran
är överstånden. Så länge träd, hus och andra
föremål efter ihållande torka äro mycket torra
utvändigt, och följaktligen leda elektriciteten dåligt på 
utsidan, ha de mellan molnen och jorden befintliga
elektriska spänningarna mycket svårare att jämna
ut sig än då de över jordytan sig höjande
föremålen genom att vätas förvandlas till goda ledare.
Med andra ord: så snart det utefter trädets stam
fins ett sammanhängande vattenlager, som förbinder
kronan med den fuktiga jorden, verkar detta som
en åskledare, och även om blixten då slår ned i
ett sådant träd, susar den utefter trädstammen ner
i jorden utan att göra trädet någon skada. Helt
annorlunda med träd, vilkas stam under åskregnet
en längre tid förblir torr på ytan: här kan
spänningen ej utjämnas, och när blixten slår ner i ett
sådant träd, splittrar och krossar den grenarna utan
förbarmande.

Ger man nu akt på träden under ett regn, finner
man att barken hos bok, avenbok, lönn, hästkastanj
o. s. v. vätas mycket hastigt, medan däremot
stammarna hos ekar, pyramidpopplar, päronträd, askar
och barrträd ännu efter flera timmars starkt regn
äro fullkomligt torra. Orsaken härtill ligger dels i
barkens beskaffenhet, som är glatt hos boken och
dess likar, men starkt skrovlig och porös hos ek,
päronträd o. s. v., dels i grenarnas riktning, som
t. ex. hos eken omöjliggör ett nedrinnande av
vattnet längs huvudstammen, dels även barrens struktur
och läge i det att vattnet av den kapillärt
fasthålles o. s. v. Hur växlande dessa förhållanden än må
gestalta sig, är det dock endast deras inflytande
på den hastighet, varmed stammen vätes, som är 
av betydelse för blixtens gång: i ena fallet
förses trädet hastigt med en åskledare, i andra fallet
drabbas det av hela den risk, som varje
upphöjt, dåligt ledande föremål är utsatt för under
ett åskväder.

Att denna förklaring är den riktiga har Stahl
även visat genom direkta experiment, för vilka vi
dock här ej kunna redogöra. Däremot kan det vara
skäl att med några ord beröra de praktiska
lärdomar, som kunna erhållas av de föreliggande rönen,
och som, inte minst i dessa rötmånadstider, kunna
vara till gagn för lite var.

En fråga, som varit föremål för ganska mycket
diskussion är den huruvida träd, särskilt
pyramidpopplar, med fördel kunna användas som åskledare
invid byggnader. I Schweitz har man faktiskt slagit
in på denna väg, men noggranna undersökningar på
ort och ställe, vilka även bekräftats av erfarenheter
gjorda i Sleswig-Holstein, ge vid handen, att
pyramidpoppeln endast under särskilt gynnsamma
omständigheter kan göra något gagn som åskledare,
men ofta verkar raka motsatsen, därigenom att
blixten slår ned i trädet, och sedan hoppar över till
byggnaden. Vill man ha träd i husens omedelbara
grannskap, så är det bäst att här plantera bokar,
avenbokar, hästkastanjer och andra träd med glatt
bark; sådana äro icke blott ofarliga, utan lära till
och med kunna göra positivt gagn som åskledare.
Däremot måste det anses som relativt riskabelt att 
i närheten av byggnader odla päronträd, alm och
barrträd.

Komma vi sedan till frågan, hur man bör
förhålla sig, om man i det fria överraskas av ett
åskväder, så är det, som Stahl framhåller, naturligtvis
rätt vanskligt att härvidlag ge bestämda och
allmängiltiga råd. Dock synas de på detta område
sakkunniga vara tämligen ense om, att man alltid
gör klokt i att undvika fristående träd och sådana
med döda grenar. I alléer bör man hälst ställa sig
under de medelstora eller ännu hellre under de
mindre träden. Befinner man sig i skog, bör man
undvika skogsbrynet och i skogens inre uppsöka
mindre träd: här gör man bäst i att lägga sig så
långt bort från stammen som möjligt, men åndå
under kronans skydd, och icke vid trädets vindsida,
utan vid den för regnet skyddade sidan, där
stammen längst blir torr. Bokar, avenbokar,
hästkastanjer och lönnar äro goda skyddsträd, men ekar,
barrträd och popplar bör man i åskväder helst undvika,
om man har livet kärt.

Om man har livet kärt — men den andra delen
av mänskligheten, som står en smula tveksam
inför livets lockelser? Icke sant, för den som är trött
på tillvaron, men icke vill inviga livförsäkringsbolag
och andra utomstående i sitt hjärtas hemligheter,
vore det ju behagligt nog att under en lummig ek
få se döden i det blixtrande vitögat. Skada blott,
att utsikten härtill, enligt vad den obevekliga 
statistiken visar, i stort sett är så ringa: blixtens kärlek
till sina favoriter är som all annan kärlek här i
världen onekligen en faktor att räkna med, men för
sjuka hjärtan ingenting att bygga på.

*





BLIDARE TIDER

DET vetenskapliga studiet av våra torvmossars
beståndsdelar har lärt oss, att det här i Skåne
en gång fans en växtvärld, som i stort sett
fullkomligt överensstämde med den flora, vi numera
finna på Åreskutan och i Lappland: små lågväxta
fjällviden, dvärgbjörk, fjällsippa, ripbär, mortåg,
fjällsyra o. s. v. Lämningar av dessa fjällväxter påträffar
man i de lerlager, som ligga underst, alltså under
själva torven; i torvens understa del, den s. k.
dytorven, finner man sedan ett lager där björklöv,
enbarr samt blad av sälg och odonbuske utgöra det
förhärskande elementet; ovanpå detta björklager
följer så ett lager med barr av furen, blad av hägg,
hallon, hassel, alm m. m., och ännu högre upp ett
lager med rikliga lämningar av ek. I detta sistnämnda
skikt har man även funnit lämningar av en del mera
sydländska växter, vilka antingen som den märkliga
sjönöten numera äro så gott som utdöda i vårt 
land eller ock, såsom misteln och murgrönan,
tämligen sällsynta.

Då man nu vet att torvmossarna uppkommit av
sjöar, som vuxit igen till kärr, vilka i sin ordning
ombildats till mossar, så lär oss alltså
lagringsföljden i torvmossarna att vår rika provins en gång
varit en skoglös trakt, endast bevuxen med låga
fjällväxter, att Skånes jord därefter varit betäckt
av stora björkskogar, vilka småningom undanträngts
av furen, som i sin ordning fått avstå stora
områden åt eken.

Frågar man nu vetenskapen efter orsaken till dessa
märkliga växtvandringar, så erhåller man det svaret,
att det i främsta rummet varit klimatförändringar,
som vållat dessa omgestaltningar i växtvärldens
sammansättning.

Geologien lär oss nämligen att hela vårt land en
gång varit täckt av ett väldigt islager, som kvarlåg
året om och då naturligtvis omöjliggjorde all
växtlighet. Medeltemperaturen i Sverge var vid denna
tidpunkt omkring 5 grader lägre än vad den är nu.
Småningom randades dock bättre tider,
temperaturen började stiga, istäcket drog sig sakta tillbaka
mot norr, och i den smältande isens spår följde de
härdiga fjällväxterna, som förut trängts ned till
mellersta och södra Europa. Det är från denna tid,
som lämningarna av fjällväxter avlagrats i våra
torvmossar, och genom att jämföra geologiska och
astronomiska data kan man med mycket stor sannolikhet
antaga att tiden för lantisens avsmältning och 
fjällväxternas invandring i Sverge inföll för omkring
48,000 år sedan. Därpå började klimatet att mildras
allt mer och mer, björk-, furu- och ekskogar trängde
fram över den svenska jorden, samtidigt med att
det växttäcke, vars blomprakt än i dag gläder våra
ögon, började utbreda sig över vårt land.

Så till vida är det ju en ljus och tilltalande saga,
som torvmossarna förtälja oss. Men de veta även
att berätta oss något annat, om en svunnen tid,
visserligen icke en guldålder, men i alla fall en
period då klimatet i Sverge var betydligt mildare
än nu. Torvmossarna lämna nämligen även
otvetydiga vittnesbörd om att Sverges klimat under de
senaste årtusendena undergått en märkbar
försämring, och vad värre är, alla tecken tyda på, att
denna försämring pågår än i dag.

Att klimatet i Sverge en gång varit varmare än
vad det är nu, framgår med en viss sannolikhet
redan därav, att man i mellersta Sverges och södra
Finlands torvmossar på många ställen funnit väl
bibehållna frukter av sjönöten, som numera ej hinner
mogna sina frukter i dessa trakter. Torvmossarna
visa även, att eken vid denna tid gick betydligt mycket
längre norrut i Sverge än vad den gör nu och att den
bildade stora skogar i mellersta Sverge och i södra
Finland, där den nu saknas eller endast uppträder
i enstaka träd.

Det säkraste vittnesbördet om en i senare tid
inträdd klimatförsämring lämnas emellertid av
hasselns forntida utbredning i Sverge. Just i dessa 
dagar har docenten Gunnar Andersson — en namne
till den berömde sydpolsexpeditören — över detta
ämne offentliggjort en diger avhandling, i vilken han
sammanställt alla de data, han lyckats samla
angående förekomsten av hasselnötter i nordsvenska
torvmossar.

Det framgår av denna redogörelse, att hasseln
en gång haft en vida större utbredning i Sverge
än vad den nu äger. Hasselns nutida nordgräns i
vårt land betecknas av en linje, som går från Gäfle
i sydostlig och västlig riktning över
Nora—Filipstad—Arvika; men dess forntida utbredning i Sverge,
har enligt vad de i torvmossarna gjorda fynden av
hasselnötter utvisa, varit en helt annan, i det att
man funnit hasselnötter i torvmossar belägna på 63,4'
nordlig bredd (några mil väster om Umeå), samt
på många andra ställen i de nordliga delarna i vårt
land, där denna buske numera är fullständigt utdöd.
Hasselns forntida utbredning i vårt land betecknas
mot norr av en linje som går från Umeå över
Ragunda in till Östersund och därefter söderut mot
Älvdalen—Kongsvinger. Det framgår härav, att
hasselbusken under tiden för sin största utbredning
i Sverge varit spridd över ungefär 220,000
kv.-kilometer, men att den numera endast äger ett
område av omkring 136,000 kv.-kilometer; den har
alltså förlorat mer än en tredjedel av sin forna areal.

Vad nu beträffar orsaken till detta undanträngande
av hasseln från våra nordligare trakter, så kan denna
endast vara att söka i en inträdd klimatförsämring. 

Här i Skåne fingo vi för ett par år sedan uppleva,
att hasselnötterna på grund av den kalla sommaren
ej hunno mogna, och redan detta visar ju, hur starkt
hasseln påverkas av temperaturen. Att hasselbusken
numera ej kan trivas i de trakter där den förut varit
spridd beror även därpå, att dess ved på grund av
värmebrist ej hinner att nå den utbildning
(»mognad»), som är nödvändig för att kunna motstå
vinterkölden. Jämför man sommartemperaturen vid
hasselns forntida nordgräns med den som råder vid
dess nutida, så finner man att sommartemperaturen
vid stationerna på den nuvarande gränsen mor norr
äro ungefär 2 1/2 grad varmare än vid den gamla
nordgränsen, vilket betyder, att det varit en
klimatförsämring på ungefär 2 1/2 grad, som trängt hasseln
söderut till dess nuvarande nordgräns. Vad detta
betyder kan man förstå, om man erinrar sig, att
en 5 graders sänkning av den årliga
medeltemperaturen skulle vara tillräcklig för att låta en ny istid
bryta in över Sverge.

På grund av beräkningar, som vi här ej kunna
relatera, har d:r Andersson kommit till det
resultatet, att den tidpunkt, då hasseln ägt sin största
utbredning, och klimatet alltså varit varmast,
infaller för omkring 9,000 år sedan. Då vi med säkerhet
veta att människan funnits i Sverge 7,000 år och
kanske ett eller annat årtusende längre, så se vi att
de svenska stenåldersmänniskorna, vad klimatet
beträffar, levat under betydligt gynnsammare
omständigheter än vi. 

Dessa d:r Anderssons resultat överensstämma
mycket väl med dem, vartill en annan svensk
forskare, d:r Ekholm, kommit från en helt olika
utgångspunkt. Ekholm har utgått från det förhållandet
att jordaxelns lutning mot ekliptikan under
årtusendenas lopp är utsatt för bestämda växlingar, som
nå sina yttersta gränser inom en tidrymd av
omkring 40,000 år. När den vinkel, som jordaxeln
bildar med ekliptikan, har sitt minsta värde, så
uppnår polcirkeln sitt sydligaste läge, och i följd
härav få såväl sommardagarna sin största längd som
också solen sin största höjd på himmelen, cch båda
dessa omständigheter öka sommarvärmen. Ett motsatt
förhållande inträffar, då vinkeln i fråga har sitt största
värde. Det uppstår på detta sätt en ständigt
återkommande klimatändring, som avspelar sig inom en
tidrymd av ungefär 40,000 år, och som frambringar
omväxlande varmare och svalare tidsskeden, vardera
av omkring 20,000 år. Nu framgår det av
astronomernas beräkningar att de varmaste tidpunkterna
under de sista 100,000 åren infallit för omkring
90,000, 48,000 och 9,000 år sedan. Den sista
värmeperioden — den för niotusen år sedan —
sammanfaller alltså fullkomligt med den av d:r Andersson
beräknade tiden för hasselns och ekens största
utbredning i Sverge, liksom även Ekholms
beräkningar ge vid handen, att sommarhalvåret vid den
tiden varit omkring 2 grader varmare än nu.

Sedan denna tid har emellertid jordaxelns vinkel
mot ekliptikan ständigt ökats, vilket har förorsakat 
en oavbrutet fortgående sänkning av
sommartemperaturen, och vad värre är, denna
klimatförsämring kommer att ytterligare fortgå i 10,000 år.
Därpå sker så en vändning till det bättre, och efter
30,000 år kunna vi hoppas att åter ha tillbaka det
blida klimat, som rådde i vårt land den tiden
stenåldersmänniskorna jagade sitt villebråd och hasseln
frodades uppe vid Umeå.

De temperaturförändringar, om vilka det här varit
tal, synas måhända, uttryckta i siffror, tämligen
oansenliga, men deras verkningar på klimat och
växtlighet äro, som vi redan sett, nog så genomgripande.
Emellertid har den geologiska forskningen
ådagalagt, att vår jord varit skådeplatsen för
klimatändringar av långt betydelsefullare art. Ej nog med
att hela norra Europa en gång varit täckt av ett
enda väldigt istäcke, vi ha numera fullt säkra bevis
för att denna istid föregåtts av en period med så
milt klimat, att exempelvis Grönland, som numera
till stor del är täckt med inlandsis, under denna
tid, den s. k. tertiärperioden, ägde präktiga skogar
av ek och valnötsträd. Samtidigt frodades på Island,
Björnöarna och Spetsbergen en härlig flora av
plataner, bokar, popplar, murgröna och vin.

Helt naturligt har det uppställts många
hypoteser för att förklara dessa egendomliga
klimatförändringar, men den, som verkligen synes ha löst
problemet är vår landsman, Svante Arrhenius, den
berömde Nobelpristagaren. Enligt den av
Arrhenius framställda åsikten, som numera torde omfattas 
av de flesta forskare på detta område är det
växlingar i luftens kolsyrehalt, som förorsakat dessa stora
klimatändringar. Luftens halt av kolsyra är numera
mycket ringa. 10,000 liter luft innehålla endast 4 1/2
liter kolsyra; men i naturens hushållning spelar
denna relativt ringa kolsyremängd en ytterst viktig
roll, enär allt det kol, som upptages av de gröna
växterna och av dem förvandlas till brännbar
substans, härstammar från luftens kolsyra; även kolet
i stenkolsflötserna, vilka ju äro lämningar av
forntida växter, har en gång förefunnits i luften som
kolsyra. Men atmosfärens kolsyrehalt spelar även
indirekt en ytterst viktig roll för livet på vår jord,
enär den verkar på samma sätt som glasfönstret i
en drivbänk, i det att den lätt genomsläpper det
instrålande solvärmet, men till stor del kvarhåller det
utstrålande jordvärmet. Ökas nu luftens kolsyrehalt,
så stiger i följd härav jordytans och de lägre
luftlagrens temperatur, och klimatet blir varmare, och
omvänt, inträder en minskning av kolsyrehalten, få
vi en klimatförsämring.

Den åsikten, att forna tiders varma och
likformiga klimat berott på större kolsyrehalt i luften,
har även framställts av äldre tiders geologer,
men enär man ej hade en aning om kolsyrans
stora skyddande förmåga mot jordytans
värmeutstrålning, trodde man sig för att förklara det varma
likformiga klimatet behöva antaga en mycket hög
procent kolsyra i atmosfären, och efter som en
sådan skulle förgiftat allt högre djurliv, syntes denna 
förklaring ej antaglig. Tack vare Arrhenius' och
andras undersökningar vet man numera, att det
endast skulle behövas en ökning av luftens nuvarande
kolsyrehalt till det tredubbla — alltså till omkring 14
liter på 10,000 — för att detta skulle frambringa en
temperaturstegring av omkring 18—20 grader i
polartrakterna och sålunda förvandla dessa isöknar till
de blomstrande landskap de en gång varit. Än mer:
denna temperaturhöjning skulle göra sig starkast
gällande vid polerna, och därifrån avtagande mot
ekvatorn, så att det härigenom skulle uppstå icke
blott ett varmt utan över hela jordklotet likformigt
klimat. Med andra ord, vår jord skulle vad de
naturliga existensbetingelserna beträffar, förvandlas till
ett fullkomligt paradis — endast kolsyrehalten
ökades till det tredubbla!

Omvänt skulle en minskning av kolsyrehalten i
luften vara tillräcklig för att sänka de nordliga
ländernas medeltemperatur med 5 grader och sålunda
låta en ny istid inbryta över Skandinavien.

Men om nu en växling i luftens kolsyrehalt icke
blott är i stånd att framkalla utan även faktiskt har
åstadkommit de väldiga klimatförändringar, varom
här varit tal — vilka faktorer är det då, som öva
inflytande på kolsyremängden i  atmosfären?

Genom djurens andning, växternas och djurens
förmultning och stenkolsförbränningen tillföres
atmosfären betydliga mängder kolsyra, men dessa
beslagtagas dels av de gröpta växterna, dels vid
bergarternas  förvittring. Ny kolsyra tillföres atmosfären 
huvudsakligen genom vulkaniska utbrott — från
jordens inre — och vid närmare efterseende finner
man också, att perioder med varmt och likformigt
klimat gemenligen utmärkts för en ytterst livlig
vulkanisk verksamhet. Om vi alltså tänka oss, att
det plötsligt inbröte en period, då katastrofer
sådana som den vid Martinique hörde till
dagordningen, om jorden jämt och ständigt öppnade sig
under våra fötter och läte nya kolsyremängder
strömma ut i luften, då skulle vinranka och
magnolior blomma där nu fula eskimåer fresta sin tillvaro,
och vår gamla planet skulle åter bli ett paradis i
gamla stilen, ett paradis på mycket osäker grund.
Så diaboliskt är naturen inrättad.

Men måhända fins det en annan väg att nå fram
till tertiärperiodens förlorade paradis. En höjning
av luftens kolsyrehalt till det tredubbla vore
tillräcklig, och enbart i jordens sedimentära kalklager
fins det omkring 25,000 gånger så mycket kolsyra
som i luften! Och då mänsklighetens livslängd ännu
kan räknas i miljoner år — vem kan veta vad
framtiden bär i sitt sköte!

*








JUNGFRUFÖDSEL

AV alla kristna högtider är Marie
Bebådelsedag onekligen den egendomligaste. De
troende kristna påstå som bekant än i dag, att den
person, som stiftat deras lära, icke kommit till
världen som resultat av en förutgången
fortplantningsakt, utan att han uppstått direkt ur ett obefruktat
ägg, som genom ett gudomligt underverk satts i
stånd att utveckla sig på egen hand. Detta
försynens ingripande antages ha ägt rum på dagen nio
månader före Kristi födelse, och med anledning
härav firar svenska kyrkan varje år den 25 mars
som en av sina stora klang- och jubeldagar. I
Danmark tycks man däremot ej äga denna matematiska
trosvisshet, ty där går Bebådelsedagen spårlöst förbi.

Det behöver naturligtvis icke påpekas, att läran
om Kristi obefläckade avlelse är en av de många
kristna dogmer, som icke innehålla ett uns av
sanning. Så långt mänsklig erfarenhet räcker, och 
den räcker i detta fall mycket långt, har det visat
sig, att ett kvinnoägg omöjligen kan utveckla sig
till ett foster, om det ej förut befruktats av ett
manligt sädesdjur; en obefläckad jungfru, som föder
barn, är en lika orimlig ting som en fyrkantig cirkel.
Men vad som visat sig vara en absolut omöjlighet,
när det gäller människan och de högre djuren, har
man i senare tider funnit vara icke blott möjligt,
utan ganska vanligt, ja normalt, hos vissa grupper
bland de lägre djuren och hos några växter. Det
har till och med befunnits, att man i några fall
med konst kan framkalla en sådan jungfrufödsel
eller som man på vetenskapens språk kallar det,
partenogenesis.

Det är snart sextio år sedan en tysk biodlare
upptäckte, att jungfrufödsel äger rum i stor skala
hos bin. Ett bisamhälle består som bekant av
tre olika slags individer: de könslösa arbetsbina,
som ej kunna fortplanta sig, men i stället samla
honungen, bereda vax o. s. v., hanarne, de s. k.
drönarne, som icke arbeta, utan endast hänge sig
åt kärlek och fråsseri, samt slutligen drottningen,
som ensam representerar den kvinnliga
fruktsamheten, men till gengäld kan lägga mer än tre tusen
ägg på en dag. Liksom en del andra insekter äger
bidrottningen i sitt inre en rymlig reservoar, i vilken
den vid fortplantningsakten upptagna sädesvätskan
magasineras för flera år; själva befruktningen sker
ifrån denna reservoar i det ögonblick ett från
äggstocken kommande ägg glider ned genom äggledaren. 

Det allra egendomligaste är emellertid att
drottningen allt efter behag kan i det givna ögonblicket
släppa ut ett par sädesdjur ur den nämnda
reservoaren, eller också kvarhålla dem där, med andra
ord befrukta äggen eller låta dem förbli obefruktade. 
De befruktade äggen lägger drottningen på
bestämda ställen i kupan, där de sedermera
utvecklas till arbetsbin, de obefruktade äggen placeras
också för sig, och ur dessa utvecklas sedan drönarne.
I detta fall är det alltså samma slags ägg, som allt
efter omständigheterna befruktas eller förbli
obefruktade och i det senare fallet genom ren och
obefläckad jungfrufödsel ge upphov till drönarne.

Nästan ännu egendomligare gestaltar sig
fortplantningen hos de små kräftdjur, som kallas
vattenloppor. Dessa leva i grunda vattensamlingar,
dammar, diken och träsk, som om sommaren ofta
alldeles torka ut och om vintern bottenfrysa; de
skulle därför knappast kunna existera, om de ej
hade förmågan att vid sådana tillfällen frambringa
hårdskaliga ägg, som kunna motstå såväl torka som
köld. På våren utvecklas ur dessa vinterägg idel
honor, som fortplanta sig uteslutande genom
jungfrufödsel, d. v. s. genom obefruktade ägg, och detta
fortsättes under flera generationer, så att det på
kort tid uppstår en otrolig myckenhet av dessa
vattenloppor, som för övrigt utgöra huvudnäringen
för många fiskar. Längre fram mot hösten bildas
även hanliga individer, som på vanligt sätt ingå
förbindelser med de dittills jungfruliga mödrarna, 
och resultatet av denna förbindelse blir just de
ovannämnda hårdskaliga äggen, som övervintra och
nästa vår utvecklas till partenogenetiska honor.

I djurriket har man, utom i de nu nämnda
fallen, konstaterat jungfrufödsel hos getingar,
bladlöss, Phylloxeran o. s. v. och även i växtriket
förekommer denna märkliga företeelse. Av den i
våra fjälltrakter förekommande kattfoten
(Antennaria alpina) finner man i regeln endast
honexemplar, som sakna ståndare och frömjöl, men som icke
dess mindre frambringa normala, grobara frön,
vilka efter vad det visat sig utvecklas direkt ur
den obefruktade äggcellen. Samma är förhållandet
med den även i Skåne förekommande daggkåpan
(Alchemilla vulgaris), som till en viss grad redan i
sitt yttre bär syn för sägen. Medan flertalet
blomväxter medelst lysande färger och doftande
parfymer locka till sig de frömjölstransporterande
insekterna, står daggkåpan där med sina oansenliga,
grönaktiga blommor lik en karaktärsfast
manhaterska, som försmår att medels toaletter och parfymer
draga till sig de manliga elementen, från vilka hon
sedan länge emanciperat sig.

Ett ganska egendomligt fall av jungfrufödsel har
man ju på senare åren iakttagit hos en
vattenormbunke, som på vetenskapens språk kallas Marsilia.
Hos denna växt utvecklas vid vanlig rumstemperatur
endast ett ringa antal av äggen — omkring 1—2 %
— utan befruktning till normala plantor, men genom
att höja temperaturen till 35° C.  har  man fått 
ända till 73 % äggceller att utveckla sig
partenogenetiskt. I detta fall har alltså en stegring av
temperaturen samma verkan som annars inträngandet
av ett sädesdjur.

Även hos flera djurarter, som i regeln fortplanta
sig genom normal könsfortplantning, har man på
senare åren lyckats att med konst framkalla
jungfrufödsel. Så t. ex. har en rysk forskare brakt
obefruktade ägg av silkesfjärilen att utveckla sig till
larver helt enkelt genom att häftigt gnida dem med
en borste eller genom att för kort tid doppa ned
dem i koncentrerad svavelsyra. Sjöborreägg har
man fått att utveckla sig utan befruktning genom
att försätta havsvattnet med bestämda mängder
klormagnesium, grodägg på samma sätt genom
tillsats av små mängder sublimat o. s. v.

Onekligen förefaller det mycket egendomligt, att
sädesdjurets livsalstrande verksamhet i ägget i dessa
fall till en viss grad kan ersättas av en frätande
syra som svavelsyran eller av ett dödligt gift som
sublimat. Men livet är i alla sina former rikt på
paradoxer, som gäckas med både vårt förstånd och
våra känslor. Den individuella odödligheten, som
vårt hjärta så ogärna vill släppa, har vår tids
vetenskap strukit ut för vår egen räkning, men
tillerkänt bakterier och andra orenliga småkryp;
den fullkomliga kyskheten står icke, som våra fäder
trodde, att finna hos änglarna i skyn, utan hos
flug- och slemsvampar, Vilka totalt sakna varje spår
av könsfortplantning; och den obefläckade avlelsen, 
som i mer än ett årtusende varit den heliga
jungfruns skönaste smycke, glider ohjälpligt ur hennes
sköte och befinnes vara ett privilegium för getingar,
vattenloppor och bladlöss.

—






SENFÖDDA ARTER

VAD som i våra dagar ger en så sund och
levnadsfrisk färg åt den av Darwin och Spencer
grundlagda utvecklingsläran, är säkerligen i främsta
rummet dess för varje dag allt starkare utpräglade
tendens att överge de gråa teoriernas värld och
medelst experiment och iakttagelse gripa in i själva
livet för att där finna gåtornas lösning. På det
botaniska området, där experiment och
observationer av denna art äro betydligt lättare att utföra
än på det zoologiska, har man också på det sista
årtiondet brakt i dagen högst lärorika fakta, som
tillfullo bevisa att det för närvarande pågår en
artbildning på många punkter inom växtriket. Det
behöver endast erinras om de Vries' mutationer, om
Wettstein's säsongdimorfa arter, om Em. Chr.
Hansens nya jästsvampar o. s. v.

Aven på det zoologiska området, där den
experimenterande forskningen synes ha att kämpa med 
betydligt större svårigheter än inom botaniken,
föreligga numera iakttagelser, som med all bestämdhet
tala för att det fins djurgrupper, som än i dag stå i
begrepp att utveckla nya arter. Synnerligen
intressanta äro i detta hänseende några studier över
samlivet mellan myror och skalbaggar, som den berömde
biologen E. Wasman nyligen offentliggjort i
Biologiches Centralblatt, och av vilka vi här delvis efter
Jahrbuch der Naturkunde ge ett kort referat. Några
latinska namn, som ej lämpligen kunnat försvenskas,
böra ej avskräcka våra läsare, då framställningen
för övrigt ej kräver några fackkunskaper för att
senteras.

Om man noggrant undersöker en vanlig myrstack,
exempelvis den röda skogsmyrans, så finner man i
stackens inre jämte husets egna herrar ett
betydligt antal olika hyresgäster från insektvärlden.
Många av dessa myrgäster vårdas omsorgsfullt av
sina värdar och betala för husrum och kost genom
att avsöndra söta, sockerhaltiga safter, som
uppsamlas och förtäras av myrorna. Andra myrgäster
bli däremot på sin höjd tolererade, eftersom de
icke göra myrorna något gagn, utan snylta hos
dem, snatta bort deras näring och t. o. m. anställa
förödelser bland myrynglet. Myrorna kunna ej
komma åt dessa snyltgäster, antingen emedan de
till sitt yttre äga en bedräglig likhet med sina
värdar och ej igenkännas av dem, eller emedan de
tack vare sin litenhet kunna krypa in i vinklar och
vrår, dit myrorna ej kunna krypa efter, eller 
slutligen emedan de äga ett så starkt hudpansar att
de därigenom kunna trotsa boets rättmätiga ägare.
Bland skalbaggarna är det särskilt vissa arter bland
kortvingarnas familj, som på detta sätt ansluta sig
till myrorna.

I sällskap med våra nord- och mitteleuropeiska
myror leva fyra olika arter av det till kortvingarna
hörande släktet Dinarda. Var och en av dessa fyra
skalbaggsarter har sin egen värdmyra: Dinarda
dentata (den tandade Dinardan) lever hos den
blodröda myran (Formica sanguinea), Märkel´s Dinarda
(uppkallad efter en prof. Märkel) bor hos den röda
skogsmyran (Formica rufa), Hagen´s Dinarda hos
en annan myra vid namn Formica exsecta och
slutligen dvärg-dinardan hos en varietet av den
myra, som kallas Formica fuscorufibarbis. Genom
sin tillplattade kroppsform, sina korta ben och
känselspröt äro Dinardaarterna tämligen väl skyddade
mot angrepp från sina värdar, och tolereras därför
vanligen av dem utan synbar ovilja: de gälla för
oåtkomliga, ehuru de redan på grund av sin
kroppsstorlek — de äro i det närmaste lika stora som
myrorna — måste ådraga sig dessas
uppmärksamhet. Deras skyddsdräkt visar emellertid hos de
olika arterna bestämda egendomligheter, som yttrar
sig däri, att varje art med hänsyn till storlek och färg
överensstämmer med den myrart, hos vilken den
parasiterar. Ju mindre värdarna äro och ju mindre
smygvrår boet erbjuder, desto mindre måste också
snyltgästerna vara för att icke ertappas. Hos de 
tvåfärgade, röda och svarta myrorna leva idel
tvåfärgade, röda och svarta Dinardor, och hos den
av de tvåfärgade myrorna, som är mörkast och
mest närmar sig de enfärgade, lever också en mörk,
nästan enfärgad Dinarda. I södra Europa lever en
fullkomligt svart myra, och denna har som
snyltgäst alltid den svarta, enfärgade Dinarda nigrita.

Hur skall man nu från naturvetenskaplig
synpunkt förklara detta egendomliga växelförhållande
mellan myra och skalbagge? Ha de båda formerna
allt ifrån sin uppkomst varit förbundna med
varandra eller har skalbaggen på ett senare stadium
anpassat sig för samlevnaden med myran?
Säkerligen har det senare varit fallet. Man kan sluta
detta därav att för närvarande ingen enda
amerikansk myrart lever samman med någon
Dinarda-art, och på denna grund kan man även
tillnärmelsevis bestämma tidpunkten för våra Dinarda-arters
uppkomst: denna inföll först efter det att Europa
och Asien skilts från Amerika, alltså efter
genombrytningen av den landtunga som en gång under
tertiärtiden förband Ostasien med Alaska. Och
huru vi då ha att tänka oss uppkomsten av
växelförhållandet mellan Dinarda och Formica skildrar
Wasman på ungefär följande sätt:

Det är sannolikt, att de nu levande
Dinardaarternas förfäder ännu icke varit några regelbundna
myrgäster, och att de först under loppet av
tertiärperioden (tiden närmast före istiden), då myrorna
begynte utveckla sig till en stormakt i naturen, 
börjat anpassa sig efter sina nuvarande värdar. För
denna anpassning måste naturligtvis de ifrågavarande
arternas förmåga av utveckling avge grundvalen. Nu
voro bland skalbaggarna företrädesvis kortvingarna
och bland dem i främsta rummet dinardaarterna,
dels på grund av sitt levnadssätt på ställen, där
myror bruka uppehålla sig, dels på grund av sin
kroppsforms plasticitet och sina rörelsers vighet
särskilt väl skickade för att träda i närmare
förhållande till myrorna. Härmed var också
förutsättningen given för uppkomsten av olika former av
gästförhållandet mellan myrorna och dessa
skalbaggar. En av de arter, som representera Dinardas
förfäder, slog in på den utvecklingsbana, som ledde
till utbildandet av den nuvarande, skyddade
Dinardatypen. Därigenom att myrorna nu sökte fånga
och döda de objudna gästerna, kommo de att
utöva ett indirekt urval på skalbaggarna, av vilka i
varje särskilt fall de individer blevo skonade, som
genom färg och storlek o. d. minst ådrogo sig
värdarnas uppmärksamhet. På detta sätt klövs den
ursprungliga gemensamma stamformen i fyra arter,
av vilka var och en anpassat sig efter den myrart,
hos vilken den snyltar.

Denna klyvning av den gemensamma stamformen
har emellertid framskridit olika långt på olika
ställen i Europa. I de trakter, som efter istiden
först blevo isfria och torrlagda, såsom
Nederösterrike, Schlesien, Böhmen, Rhendalen ovanför Bonn,
har denna artutveckling fortskridit längst, ty här 
ha skalbaggarna haft den längsta tiden på sig för
att anpassa sig efter de olika myrornas egenart;
här hyser varje myrart sin väl karaktäriserade
Dinardaart. I sådana trakter däremot, som
jämförelsevis sent blivit befriade från is och vatten,
t. ex. Centralalperna och Mellaneuropas nordvästra
kuststräcka, är denna artklyvning ännu endast delvis
genomförd och de olika skalbaggsarterna förbindas
här genom talrika mellanformer.

Att dessa snyltande skalbaggar endast tålas av
myrorna, för så vitt de äga vissa bestämda
egenskaper, har Wasmann visat genom ett intressant
experiment. Han placerade nämligen, i stället för
den med den blodröda myran normalt samlevande
Dinarda dentata den något större Dinarda Märkeli
i den blodröda artens bo. Följden blev, att de
blodröda störtade sig över de främmande
Dinardaindividerna, som de övermannade och uppåto. Men
än mer: efter detta kraftprov kastade sig de
blodröda värdarna även över sina gamla gäster (Dinarda
dentata), med vilka de levat fredligt samman i
århundraden, och utrotade även dessa. Under de
fem därpå följande åren lyckades Wasman ej mera
förskaffa Dinarda dentata inpass i de blodrödas
bo, där den förut tolererats utan knot.

Vid anblicken av sådana fenomen dyker åter den
gamla frågan upp, i vad mån vi kunna tillskriva
dessa småkryp ett själsliv, motsvarande vårt eget?
Det ser ju nästan ut, som hade myrornas kamp
mot de storvuxna främmande inkräktarna hos dem 
väckt till liv revolutionära tendenser, som till sist
vänt sig mot de snyltande elementen inom deras
eget samhälle. Man kan med skäl undra, om det
ej skulle gå på samma sätt, i fall vårt eget
fredliga samhälle plötsligt finge mottaga en invasion av
jättekapitalister t. ex. från planeten Mars, som
pockade på frukten av vårt eget arbete. Helt visst
satte sig då våra röda arbetsmyror till motvärn mot
dessa främlingar — men sedan, vem vet hur det
ginge våra jordiska kapitalister!

På tal om sådant kommer man osökt att tänka
på de originella synpunkter som Maurice
Maeterlinck, den flamländske diktaren, kastar fram à
propos binas liv och samhällsordning. Maeterlinck,
som i sitt arbete »Bikupan» ägnat dessa märkliga
väsen ett grundligt studium, yttrar på tal om
bisamhällets förtjänster och brister följande:

»Och nu må man jämföra dessa bisamhällets
brister: överflödet på sysslolösa och skadliga
drönare, avkommans alstring utan samlag, bristen på
medlidande, det oerhörda offrandet av individen
till artens förmån, den sällsamma böjelsen att i
oändliga massor uppmagasinera tillspillogående och
härsknande och förbrukat frömjöl, den långa
mellanregeringen mellan det första svärmandet till den
andra drottningens befruktning — man jämföre
dessa brister med missförhållandena i det
mänskliga samhället! Vore vi bin, som betraktade det
mänskliga samhället, så skulle vår förvåning bli stor,
när vi t. ex. såge den ologiska och orättvisa 
arbetsfördelningen hos ett släkte, som för övrigt synes
utrustat med ett utmärkt förstånd. Vi se jordens
yta, den enda skådeplatsen för det gemensamma
livet, mödosamt odlas av 2 eller 3 tiondelar av
dess hela befolkning; en annan tiondedel förtär i
absolut lättja den bästa delen av de förras
arbetsprodukter och de övriga sju tiondelarna av
mänskligheten äro dömda till en ständig hungersnöd, och
utmatta sig oupphörligt i sällsamma och ofruktbara
ansträngningar, av vilka de aldrig skola ha någon
glädje eller nytta, och som blott synas ha till syfte
att göra de overksamma lättingarnas liv ännu mera
komplicerat och oförklarligt. Vi skulle — om vi vore
bin — därav dra den slutsatsen, att dessa väsens
förnuft och moralbegrepp tillhöra en värld, som är
helt olika vår, och att dessa väsen leva efter
principer, som vi ej ha någon som hälst utsikt att förstå.»

—






INNEHÅLL:

                                           Sid.

Livets ursprung........................       5

Specialiseringens faror................      36

Överkultiverade bakterier..............      53

Svampodlande växter....................      66

Växternas känsel.......................      79

Gosse eller flicka?.....................     90

Gammal och ny magi......................    110

Sömnens problem.........................    118

Alkohol och ädelfett....................    128

Blixtens favoriter......................    138

Blidare tider...........................    149

Jungfrufödsel...........................    159

Senfödda arter..........................    165

—







Förut utkomna

NATURVETENSKAPLIGA
KÅSERIER

FÖRSTA SAMLINGEN.

Blodsförvantskap. — Ärftlighets- och
fortplantningsmysterier. — Könsregleringen i djur- och växtriket. — Människans
rasförädling. — Altruister och förbrytare i växtvärlden. —
Solljusets pänningvärde. — Värmeproduktion i växtriket. —
Alkoholproduktion i naturen. — Underliga näringskällor. —
Ljus och färg. — Väderleken och vår arbetskraft. —
Demeters hämnd. — Ett väckande rus. — Giftverkan och vana. —
Osynliga makter. — Våra sinnens erövringar. — Häckels
världsgåtor. — Carl von Linné.

ANDRA SAMLINGEN.

Livets källor. — Varför äro växterna gröna? — Ett blad
ur växternas ekonomi. — Näringsbrist och fortplantning. —
Växternas vattenförbrukning. — Blåsyra och formalin. —
Växtchimärer. — Ympning i djurriket. — Högerhänthet. — Den
känsliga perioden. — Individen, släktet och miljön. — Gregor
Mendels upptäckt. — Fackelblommans gåta. — Ett underverk.
— Lucifer på havsbottnen. — Växten och människoögat. —
Växternas vinterskydd. - Frömjölsstoft och rosendoft som
Sjukdomsalstrare.   — Om kärleken, döden och det eviga livet.

—


Av Bengt Lidforss har på Framtidens förlag
förut utkommit:

ONDA MAKTER OCH GODA.          Kr, 2: -

Socialistisk journalistik: Kapitalismen som racefördärvare. —
Alhoholism, religion och konst. — Socialismen och konsten.
—   Dogmen om vår dogmatism. — Intryck från Stuttgartkongressen. 
— Anarkister och polisspioner. — Antimilitarism och politik.  
 —   En  fredspristagares livsfilosofi. — Rysslands tsar.
—   Kejsarens jubileum.

Ett fosterländskt bildergalleri: Hur man blir, chauvinist. —
D:r Karl Hildebrand som socialpolitiker. — Fosterländsk
Nietzscheanism. — En socialfilosof. — Ur unghögerns tankevärld.
—   Kristlig utvecklingslära. — En modärn apologet. — Andlig
vältalighet.

UTKAST OCH SILHUETTER.           Kr. 2: 25

Utkast: Barbariets renässans. — Sociala framtidsfrågor. —
GammaI radikalism och ny. — Den döda punkten. — Karl
Marx' livsverk. — En omvänd optimist. — Idéer och makter.
—  Arisk världsåskådning.

Silhuetter: Charles Darwin. — F. W. C. Areschoug. —
David Bergendal. — Magnus Blix. — Oscar Levertin. — Emil
Kleen. — Vid Victor Larssons grav. — Proletärpsykolog!.

FRAGMENT OCH MINIATYRER,

                                      2:dra uppl. Kr. 2: —

Miniatyrer:   På   klassisk mark. ~  Nyårsnatten i Tyskland.
—  Kämmer-Carolus. — Sedandagen. — Från det mörkaste
Berlin. — Hos de arbetslöse. — På Brocken i novemberstorm.
— I Elsterdalen. — Söndagsliv i Leipzig. — I Bodenbach.
— En förolyckad filosof. — Storstadsnattcn.

Fragment: Underbarn. — I duellernas förlovade land. —
Nationella ideal. — Tjäckisk patriotism. — Ryska förhållanden.
— I avmattningens tecken. — Sachalin. — Tyskfientliga
fördomar. — Mr Rockefeller & C:o. — I synagogan. — En
vårkalender. — Johan Jacob Borelius. — Italienska kåserier.




NATURVETENSKAPLIGA KÅSERIER.

Del I, II och III å Kr. 2: —

BARBARSKOGENS SKALD.               Kr. 0: 75

AUGUST STRINDBERG OCH DEN
LITTERÄRA
NITTIOTALSREKLAMEN. (ara uppl. m. tillägg) Kr. 0: 75

LEVERTINKULTENS APOLOGET. Kr. 0: 50

AXEL DANIELSSON, En
levnadsteckning och karaktäristik (i »Urval av
Axel Danielssons skrifter» Kr. 4: —
eller i 16 häft. 2: 50; inb. Kr. 5: —)

KRISTENDOMEN FÖRR OCH NU. Kr. 4: 50
(Aven i 9 häften å 50 öre) inb. Kr. 5: —

Förra delen: Kristusproblemet. Inledning, — Den liberala
teologiens svar på frågan: vad veta vi om Jesus? — Nya
Testamentets Jesus.

Senare delen: Kristendomen som världsreligion. Aposteln
Pauli kristendom. — Kristendomens segertåg. — Kristendom
och moral. — Kristendom och världsåskådning.

MODÄRNA APOLOGETER.               Kr. 1: —

Professor Nathan Söderblom. — Kyrkoherde S. A. Fries
och konsorter. — Professor Magnus Pfannenstill. — D.r Paul
Rosenius.



