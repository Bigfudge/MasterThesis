
HARALD HJÄRNE——————————

KINAS STÖRSTE KEJSARE

=========================SÄRTRYCK UR »JULBOK 1906»UTGIFVEN AF PROFESSOR E. STAVE=========================

UPPSALA 1906ALMQVIST & WIKSELLS BOKTRYCKERI-A.-B.





	

HARALD HJÄRNE————————————

KINAS STÖRSTE KEJSARE

SÄRTRYCK UR »JULBOK 1906»UTGIFVEN AF PROF. E. STAVE



UPPSALA 1906ALMQVIST & WIKSELLS BOKTRYCKERI-A.-B.





KINAS historia kan väl sägas vara så godt
som okänd för den upplysta allmänheten
här i västerlandet. Icke så, som om böcker
skulle saknas, hvarur vi kunde hämta en till och
med ganska omfattande kunskap i detta ämne.
De kristne missionärerna, först och främst
jesuiterna ända från slutet af 1500-talet, sedan
under det sist förflutna århundradet dessutom en
mängd nitiske protestanter af olika nationer
och kyrkosamfund, ha grundlagt och utvidgat
den sinologiska vetenskapen, åt hvars
förkofran i deras spår allt flere andre europeiske
och amerikanske forskare ha ägnat och ägna
sina krafter. Om kinesernas sinsemellan
täflande trosformer och filosofiska läror, om
deras nutida seder och samhällslif, mest kanske
om deras växlande förhållanden till de kristna
folken, finnas otaliga populära framställningar
inom alla länders litteraturer. Naturligtvis
behandlas äfven det uråldriga och ofantliga
väldets historia mer eller mindre vidlyftigt i
sådana arbeten, liksom ock i hvarjehanda
världshistoriska handböcker. Åtskilliga af dess
originalkällor äro äfven tillgängliga i
öfversättningar på olika västerländska tungomål.
Redan från 1700-talet finnes, tack vare en lärd
jesuits mångåriga flit, en fransk tolkning i elfva
dryga kvartband af en stor kinesisk
annalkompilation, grundad på de bästa och tillförlitligaste
anteckningarna af sådan art från äldre tidehvarf.

Men icke förty har den kinesiska historien
förblifvit oss främmande, vida mer än allting annat,
som vidkommer denna sällsamma folkstam.

De många besynnerliga namnen, de
oupphörliga fejderna med alla slags asiatiska
horder, de skenbart betydelselösa
palatsrevolutionerna, dynastiernas och kejsarnes ändlösa
serier, — det är icke godt för oss att få något
begripligt sammanhang i allt detta virrvarr. Vi
tycka oss sakna alla ledande trådar, alla
anknytningspunkter till den historia, som vi äro
vane vid, och som för oss ter sig såsom den
enda verkligen beaktansvärda
sammanfattningen af mänsklighetens häfder. Det kan ej
heller förnekas, att de sannskyldige Kina-kännarne,
trots all sin grundlighet och möda, likväl icke
gjort hvad de möjligen kunnat för att något
lätta vår uppfattning af denna underliga
statsutvecklings egentliga innebörd. Måhända har
det kommit sig däraf, att det historiska sinnet,
blicken för de mänskliga
samhällsföreteelsernas allmänna förutsättningar och bestämmande
krafter, för analogierna och kontrasterna dem
emellan under skilda förhållanden och tider,
icke fått göra sig lika mycket gällande som
den samvetsgranna omsorgen att hopa massor
af faktiska uppgifter inom den kronologiskt
fastställda ramen för Kinas helt och hållet
afsöndrade öden.

Vi få sålunda reda oss nästan på egen hand,
om vi, utan att själfve vara invigde i Kinas
skrift och språk, vilja draga något gagn för
vår historiska bildning af det rika material,
som föreligger samladt i tills vidare så föga
inbjudande former, innan ännu de riktigt
sakkunnige mästarne hunnit taga itu med det
angelägna byggnadsverket. Det är tungt för oss
att vänta så länge, ty den tid nalkas allt mer
och mer, då det återupplefvande Kina kommer
att betyda någonting helt annat för oss än ett
aflägset hedniskt sagoland. Huru skola vi då
kunna bestå, om vi ej förstå oss på hvad dess
flertusenåriga utveckling innebär, under det att
framtidens fullt själfmedvetne kineser mäktat
med vår kulturs egna hjälpmedel sätta sig in
i grundvillkoren för dess maktställning?

Emellertjd måste vi leta, så godt vi kunna,
efter någon rimlig synpunkt, från hvilken vi
förmå afvinna det kärfva ämnet ett för oss
någorlunda fattbart intresse. Törhända kunna
vi finna en sådan synpunkt, om vi betrakta
Östasien i dess helhet och det
europeiskt-amerikanska västerlandet såsom två
sidoordnade kulturområden, såsom två skilda, men
icke alldeles ojämförbara planeter, så att säga,
inom det historiska världssystemet. För en
dylik åskådning ter sig det gamla Kina i sin
glanstid icke såsom ett motstycke till något särskildt
af det nyare Europas länder, utan såsom
Östasiens grundläggande kulturvälde, hvarifrån de
yngre staterna och folken, Japan, Korea, Annam,
Tibet, m. fl., hämtat sina väckelser och
mönster, liksom vår medeltida och moderna odling
utgått från den romersk-grekiska antiken.

Taga vi vår uppgift på detta sätt, då
kommer det något mera lif och färg i den
historiska taflan. Vi afskudda oss den häfdvunna
föreställningen, att Kina alltid varit sig
ungefär likt eller åtminstone mycket tidigt stelnat
i orubbligen fasthållna inrättningar och
sedvänjor. Det är sant, det finnes ett kinesiskt
grundlynne, som redan i forna dagar nått sin
skarpa utprägling och bibehållit sig genom alla
tider. Men detsamma gäller nog också, ifall
vi tänka litet efter, om vår egen kultur, och
för östasiaterna torde denna vår västerländska
likformighet vara fullt så ögonskenlig som
deras för oss. Å ömse sidor har dock historien
att uppvisa en mångfald af genomgripande
förändringar, inre och yttre, som icke blifva
mindre betydelsefulla, därför att bakgrunden
i stort sedt står kvar. Det är dessa
förändringar, som påkalla vår uppmärksamhet,
såframt vi vilja göra oss något begrepp om hvad
den kinesiska stammen har uträttat i världen.

Därtill kräfves ock, att vi fästa våra blickar
i främsta rummet vid höjdpunkterna i dess
utveckling. Om folken, liksom de särskilda
människorna, kan med skäl sägas, att ingen lär
känna dem rätt, som ej vill se dem från deras
bästa sidor. Då först kunna deras gåfvor och
styrka tillbörligen uppskattas. Benägenheten
att helst hålla sig till det fula, det föraktliga
och klena alstrar endast fördomar och
själfbedrägeri under den öfverlägsna insiktens och
tankeskärpans sken. Skuggorna böra ju ej
fördöljas, men ljuset är den lefvande och
lifgifvande kraften, och om det undanskymmes,
kan intet lif förklaras i sin sanna innebörd.

Huru långt Kina kunde nå med sitt statslif
och sitt statsideal, det framgår därför
pålitligast ur dess maktförnyelse under den af dess
hundratals kejsare, som väl med rätta må
kallas den störste.

*

I början af det tredje århundradet efter vår
tideräkning störtades, genom en följd af inre
sociala skakningar och af främmande vilda
horders angrepp, den frejdade Han-dynastien, som
förbundit de många kinesiska småstaterna till
ett sammanhängande välde, genom vapnens,
kolonisationens och odlingens makt utvidgat
dess gränser åt alla håll och skänkt det
»svarthåriga folket», »Hans söner», såsom kineserna
ännu i dag älska att kalla sig, ett rådrum af
fyra sekler att stadga sin samhällsordning, att
utveckla sin litteratur och sitt uppfostringsväsen
på fäderneärfda, ännu tydligen skönjbara
grundvalar. Hvad det romerska kejsardömet från
Augustus till Theodosius betyder för den gamla
Medelhafsvärlden och därigenom äfven för oss,
det betyder Han-dynastien i sina båda linjer,
trots alla palatsrevolutioner där som här, för
den aflägsna asiatiska österns folk.

Åter gingo fyra århundraden, men under
oafbruten jäsning. Först sönderföll väldet i
ett par rikshälfter, sedan i tjogtals riken under
skiftande och kämpande dynastier, till stor del
af främmande härkomst. I gränstrakterna reste
sig de nyligen kufvade och inplanterade
barbarerna under själfvalde höfdingar, från
Centralasien, Mandschuriet och Tibet inströmmade
deras stamfränder och medtäflare i massor, i
de gamla kinesiska provinserna väcktes de
inbördes motsatserna och de separatistiska
sträfvandena till nytt lif. Det var en
folkvandringarnas och folkblandningarnas tid, med liknande
verkningar som hos oss i Europa. Sedan dess
ha kineserna, oaktadt alla gemensamma
politiska och andra band, förblifvit splittrade i en
mängd nationer med olika tungomål,
lefnadsvanor, utseende och lynne, — skiljaktigheter,
som under tidernas lopp blifvit allt ytterligare
skärpta. I dessa afseenden söndra de sig
numera från hvarandra minst lika mycket som
de romanska folken, fransmän, italienare,
spanjorer m. fl., inbördes. Blott för det ovana och
flyktiga europeiska ögat existerar ett enda
enhetligt kinesiskt folk af den »gula rasen», —
liksom hopen där borta blandar oss alla
tillsammans under vedernamnet »röda djäflar».

Den kinesiska kulturen förgicks dock ej eller
sprängdes i dessa stormar. Dess bestånd var
tryggadt genom grundvalarnas redan vunna
fasthet, genom deras oberoende af
folkstammarnas strider och omskiften. Själfve
barbarerna ville ingenting hellre än varda delaktige
af det förfinade kinesiska lifvets rikedomar,
njutningar och prakt. Deras höfdingar ville
höja sig upp till konungar och kejsare i äkta
kinesisk stil, inrätta sina hof och styrelser
efter det »himmelska rikets» uråldriga
traditioner och bepröfvade regler. Därför behöfde
de sakkunnige medhjälpare och tjänare, som
endast kunde fås bland den kinesiska
litteraturens målsmän och alltså måste respekteras
i sina åskådningar och vanor. Den kinesiska
skriften är ej heller bunden vid någon särskild
språkform, återgifver icke ovillkorligen vissa
ljud, utan begreppen och deras kombinationer,
ungefär som våra siffror. De mångfaldiga
tecknen kunna läsas och användas af folk, som
tala vidt skilda tungomål; de föråldras ej med
språket eller dess söndring i munarter. Deras
studium är naturligtvis mycket svårt, men det
är af gammalt graderadt genom olika urval af
nödiga tecken efter olika bildningsbehof.
Regelbunden undervisning och ordnade skolor för
olika syften visade sig därför tidigt tillhöra
samhällets oundgängliga kraf. De skriftlärde,
hvilkas antal ständigt ökades genom nya
förmågor ur alla folklager, blefvo också alla
klassers lärare och ledare, i saklig kunskap på
samma gång som i skrifttecknens tydning och bruk.
Deras anseende och inflytande växte till och
med under partiernas och härskarnes inbördes
täflan. Sinsemellan täflade de ock alltefter olika
läror och statsprogram. Från många
medelpunkter utbredde sig en allt rikare förgrenad
litteratur, hur många blomstrande städer med sina
bibliotek och akademier än gingo upp i lågor
under de aldrig slocknande inbördeskrigen. Men
bland de skriftlärde (»litteraterna», såsom nutida
europeiske resande pläga kalla dem) dog ej
heller någonsin det samfällda ärfda
riksenhetsidealet, och de voro alla, midt i sina tvister
om hofgunst, ämbeten och rang, beredde att
mangrant samla sig omkring den väldige
krigare eller statsman, den kinesiska kulturens
Messias, som månde bjuda fullgod borgen för
hvad dem syntes sammanfalla med
världsfredens återupprättelse och den sanna visdomens
herravälde.

De hade själfve ännu så länge, under
mångahanda hinder, att kämpa med en
vidskepelsens växande makt öfver de breda massornas
och ofta äfven de styrandes sinnen.

Af ålder fanns inom Kinas egen kultur en
djup motsats emellan den nyktra och praktiska
filosofmoral, den ritualistiska samhällslära, som
åberopade sig på Konfucius (såsom jesuiterna
latiniserat hans namn Kung-fu-tse eller
vanligare Kung-tse) jämte de af honom och hans
lärjungar samlade kanoniska böckerna, och å
andra sidan de folkliga trossekter, som
falskeligen ledde sina anor från hans äldre samtida
Laotses (Laocius) upphöjda, men svårfattliga
och snart allt värre missförstådda predikan om
tao, »vägen» eller »lagen», den oemotståndliga
världsordningen, i den fåmälte siarens
hänryckta ordalag stundom lofprisad nästan såsom
en personlig, allestädesnärvarande, allsmäktig
och allgod Gud. Från början var det sålunda
en motsats emellan hvad vi kalla »realism» (ej
sällan rent af »materialism») och »idealism»,
de båda människoandens hufvudriktningar, som
bryta sig mot hvarandra lika skarpt i
östasiaternas som i andre dödliges tankar, samveten
och hjärtan. Men om också Lao-tses äkta
förkunnelse städse har funnit sina likstämde och
förstående bekännare i Kina och Japan, bland
både skriftlärde och statsmän, ända intill
senaste tider, så ha dock de vantrogne och
svärmiske »taoisterna» så godt som aldrig haft
någonting gemensamt därmed. Visserligen må
dessa sekters uppkomst och utbredning anses
vittna om de djupare religionsbehof, som ej ens
hos kineserna kunnat tillfredsställas med idel
ceremonier eller förståndiga sedebud. Åt denna
trängtan hade likväl taoisterna endast stenar
att bjuda i stället för bröd, och ofta inmängdes
medvetet svek i deras lockande propaganda.
De gräfde upp och hetsade all den mörka
vantro, som dvaldes ute i bondbygdernas
skrymslen: skräcken för onde andar, de skrämmande
eller hugsvalande järtecknens och de dolska
svartkonsternas skrock. De utbjödo allehanda
trolldom, instiftade nya gudstjänster, tiggde
allmosor till nya tempel och prästsamfund,
upprättade till och med en hel vidlyftig hierarki
under ett slags ärftlig påfve. De oroliga
tiderna gåfvo dem allt starkare vind i seglen,
och bland de inträngande barbarerna hade de
särskildt lätt att förvärfva gynnare och
proselyter. Månge furstar läto förleda sig af
deras löften att visa vägen till »odödlighetens
öar», af deras »odödlighetsdrycker», som dock
mycket ofta, enligt de konfucianske
annalisternas utsagor, befunnos vara dödsbringande gifter.

Upplysningens förfäktare skandaliserades
nästan än värre genom de segrar, som vunnos
af den främmande världsreligionen: buddismen.
Ty med dess mission, som fatt insteg i Kina
redan under Han-dynastien, men egentligen
först under folkvandringarnas och
revolutionernas elände tillkämpade sig sina lysande
triumfer, följde tillika en ny filosofi, en ny kultur
med höga och förmätna anspråk. Buddismen
kom till Kina i starkt förvanskad gestalt,
splittrad i flerfaldiga sekter och teologiska skolor,
uppblandad med indiskt afguderi och fullt
redobogen att i sin kult införlifva äfven hvad den
kinesiska folktron och taoisternas trollkonster
hade att bjuda. Dess trosvittnen väckte
häpnad och beundran genom den strängaste
asketism. De vände sig till den enskilda
frälsningssökande själen, som sålunda lösgjordes från det
medborgerliga pliktsambandet med hemmet och
staten. De fängslade menigheten med bjärta
utmålningar af kommande ändlösa lifsformer,
af växlande paradis och helveten, som redan
på jorden kunde öppnas eller stängas genom
munkames förböner och heliga hjälpmedel.
Men för de lärde och finbildade hade de
andra lockelser att tillgå. Ingen religion kan
mäta sig med buddismen i fördomsfri
amalgamationsvana, i fromhetens och äfven
prästlistens skiftande förvandlingar, i det dubbla
bokhålleri, som åt den enfaldiga tron och det högre
hemliga vetandet, åt den predikade sanningen
och dess djupsinniga bortförklaring eller
förnekelse inrymmer lika gynnade och
välsignelserika kreditposter. Tänkaren kunde finna sitt
lystmäte i den indiska klosterspekulationens
djärfvaste utflykter, från den mystiska
betraktelsens saligheter till det tomma intet, hvari
alla världens och lifvets gåtor, hela tillvarons
smärta ändtligen blåste bort. Kolossala
kanoniserade samlingar af heliga buddistiska skrifter,
med det yppigaste öfverflöd af stridiga läror och
legender, frestade vetgirige teosofer till lämpliga
urval, till tröstefulla utläggningar och
halsbrytande sammanjämkningsförsök. Konstälskaren
uppbyggdes af de granna pagoderna, som restes
öfver Buddas äkta eller förmenta reliker, af de
otaliga snidade, gjutna eller målade
tempelbelätena, skrinen och kärlen, som från de indiska
gränsbygderna hämtade hvarjehanda
härmningar äfven af persisk och grekisk slöjd. I det
nyuppfunna porslinet, som lämpade sig så ypperligt
för smidig och billig efterbildning, kunde de
inhemske kinesiske mästarne göra sig alla dessa
främmande lån till godo i mån af sin egen och
den köpande allmänhetens smak. Tebuskens
blad, hvilkas nervstillande dofter de
vegetarianske Buddamunkarne först uppdagade under
sina andäktiga vakor, spridde sina utsökta
njutningar med tempelklockomas klang, med de
brokiga festtågen, klostermarknaderna och
vallfärderna öfver Kinas hela land. Alltjämt i nya
oväntade former utvecklade buddismen sin
underbara förmåga att vara allting för alla och
litet af hvarje för hvartenda tycke.

De skriftlärde hade så mycket svårare att
reda sig mot buddismen, som dess läror och
sedvänjor smittade äfven inom deras egna led.
För östasiatema bestå inga så skarpa
skiljolinjer emellan olika trosformer som hos oss.
Deras religioner känna ej det bud, som var
gifvet åt Israel: »Du skall inga andra gudar
hafva för mig». Ingen af deras profeter eller
tänkare har fördristat sig till någon så
hänsynslös förkunnelse som Islams: »Det är ingen gud
förutom Allah». Att människan kan ha lof
att samtidigt sälla sig till olika trossamfund,
förefaller dem i och för sig ingalunda
orimligt. Buddismen känner inga hedningar, ingen
oåterkallelig omvändelse från undermåliga
kulter, utan famnar dem alla i sitt vidöppna
sköte eller nöjer sig med sina frälsningslöftens
anammelse vid lägliga tillfällen äfven af
annorstädes upptagna hjärtan. Den tongifvande
kinesiska samhällsläran kan fördraga många
dåraktiga fromhetsåthäfvor, många villfarande
påfund, blott tillika förfädrens gudsdyrkan och
offer regelbundet upprätthållas och de
medborgerliga plikterna noga åtlydas och häfdas
af dem det vederbör. Det må klandras,
fruktas och bekämpas som ett litteraturens förfall,
om vidskepelse och svärmiska teorier insmyga
sig bland de lärde och bringa den gamla
klassiska stilen i vanhäfd. Men till detta försvar
anlitas i vanliga fall endast andens vapen, och
först då samhällets grundvalar antastas i
pliktvidrig gärning, uppfordras statsmakten att
ingripa ej allenast mot brottslingarne själfve, utan
äfven mot uppviglarne, som i tal och skrift
åsamkat riket så svåra olyckor. Det kunde
väl anses ha gått nog långt, då män och
kvinnor i massor försummade sina plikter mot
fädrens minnen, mot föräldrar, syskon och barn,
öfverhet och grannar, till deras förfång
öfverhopade Buddaklostren med gåfvor i lösören och
jord, till sist själfve flydde undan samhällets
tjänst in i dessa hem för lättja och laster. Då
och då företogos visserligen, på vise
rådgifvares enträgna tillstyrkan, stränga
regeringsåtgärder mot slika missbruk, men snart
slappnade åter den offentliga tillsynen, och det onda
grep omkring sig allt värre och värre. Hvad
kunde också i längden väntas af vanmäktige
småkonungar, som själfve i barbarisk
okunnighet, utan att lyssna till öfverbevisande
gensagor, uppmuntrade och utsände pilgrimer till
Indiens härdar för allsköns vantro, knäföllo med
allt sitt hoffolk för Buddas fingerknotor, ja,
gåfvo sig personligen till slafvar under hans
lag och i munkarnes skygd sökte räddning
undan inbillade pinor efter döden?

Genom föredömets makt först och främst
måste den rätte »himlens son», när han månde
komma, verka för det allmänna bästa. Har
icke den vise Meng-tse (Mencius) sagt, den
ypperste af Konfucii efterföljare, att människan
är af naturen god och alltså lätteligen drages
uppåt utan tvång, när dygden varder
uppenbar från ofvan? Härskaren måste själf älska
och öfva mänsklighet och rättvisa. Det kan
ej falla honom för svårt, om han är ödmjuk
och läraktig till sinnes, rättar sig efter hvad
de äldsta häfdaböckerna förtälja om urtidens
kejsarmönster, efter sina skriftlärde rådgifvares
uttydningar af böckernas ord. Då varder han
»fader och moder» för sina undersåtar,
betungar dem ej med onödiga skatter och
dagsverken för egen ståt och välfägnad, krigar blott
till barbarernas och upprorsmakarnes
oundgängliga näpst och vårdar sålunda freden
»under himlen». Han vet sig vara satt till folkets
tjänare, ty, har ju Meng-tse också sagt, »i riket
är folket viktigast; därnäst komma åkerns och
sädesväxtens gudar; härskaren är minst viktig».
Fyller han dessa villkor, då lydas hans bud
af alla, såsom ju medborgarplikten dem
bjuder. Därpå igenkännes den sannskyldige
kejsaren, som himlen utkorat till sin son.
»Himlen talar ej», säger Meng-tse, men dess eller
Hans vilja uppenbaras i himlasonens dygd. Är
kejsaren lastfull och brottslig, då är han ej
himlens son. Då afsättes och afrättas enligt
himlens vilja icke kejsaren, utan brottslingen af
den, som med bättre dygd förstår att tjäna folket.

Sådant var idealet. Men äfven i Kinas
historiska statslif, liksom annorstädes, slitas de
stora och djupgående maktkonflikterna för det
mesta af vapnen, endast undantagsvis af
dygden eller ens af den upplysta och
dygdeälskande folkviljan.

Omsider kom den dag, då väldet med
mycken blodspillan åter samlades i en enda hand
(589). De förste rikssamlarnes ätt höll sig dock
uppe endast i knappa trettio år. Kejsar
Yang-ti, en kraftfull, men alltför brådstörtande
härskare, retade folk och furstar till uppror
genom de bördor han pålade för sina
krigsföretag, byggnader och i synnerhet den kostsamma,
om än onekligen landsgagneliga
»kejsarkanalen», som sammanbinder Hoang-ho med
Yang-tse-kiang. Han föll för ett attentat, och
anarkien utbröt på nytt.

Då hyllades (618) af ett mäktigt parti såsom
kejsar Kao-tsu den förtjänte och omtyckte
fältherren Li-yuen (Li är släktnamnet, som
enligt östasiatisk sed sättes främst), en man af
kunglig börd och furste af Tang. Yang-ti, som
fruktade hans inflytande trots hans ådagalagda
trohet, hade sändt honom med en svag
truppstyrka till en aflägsen gränsprovins, vimlande
af rebeller och härjad af barbarer. Emot
förväntan hade han redt sig utmärkt med detta
lömska uppdrag. Hans tapperhet, klokhet och
mildhet hade återställt lugnet inom det hotade
området och banade honom vägen till tronen
i rikets nöd.

I flere år måste han likväl kämpa med månge
andre pretendenter och deras barbariske
bundsförvanter. För sina framgångar hade han mest
att tacka sin andre son, Li-chi-min, som efter
en rad af lysande segrar hälsades såsom
triumfator i spetsen för sin här vid intåget i den
nya rikshufvudstaden Chang-ngan, »den
evärdeliga freden» (numera vanligen kallad Si-ngan-fu,
»den västra fredsstaden»), men skyndade att
ödmjukt, liksom de japanske segervinname i våra
dagar, hembära sin hyllningsgärd vid sina
förfäders minnestaflor. Fadern ville, i kraft af
sin kejserliga myndighet, utnämna honom till
tronföljare, men afstod därifrån på hans egen
förbön för den äldre brodern.

Icke förty sammansvuro sig denne och en
annan broder emot Li-chi-min. De sökte
förtala honom hos fadern, hvars misstankar dock
snart skingrades genom Li-chi-mins rättframma
förklaring. Då lade de sig i försåt för honom
och hans följe, men stupade själfve i striden.
Li-chi-min kastade sig som förvunnen
brodermördare för kejsarens fötter, men frikändes från
all skuld efter noggrann undersökning. Utan
sin vetskap utnämndes han omedelbart, under
allmänt jubel, till tronföljare, och kort
därefter öfverantvardade Kao-tsu, tyngd af år och
sorger, högtidligen rikssignetet, kejsarmaktens
symbol, åt Li-chi-min, som besteg tronen
under namn eller titel af Tai-tsong (626).

*

Tang-dynastien (618—907) fick till uppgift
att återställa den kinesiska kulturens inre
jämvikt, att ånyo stadfästa och vidga dess
rubbade inflytande, den sjunkna vördnaden för
dess makt öfver den östasiatiska världens
tillväxande och ungdomsstolta barbarfolk.
Arbetet var svårt och omhvärfdt af många faror.
De föregående långvariga
samhällsskakningarna hade vållat djupa skador. Härskare och
statsmän voro ofta behäftade med upprörande
mänskliga brister och laster, som ingen
dynastisk uppfostran, inga sorgfälliga
ämbetspröfningar mäktade förebygga eller utplåna.
Undersåtarne hade ej heller så lätt att finna
sig till rätta på upplysningens och dygdens
vägar, när vandringen var förknippad med
ovana pålagor och stränga tjänstebud,
tvifvelaktiga exempel och omväxlande anvisningar
från ofvan. Men i ett stycke åtminstone var
det måhända bättre ställdt för Kina än för det
samtida Europa efter folkvandringarnas oreda.
»Litteraternas» bildade klass var starkare i
antal, hade kraftigare bevarat sin
sammanhållighet och korporationsanda, därmed också
lyckats bärga och förkofra jämförelsevis mer af
det gamla kulturarfvet på den stora
kontinentens östsida vid Stilla hafvet än på västsidan
vid Medelhafvet och Atlanten.
Kulturförmörkelsen och kulturarmodet sträckte sig därför
icke så vida och så djupt där som hos oss,
kunde snabbare vika för nya befruktande
krafter, när tryggare samhällsvillkor inträdde.
Också betraktas Tang-dynastiens tidehvarf ännu i
Östasien såsom en det finare lefvernets
blomstringsperiod. De oräknelige Tang-skaldernas
lyriska dikter gälla ännu som klassiska
mönster, den kinesiska konsten antog först under
dessa fridsällare dagar det själfständiga lynne,
som sedan dess har präglat de erkände
mästarnes yppersta alster. Ännu kalla sig de
bildade gärna, enkannerligen i södra Kina, »Tangs
söner», till vittnesbörd om det efterlämnade
arfvets tacksamma uppskattning jämsides med
Han-dynastiens minnen. Det kan verkligen på
allvar frågas, huruvida ej Tang-väldets Kina
var för sin tid jordens förnämsta kulturstat,
framför till och med de båda andra
storväldena under de »apostlalike» kejsarne i
Konstantinopel och profetens efterträdare i Bagdad,
för att ej tala om karolingernas och andre
nykristnade germanhöfdingars småriken.

Vid porten till detta lysande tidehvarf står
en allvarsfull gestalt, dess sannskyldige
grundläggare, hvars verk i sin mån och art
vittnar högt om hvad den mänskliga
personligheten allestädes och alltid betyder och
förmår i folkens öden. Kejsar Tai-tsong
(626—649) var nog ej alldeles lik den, som de
skriftlärde så längtansfullt hade afbidat. Han var
sig själf och ingen annan, liksom andre
mänsklighetens store, ingen spegelbild af
läromästarnes dygdeideal, utan en man af kött och blod,
med åtskilliga oregelbundna drag, som skina
igenom äfven bakom den kinesiska
annalistikens konstväfda och stiliserade slöja,
någorlunda tydliga till och med för oss, om vi ej
ha någonting särskildt emot att igenkänna
människan äfven i kinesen, den lefvande
handlingskraften äfven i en glömd
forntidshärskares kanslimässigt upptecknade utsagor. Hans
historiska ställning liknade den, som intogs i
västerlandet ett par släktled förut af den
byzantinske lagstiftaren Justinianus, sedan Italien
och Afrika blifvit åter underlagda det ortodoxa
och barbarbekämpande kejsardömet, eller
tvenne århundraden efteråt af Karl den store,
sedan han samlat de germanska och romanska
fastlandsfolken under sin nyförvärfvade
romerska kejsarkrona. Men vore det ett förmätet
tal, att öfver Tai-tsong, sådan han framträder
ur de knappa minnesnotisernas dimma, ligger
liksom ett skimmer af en vidsyntare
statsmannablick, af en mildare odling, af ett
fördomsfriare och varmare sinnelag?

Under mer än tvåtusen, kanske tretusen år
har det varit sed i Kina, liksom i andra gamla
österländska stater, att vid hofvet alltid fanns
en eller flere skrifvare, som ägde att år för år
uppteckna härskarens bedrifter och hvad
märkeligt eljest kunde förefalla till åminnelse och
uppbyggelse för samtid och eftervärld. Men
i Kina utbildades tidigt denna sed därhän, att
arbetet först delades emellan sådana annalister
(»till vänster», hedersrummet i Östasien), som
hade att uppteckna handlingarna och
händelserna, och andre (»till höger»), som förde bok
öfver de minnesvärda orden och talen,
äfvensom att längre fram det höga förtroendet
uppdrogs åt ett helt ständigt ämbetsverk, under
ledamöternas samfällda inbördes ansvar, och
med förpliktelse att ej för någon, ej ens för
härskaren själf, uppenbara hvad de skrifvit. I
början efter härskarens död, sedermera efter hela
hans dynastis utslocknande offentliggjordes för
alla dessa riksannaler.

Syftet var alltså icke kejsarens berömmelse
eller underrättelsernas snabba spridning, utan
sena släktens, både härskares och undersåtars,
undervisning genom tillförlitlig sanning om
föredömen i dygd och visdom eller
afskräckande exempel å motsatsen. Samtiden hade
för samma ändamål att nöja sig med äldre
tiders häfder. Kineserna hyste höga tankar
om den sannfärdiga historiens moraliska och
praktiska gagn. Deras annalistiska stil
afspeglar i omsorgsfullt valda ordalag denna
allvarliga uppfattning, naturligtvis i
öfverensstämmelse med de skriftlärdes ärfda åsikter om
visdom och dygd. Endast om mycket få af de
värste tyranner berättas till deras skam, att
de sökt kränka rikshistoriografens
sanningsplikt och sanningsrätt, som af honom häfdades
ända till trotsande martyrskap.

Det förtäljes (säkerligen till kommande
härskares efterrättelse), att kejsar Tai-tsong en
gång mot slutet af sin regering offentligen
inför hofvet tillsporde det historiska kollegiets
president, om han kunde fa se hvad som var
skrifvet om honom i rikets häfdaböcker. Han
fick till svar: »Vårt ämbetsverks ledamöter
uppteckna dina goda och dåliga gärningar,
dina berömliga eller klandervärda ord, allt
godt eller ondt, som timar i riksstyrelsen eller
därmed står i samband. De äro noggranne
härutinnan, ty det är oundgängligt för
historien, på det att härskare och statsmän må
känna sig bundne och hindras att begå felsteg.
Jag vet icke, att någon kejsare hittills har sett
hvad man skrifvit om honom.»

»Nå», frågade kejsaren ytterligare, »om jag
icke alls hade gjort något godt, skulle du
skrifva det också?» Presidenten genmälde: »Då
jag innehar ett så maktpåliggande ämbete som
att förestå detta kollegium, huru skulle jag
kunna fritaga mig därifrån?» Och en annan
ledamot tillade: »Äfven om presidenten icke
ville låta något sådant inflyta i årsböckerna,
skulle ändock de öfrige ämbetsmännen ej
underlåta att införa det.»

Därpå yttrade kejsaren: »Tre ting vet jag
om mig, som utan tvifvel skola meddelas
eftervärlden. Först och främst söker jag så godt
jag kan i mitt handlingssätt efterlikna de äldste
kejsarne. För det andra har jag, med hjälp
af vise män, som jag utsett, återgifvit gällande
kraft åt de nästan omintetgjorda lagarna och
återställt det forna styrelseskicket. För det
tredje har jag aflägsnat dålige ämbetsmän och
icke låtit bedraga mig af hofmäns smicker och
ränker, som vanligen allra mest vålla
härskarens missgrepp. Om jag beter mig så ända
till slutet, hvad ondt kunna då
historieskrifvarne anteckna om mig?»

Presidentens svar lydde: »Just hvad du nu
har sagt skall rätteligen införas i deras
skrifter.» Han gaf således intet löfte om hvad som
skulle skrifvas eller icke skrifvas angående
kejsarens regering. Men i riksannalerna förvaras
intill denna dag vittnesbördet om kejsarens
uttalade tänkesätt att jämföras med hvad som för
öfrigt intygas om hans gärningar och ord.

Kejsar Tai-tsong höll till godo därmed. Han
visste ju med sig, att han åtminstone velat
följa de gamles föredömen. I Kina, liksom
öfverallt i både västerns och österns länder,
kunde man fordomdags icke tänka sig
någonting högre än återupprättandet af allt hvad
gammalt och fornt varit hade. För det
kinesiska folket, liksom för våra egne förfäder på
Gustaf Vasas tid, låg det efterlängtade
sällhetsmönstret långt bakom den fördärfvade
nutiden, och den härskare, som ville komma med
någonting nytt, måste åtminstone vara i stånd
att åberopa allra helst de äldste föregångarnes
kanske alltid ondskefullt förhindrade uppsåt.

*

Tai-tsong öppnade sin regering med att
hemsända 3,000 palatsdamer till deras föräldrar.
I Kina, liksom i hela österlandet, plägade
härskarne, när de ville blända världen med sin
lycka och makt, yfvas öfver ett så befolkadt
och ståtligt harem som möjligt, hvarmed de
införlifvade sina besegrade medtäflares
hoffruntimmer. Kinas gamle sedolärare sökte efter
förmåga hämma detta öfverdåd genom den
förmaningen, att kejsaren, förutom den fullt
jämbördiga kejsarinnan, skulle inskränka sig till
130 bihustrur: 3 af första rangen, 9 af andra,
37 af tredje och 81 af den fjärde. Men
förmaningen hade ringa framgång. Kejsarne ville
icke släppa sina ofantliga harem, som vållade
dryga bördor för folket, oupphörliga husliga
och politiska ränker, osämja emellan de olika
kullarna af kejsarsöner, täta inbördeskrig och
palatsrevolutioner.

Tai-tsong lefde ej heller i engifte, men han
fann sig för folkets skull i större enkelhet än
kanske någon annan på Kinas tron. Hans
kejsarinna, Chang-sun-chi, som han högt ärade till
ett föredöme för alla rikets husfäder,
understödde honom troget i alla bemödanden att
lindra nöden, höja seder och uppfostran i
landet, vann sålunda folkets kärlek för sig själf
och hela den nya härskarätten och
efterlämnade ett aldrig förgätet namn bland de många
berömda furstinnor, som Kinas häfder
omförmäla. Hon vårdade sig om sina styfbarn lika
väl som om sina egna, visade den största
vördnad för sin svärfader och förstod att med
anspråkslöshet och takt upprätthålla
samdräkten inom palatset. Hon tålde intet öfverflöd
i sin dräkt eller sitt hof, och oaktadt sin höga
bildning sökte hon aldrig inblanda sig i
statssaker. Så ofta än kejsaren utbad sig hennes
råd i dylika ting, svarade hon blott med det
kinesiska ordstäfvet: »När hönan kacklar om
morgonen, hotas huset af ofärd.» Det tillkom
rikets herre ensam, menade hon, att leda dess
öden.

Tai-tsong skyndade äfven att begränsa den
talrika kejsarättens företräden och inkomster.
Hans fader, som trott sig mest böra stödja sig
på sina fränders medhåll, hade gynnat dem
alla öfver höfvan. Men nu nedflyttades de
fleste, med rådgifvarnes bifall, till lägre rang.
Endast de, som bevisligen gjort riket stora
tjänster, fingo behålla hvad de vunnit. »I den
ställning jag intager», sade kejsaren, »är det
min plikt att rättvist sörja för rikets alla
familjer, och det är icke skäligt att taga från
andra hvad de äga för att gifva åt vår.» En
af hans farbröder begagnade sig af den rätt,
som kejsaren tillerkände alla förtjänte
krigsmän, att göra sig påmind till en högre
belöning och åberopade, att han allra först i ett
aflägset landskap samlat trupper till sin broders
understöd, under det att två framstående och
rikligen uppmuntrade statsmän icke alls dragit
i fält. Kejsaren tillbakavisade hans kraf och
bad i förbindliga ordalag honom själf att
betänka, huruvida ej statsmän, som genom sina
kloka råd medverkat till den afgörande
framgången, borde föredragas framför en fältherre,
som lidit flere nederlag, men ändock på grund
af släktskapen kunde vänta all rättvis välvilja.

Detta opartiska uppträdande försonade
månge, som själfve gjort sig räkning på lysande
utmärkelser, äfven med det förtroende, som
kejsaren visade flere af sina illasinnade
bröders anhängare framför sina egne redlige
tjänare i tidigare dagar. »När en furste bestiger
tronen», sade Tai-tsong, »bör han icke följa
sina böjelser, utan rättvisans regler och endast
fästa sig vid förtjänsten och förmågan; om de,
som sist trädt i hans tjänst, äro skickligare
än hans äldre vänner, böra de gå framför de
andre. Ämbetena skola endast besättas med
duglige, oegennyttige och vise män, som hysa
ett fadershjärta för folket. Af folket, dess
svett och möda, få vi de kläder vi bära och
den föda, som lifnär oss. Böra vi ej då af
tacksamhet söka alla medel att göra folket
lyckligt, i det att vi till dess styrelse utvälja
endast upplyste och rättrådige män? Detta är
en härskares första plikt och den, som han
med största tillfredsställelse bör fylla, eftersom
han därigenom får förmåga att återgälda de
välgärningar, som bevisas honom, förmedelst
sådana ämbetsmän, som äro i stånd att
understödja honom.»

En af Tai-tsongs allra mest betrodde
rådgifvare hade just varit hans bröders ifrigaste
förespråkare och bortlade aldrig sin vana att
frimodigt häfda sina meningar, på samma gång
som hans trohet var höjd öfver hvarje tvifvel.
Kejsaren följde ofta hans råd, men visade sig
en gång efter ett ministersammanträde så
otålig, att kejsarinnan hörde honom säga för sig
själf: »Jag blir aldrig herre i riket, om jag ej
afrättar denne usling, som jag dragit upp ur
dyn.» På hennes fråga, hvem han menade,
nämnde han namnet och tillade: »Han
motsäger mig alltid inför alla.» Utan att säga
något vidare gick kejsarinnan ut, men återkom
efter en stund, iklädd sin praktfullaste dräkt.
Då kejsaren visade sig öfverraskad, yttrade
hon: »Jag har ofta hört sägas, att hvarje
upplyst furste har åtminstone någon fullt trogen,
rättrådig och uppriktig tjänare. Du tillstår själf,
att den statsman du vredgas på är just sådan.
Är det ej ett bevis, att du är en upplyst furste?
Må det tillåtas mig att lyckönska dig.»
Kejsarens vrede lade sig, och han skänkte
därefter den djärfve statsmannen vida större
förtroende och heder än förut, oaktadt hans
tålamod ofta åter frestades genom upprepade
påminnelser om politiska missgrepp och till och
med om ofördelaktiga ändringar i hans
personliga lynne.

Den konfucianska statsmoralen påbjuder
ämbetsmannens oförskräckta sanningskärlek
såsom en trohetsplikt mot härskaren, och intet
ämne dryftades oftare i kejsar Tai-tsongs
samtal med sina statsmän och skriftlärde än den
vise rådgifvarens oumbärlighet och äfven den
bäste härskares oförmåga att reda sig med
rikets styrelse allenast på egen hand. De gamle
idealkejsarne hade värjt sig mot alla onda
stämplingar, därför att de lyssnade äfven till det
lägre folkets röst, »hade sina ögon öfver hela
riket och öron att förnimma allthvad som sades».
Kejsar Yang-ti, med all sin kraft och goda
vilja, och månge hans föregångare hade fallit
af brist på trogna rådslag. »Den furste», sade
Tai-tsong, »som älskar att veta hvad som
händer och förstår att skilja mellan godt och ondt,
han håller de store till deras plikt och
nödgar dem att intet dölja för honom; han lär
snart känna folkets tankar och allt, som
händer i hans rike.»

Han kunde glömma sig i hettan, och han
var sträng mot missbruk och olydnad. Men
han upphäfde redan afkunnade dödsdomar,
då hans rådgifvare ådagalade, att hans
utfärdade stadgar stodo i strid med rikets
beståndande lagar. Han utnämnde en ringa
landsortsämbetsman, som med kraft uttalat sig mot
hofsmickrare, utom den vanliga
befordrings-gången omedelbart till en af rikets censorer,
som ägde att äfven okrafde erinra kejsaren
själf om hans skyldigheter. Därjämte kunde
han, utan att lyssna till strängare rådslag, visa
barmhärtighet mot eljest högt förtjänte män,
som ertappats på felsteg, och föredraga att
vädja till deras känsla af blygsel. Han tänkte
sig sitt förhållande till sina rådgifvare såsom
ett samarbete till ömsesidig upplysning och
förbättring: »Jag fruktar intet så mycket, som att
glädje eller vrede skall fresta mig att i otid
belöna eller att straffa orättvist. Därför befaller
jag eder så ofta att icke dölja mina fel och att
frimodigt låta mig veta dem. I bören likaledes
hysa samma sinnelag att utan smärta lyssna
till de varningar, som gifvas eder för edra
brister. Ty om I ej kunnen mottaga sådana
varningar, huru skolen I då kunna gifva dem?»
Han afböjde det sluga råd, som en gång gafs
honom, att söka afslöja misstänkte smickrare
genom att i nästa ministersammanträde själf
påyrka en riksfördärflig åtgärd. »Jag
medgifver», svarade han, »att denna utväg förefaller
säker nog. Men om en härskare nyttjar
omsvep med sina rådgifvare, huru kan han då af
dem äska rättframhet? Furstar äro såsom
bäckarnas källor, och deras tjänare såsom vattnet,
som därur flyter: om källan är ren, blir
strömfåran det ock. Dessutom har jag alltid hyst
afsky för dylika konstgrepp, som blott tjäna
att fördärfva hjärtat. Jag föredrager att vara
okunnig om det onda, ifall det finns, hellre än
att upptäcka det på krokvägar, ovärdiga den
uppriktighet, som våra fäder så kraftigt
anbefallt.» Han medgaf en gång i ett samtal, att
så ofta han sysselsatte sig med statssaker, fick
han så många tankar om möjliga
regeringsåtgärder, att han ej vågade meddela dem af
fruktan, att de icke skulle visa sig gagneliga
för folket. En af hans sekreterare förklarade
sig då på grund af sitt ämbete nödgad att
uppteckna alla både kejsarens och
rådgifvarnes ord, hvadan han tillstyrkte kejsaren att
icke blott besinna det onda, som af sådana
obetänkta ord månde följa, utan äfven faran
för sitt eget framtida rykte.

Med all benägenhet att lyssna till andras råd
var Tai-tsong fullt själfständig i sina beslut,
ty han var djupt medveten om det personliga
ansvar; som i främsta rummet ålåg honom
själf. »De flesta människor», sade han, »som
se furstarne på tronen, inbilla sig, att de äro
fullkomligt lycklige, därför att de nått högst
upp och ha intet att frukta. Så tänker icke
jag. Jag har öfver mig den Höga Himlen
(Hoang-tien), som känner allt hvad jag gör
och allt hvad jag tänker; jag rädes för Hans
näpst. Jag fruktar ock, att de statsmän, som
stå vid min sida, skola misströsta om de
välgärningar, som de äga rätt att vänta af sin
herre.»

*

Kinas yttre ställning var ännu i viss mån
brydsam vid tronskiftet. Barbarerna från väster
voro visserligen nyss utdrifne, men rikets
krafter voro hårdt medtagna af de genomkämpade
krigen, och största delen af hären var
hemförlofvad till folkets lättnad. Midt under
högtidligheterna efter det nya kejsarparets
tronbestigning hotades själfva hufvudstaden af en
plötsligt framryckande och i antal öfverlägsen
fiendehär.

Det var turkarne, som ett par mansåldrar
förut, då deras namn första gången nämnes i
historien, hade grundat ett stort krigiskt
nomadvälde i Centralasien från Mandschuriet till
Kaspiska hafvet, från Persiens gränser till
Tibets och Kinas. De trodde, att de skulle
genom ett oväntadt fredsbrott öfverrumpla den
afväpnade härföraren, hvars kraft de förut lärt
känna, och de kräfde dryg tribut till gengäld
för sitt återtåg. Men Tai-tsong bemötte deras
sändebud med största lugn och stränghet,
afslog genast alla deras fordringar och tågade
emot dem med alla de trupper, som i hast
kunde samlas. Oaktadt de kinesiska
stridskrafternas svaghet, som med möda doldes
genom skickliga manövrer, gjorde kejsarens
fasthet så starkt intryck på barbarernas storkan
och öfrige höfdingar, att de omedelbart
högtidligen bekräftade den förut ingångna freden,
hvars förnyelse beviljades dem i nåder. Efter
hemkomsten till sina stepper sände de, af
fruktan för ett straffande öfverfall, rika gåfvor
af hästar och får, som kejsaren först då
värdigades mottaga, sedan alla kinesiske
krigsfångar blifvit vederbörligen uppsökte och
frigifne.

Tai-tsong litade dock ej på turkarnes
ordhållighet och fredskärlek. Han beslöt att
organisera en tillräcklig stående här, som alltid
kunde vara beredd till rikets försvar och tillika
upprätthålla lugnet i det så nyligen af
partifejder sönderslitna landet. Af ålder hade de
kinesiska härarna bestått af hastigt
utskrifven allmoge, som sällan hade hunnit
förvärfva nödig utbildning för att kunna
tillitsfullt mäta sig med Centralasiens stridsvana
horder. Under de senaste inbördeskrigen hade
landet vimlat af förvildade värfvade skaror,
men för att hindra deras fortsatta rekrytering
hade kejsar Yang-ti efter rikets första samling
rentaf förbjudit bönderna att bära vapen.
Hans påbud åtlyddes emellertid ej, och hans
egna trupper voro ej starka och pålitliga nog
att häfda hans makt. Den första verkligen
ordnade och krigsdugliga hären var den, som
Tai-tsong å sin faders vägnar hade fört till
seger. Dess förstärkning och utvidgning i
större omfång blef nu hans förnämsta uppgift.
Den allmänna värnpliktens återupplifvande var
otänkbart i det så länge söndrade Kina. Men
från denna tid öppnades den djupa klyftan
emellan de vapenlösa, för de fosterländska
plikterna likgiltiga massorna och den öfvade
och lönade yrkeshären, som under Tai-tsong
utgjorde riksfredens enda och fasta värn, men
sedermera urartade till en bortskämd soldatesk
eller till ett inkräktande främlingsväldes stöd.

Inom kort hade kejsaren till sitt förfogande
en här af omkring 900,000 man, fördelad i
kårer och regementen af olika, för särskilda
syften beräknad styrka. Tre fjärdedelar voro
förlagda inom rikets provinser, återstoden
bevakade västgränsen. Trupperna användes ej,
såsom förut ofta hade händt, i fredstid till
dagsverken för kejserliga palats och parker,
utan höllos ständigt i öfning och krigisk tukt.
Tai-tsong själf föregick därvid sina officerare
med eget exempel. Hvarje dag exercerade
han själf några afdelningar framför sitt palats
och uppmuntrade de läraktige, både manskap
och befäl, med belöningar och befordran. Detta
hans beteende var nästan en skandal för månge
skriftlärde, som höllo militära idrotter för grofva
och ringa i jämförelse med bokliga konster och
drömde sig en sannskyldig kejsare i visdomens
enkla och stilla majestät inom palatsets murar,
ej ute på öfningsmarken eller slagfältet, dit
han enligt fädrens sed ju blott behöfde skicka
sina obeläste och hårdhändte generaler eller
andre knektar. Men Tai-tsong aktade icke på
dylika förmaningar och inkast. Och då man
föreställde honom, att han genom sin obetänkta
rörelsefrihet utsatte sig för lätt anstiftade
attentat, svarade han: »Jag betraktar riket, såsom
en fader betraktar sitt hus, och alla mina
undersåtar såsom mina barn. Jag jämför deras
hjärtan med mitt eget. Då jag älskar dem
såsom en fader sina barn, huru kan jag
misstänka dem att vilja mig ondt?» Dessa hans
ord gingo, heter det, från mun till mun och
ingåfvo alla en så djup vördnad, att
soldaterna ådagalade den största täflingslust, och
att trupperna snart förvärfvade den yppersta
krigsduglighet och krigstukt.

Han var likväl långt ifrån en krigslysten och
eröfringslysten herre. Hans rustningars mål
var freden: Kinas fred och, så vidt möjligt,
världsfreden från kinesisk synpunkt. Hans
politik åsyftade att bjuda vördnad för Kinas
makt, längtan efter dess skydd och
odlingsgåfvor. »Kina», sade han till en ängslig
barbarisk beskickning, »har alltid gjort sig till
plikt och ära att iakttaga rättvisa och vet ej
af hvad det vill säga att förstöra andra riken».

När oroligheter utbröto inom det
tillbakaträngda turkväldet på grund af storkanens
tyranni, vägrade Tai-tsong i det längsta, trots
flere rådgifvares tillstyrkan, att inblanda sig i
hordernas tvister. Först när de kämpande
själfve från olika håll vände sig till honom
såsom skiljedomare, grep han kraftigt och
målmedvetet in med både diplomati och
vapenmakt. Hans ålderstigne fader fick ännu
upplefva dessa fäderneslandets triumfer och firade
dem i sin glädje med lysande fester.
Turkväldet sprängdes, och Kinas trygghet och
makt växte ofantligt. Västturkarne (i det
nuvarande ryska Turkestan) sleto sig löse från
sina fränder, men blott för att snart nödgas
böja sig för de framträngande arabernas vapen.
Östturkarne hyllade Tai-tsong såsom sin
storkan, en titel, som han endast med största
tvekan, af hänsyn till sin kejserliga värdighet,
bekvämde sig att mottaga. I kraft af denna sin
myndighet ordnade han deras och deras förra
lydfolks samhällslif efter sin egen ompröfning.
De gamla jordbruksbygderna och
handelsstäderna i söder (i det nuvarande kinesiska
Turkestan) försågos med kinesiska garnisoner och
kinesisk förvaltning, hvarigenom den egentliga
riksgränsen utsträcktes ända till Pamir. Äfven
i några rent turkiska områden infördes på
innebyggarnes egen begäran styrelseformer efter
kinesiskt mönster. Flere turkiske höfdingar
med sina följen fingo tillstånd att bosätta sig
inom själfva Kina, där de vunno kejsarens
förtroende i åtskilliga ansvarsfulla värf. Han
följde därvid det råd, som gafs af en af hans
statsmän i strid med andres: »Du företräder
på jorden Himlens ställe; du bör såsom Han
skydda alla folk. Kan du öfvergifva
turkarne, när de anropa ditt skydd och ha sjunkit
så djupt i elände? Om du behandlar dem
med godhet, skola de inom kort blifva liksom
vi och, genomträngde af tacksamhet, utan
tvifvel känna sig förpliktade att vara dig ännu
trognare än vi.» Andre höfdingar stannade
i sina hemtrakter, såsom kejsarens vasaller
skyddade mot mäktigare horders intrång. De
mottogo kinesiska hederstitlar, fingo kinesiska
furstinnor till gemåler, och kinesisk odling
framträngde åtminstone till deras hofläger. Ett
märkligt vittnesbörd därom, från nästföljande
århundrade, gifves af de nyfunna
minnesstenarna högt uppe i Mongoliet, under kinesiske
ämbetsmäns tillsyn resta öfver aflidne turkiske
furstar, som nämnas i Kinas riksannaler, och
försedda dels med kinesiska officiella inskrifter,
dels med turkiska bokstafstecken (något
liknande våra runor), — tillika de äldsta
kvarlefvorna af turkiskt tungomål, som i våra
dagar blifvit tolkade af den berömde danske
språkforskaren Vilhelm Thomsen. Där talas
bl. a. om fädrens forna fejder med Tabgatsck,
det »vördnadsvärda» väldet, såsom turkarne
kallade Kina, — för dem detsamma som
»Miklagård» (Konstantinopel) med dess lysande
»stolkonung» för våra förfader.

Turkväldets fall frigjorde vägarna för
vidgad samfärdsel åt väster, och den nystadgade
kinesiska världsmaktens vänskap och gunst
söktes åter med växande ifver från olika håll.
Annam och Tongking, Kinas gamla afsöndrade
kolonier i söder, ställde sig ånyo under
kejsarens lydnad. Från Tibet, hvars råa
stammar nyligen samlats under ett vapenmäktigt
konungadöme, kommo uppvaktande
beskickningar, först med ödmjuk anhållan om
erkännande, sedan, i öfvermodig missuppfattning af
det välvilliga mottagandet, med pockande frieri
till en kinesisk furstinna, hvars hand beviljades
först sedan en tibetansk här, som hotande
närmade sig riksgränsen, lidit ett grundligt
nederlag och konungen underkastat sig
kejsarens fredsvillkor. Japan, ännu en
halfbarbarisk stat, begärde och fick likaledes sitt
erkännande såsom ett själfständigt rike, fastän
dess anspråk på jämbördighet med Kina
lämnades utan afseende; dess stormannasöner fingo
under kejserligt skydd studera buddistiska
läror, kinesiska hofseder, lagar och
statsinrättningar, som hemma af det segrande
reformpartiet efterhärmades med noggrann och
brådskande nitälskan. När det stora persiska
väldet störtades af araberna, sökte dess siste
konung visserligen förgäfves väpnad hjälp af
Kinas regering, men fick under sina olyckliga
strider taga sin tillflykt inom dess område, där
sedermera hans son dog såsom skyddsling vid
hofvet. Det östasiatiska statssystemet under
Tai-tsongs ledning var liksom en värld för sig,
i lä för de stormar, som rasade utanför den
kinesiska kulturens råmärken.

Dessa råmärken syntes liksom uttänja sig af
sig själfva. Förut okända folk sände frivillig
tribut från stepperna och skogsbygderna långt
i norr om Kaspiska hafvet, där
»sommardagarna äro mycket långa och nätterna mycket
korta, i det att, äfven när solen gått ned,
alltid vid synranden en ljusning stannar kvar,
som gör dem mindre dystra än annorstädes»,
och där »männen ha rödt hår, blå ögon, hög
växt och en krigisk uppsyn». Väl kunde
Tai-tsong, när han på nyårsdagen såg de
främmande beskickningarna täflande trängas vid
hofvet med sina af Kinas sed stadgade
hälsningar och trohetsförsäkringar, djärfvas inför
sina rådgifvare berömma sig däraf, att han själf,
i motsats till Han-dynastiens blodiga och
ändock föga varaktiga eröfringar, »utan att draga
sitt svärd, allenast genom dygdens välde,
förmått folk till och med från länder, där
knappast gräset växer, att hylla Kinas
öfverhöghet».

Men äfven han fick omsider pröfva lyckans
och maktens ostadighet. De motgångar han
rönte framkallades just af hans allvarliga
uppsåt att häfda fred och rättvisa bland Östasiens
stater.

De tappra och kraftiga koreanska stammarna
på halfön och i södra Mandschuriet ända fram
till Liaofloden hade sedan mer än ett halft
årtusen antagit kinesisk kultur, som från deras
kuster småningom blifvit delvis spridd till de
härjande japanske vikingarnes öar. De voro
söndrade i tre konungariken, som ständigt lågo
i växlande krig och förbund med hvarandra.
Den östligaste af dessa stater (vid Japanska
sjön), som vid denna tid orättfärdigt
afstängdes från all samfärdsel med Kina af de båda
andra, anförde klagomål vid det kejserliga
hofvet, som äfven åtog sig dess sak. Men
angriparne vägrade trotsigt att foga sig efter
kejsarens anmaningar till upprättelse och sämja,
— enkannerligen den politiske ledaren,
konungen öfver den mäktiga nordvästliga staten, af
hvilken hela Korea sedermera fått sitt namn.
Han hade nyss genom en högförrädisk
revolution tillskansat sig herradömet i sitt land och
ville befästa sin dynasti på grannarnes
bekostnad. Emellertid, när han märkte, att Kina
började rusta, sökte han utan verkliga
eftergifter blidka kejsarens vrede genom rika
tributgåfvor, som likväl icke mottogos.

Tai-tsongs rådgifvare afstyrkte enträget
kriget. De föreställde honom, att om han nu,
när riket åtnjöt en ärofull fred inåt och utåt,
ginge öfver hafvet med en stark här emot en
så liten stat och lede det minsta afbräck, skulle
han utsätta både sitt väldes och sitt eget
anseende för stor skada. Kejsaren ville dock ej
höra talas om någonting annat än att fullgöra
hvad han betraktade som sin själfklara plikt.
Till hela Kinas folk utfärdade han en
kungörelse, hvari han vädjade till dess rättskänsla.
Han förklarade, att han ej kunde underlåta att
tukta en inkräktande upprorsmakare, hvars
undersåtar, som ej i minsta måtto skulle lida
men af de kejserliga trupperna, han ville
befria från skändligt förtryck. Äfven om
framgången emot förmodan ej följde hans vapen,
skulle han likväl aldrig ångra försöket, därför
att han hade rättvisan på sin sida.

Därpå drog han personligen ännu en gång
i fält, understödd af sina bäste vapenbröder
till både lands och sjöss. Kriget blef
långvarigt och hårdt i följd af fiendens envisa
motstånd och ej minst den oländiga skådeplatsen;
det fördes just i sådana trakter, som blifvit
världsbekanta genom de senaste årens
rysk-japanska strider. Koreanerna försvarade sig
mest bakom starka fästningar, som endast med
mycken manspillan eröfrades af kineserna eller
tvungos att gifva sig. Så förbittrad än
kejsaren var öfver dessa svårigheter, uppskattade
han dock fiendens mod och löste till och med,
emot tidens allmänna krigsbruk, genom gåfvor
ur sin egen skattkammare intagna städer från
sina soldaters plundring. Ändtligen syntes
krigslyckan afgjordt vända sig till hans
förmån. Under hans eget befäl tillkämpade sig
hans krigare en lysande seger öfver en stor
fientlig här, hvarefter två koreanske generaler
med 30,000 man sträckte vapen och han gjorde
sig till herre öfver en stor del af landet. Full
af glädje lät han inrista en skildring af dessa
tilldragelser på en marmortafla och sände
kurirer med berättelser därom till den
hemmavarande regeringen; med egen hand tillade han:
»När jag står i spetsen för mina trupper, hur
kan man då frukta, att de ej skola segra?»
Men snart kom det öfverraskande omslaget.
Åter vägrade en väl befäst stad (troligen nära
Yalufloden) att kapitulera. Belägringen räckte
öfver två månader, kinesernas
krigsförnödenheter ledo på upphällningen, hälften af
manskapet och de flesta hästarna dogo, och ingen
förstärkning var på länge att vänta. Med
oförrättadt ärende måste kejsaren anträda
återtåget till Kina, medan de koreanske soldaterna
från murarna jublande tillönskade honom och
hans här lycklig resa.

Han medförde likväl tusentals krigsfångar,
som officerarne icke efter vanan fingo behålla
som trälar. Det tillstaddes i stället desse
koreaner att bosätta sig i Kina såsom frie män
och med samma rättigheter som andre
undersåtar. Något fredsslut med den koreanske
konungen ville Tai-tsong icke veta af, utan
tillbakavisade med förakt hans anhållan och
ursäkter. Fortfarande emot sina rådgifvares åsikt
sände han året därpå emot Korea två
generaler, som emellertid snart återvände efter några
gagnlösa härjningar och småsegrar. Den
samvetsgranna föresatsen att äfven i det
östasiatiska statssamfundets yttersta hörn upprätthålla
rättvisa och härskardygd förblef outförd till
kejsarens bittra grämelse, som väsentligen
bidrog att förkorta hans sista lefnadsår.

***


Rättvisa och fred voro Tai-tsongs
ledstjärnor äfven för hans inre riksstyrelse, för hans
behandling af olika folkklasser och
trossamfund.

Han lät genom en kommission granska och
omarbeta rikets lagar, i syfte att gifva dem
en klarare och noggrannare form, att lindra
straffen för brott, där så läte sig göra, äfvensom
folkets tjänsteplikt och pålagor, som i Kina af
ålder äfven upptagas i lagboken. Den nya
lagredaktionen, som i rikt mått efter tidens
omständigheter fyllde dessa kraf, är i hela
Östasien berömd under namn af »Tang-dynastiens
lagar». De motsvara där, i sitt inflytande
äfven på sena släkten och främmande folk, den
justinianska kodifikationen af den romerska
rätten i västerlandet. De ligga till grund för
Kinas hela efterföljande lagstiftning, som, med
alla sina föråldrade drag och trots
rättskipningens brister under förfallets dagar, likväl i
många stycken har visat sig trygga ett sundt
samhällslif. De upptogos under den närmaste
tiden, om än med åtskilliga jämkningar, äfven
i Japan, där de i allt väsentligt behållit sin
gällande kraft ända till de senaste reformerna
efter europeiska mönster. Ännu i dag lär
mycket däraf gå igen i den moderna japanska
rätten, enär man funnit de västerländska
nyheterna underlägsna i vissa fall, enkannerligen i
fråga om de olika brottmålens särskiljande från
hvarandra.

Tai-tsong vinnlade sig i synnerhet om en
hofsam och mild rättskipning. När en
dödsdom förelades honom till undertecknande,
uppsköts verkställigheten, tills domen tre dagar å
rad blifvit uppläst för brottslingen, medan
kejsaren själf och alla domstolens ledamöter fastade
och afhöllo sig från musik, fester och nöjen, för
att få rådrum att besinna sig, om nåd borde
beviljas. Han besökte ofta fängelserna, och
en gång, när han där fann flere hundra
dödsdömde förbrytare, beslöt han sig för ett vågadt
straffrättsförsök. Eftersom årstiden lämpade
sig därför, hemsände han dem alla för att hjälpa
till vid jordbruksarbetet, med befallning att
återvända till fängelset efter skörden. De
olycklige voro så öfvertygade, »att kejsaren hade
ett fadershjärta för sina undersåtar», att de
allesammans inställde sig på utsatt tid, hvarpå
kejsaren för deras lydnad skänkte dem lifvet.

Han visade stor omsorg att icke öfver
höfvan betunga folket. När han tillträdde
regeringen, rådde nöd och dyr tid i landet, och
han trodde ej på det skenbara lugnets
varaktighet. Han tillsporde därför sina rådgifvare
om hvad som borde göras, ifall oroligheterna
ånyo utbröte. Flere bland dem menade, att
de borde undertryckas med yttersta stränghet,
men kejsaren förklarade, att han skulle
vidtaga alldeles motsatta åtgärder, först och främst
minska sin egen hofstat och dess utgifter,
vidare blott använda milda medel genom
undersökningar och tillfredsställande af folkets behof.
»Härskare kunna ej finnas till utan riken»,
tillade han, »och riket är detsamma som folket.
Att undertrycka folket för att tillfredsställa
härskarens böjelser, det är detsamma som att
skära i sitt eget kött för att fylla magens kraf.
Magen mättas måhända, men kroppen förgås.
Så går det ock med furstar, som söka rikta
sig på sina undersåtars bekostnad. Statens
olyckor komma oftare af inre oroligheter än
af utländska krig. Den härskare, som betungar
sitt folk, eggar det till knot, och från knot
öfvergår det till uppror; däraf följer stor ofärd
för både härskare och undersåtar. Dessa
betraktelser mana mig till mycken omtanke vid
mina styrelseåtgärder».

Emellertid växte välståndet åter till, och
kejsaren, som älskade och gynnade de sköna
konsterna, trodde sig utan olägenhet kunna
återuppbygga Yang-tis präktiga palats i den
gamla rikshufvudstaden Lo-yang (det
nuvarande Ho-nan-fu, vid en af Hoang-hos södra
bifloder). Men när en våldsam öfversvämning,
hvari flere tusen människor omkommo,
förstörde en del af staden och äfven skadade
det halffärdiga palatset, inställde han genast
alla vidare arbeten med undantag af några
lätta reparationer, lät till och med nedrifva en
af byggnaderna och skänka materialierna åt de
nödställde. Hans rådgifvare, som
anmodades att yttra sig öfver hans hushållning,
begagnade tillfället att föreställa honom, att
folket icke plägar knota mot regeringen så
mycket på grund af sin nöd som på grund af de
bördor, som de, äfven under ökad välmåga,
nödgas åtaga sig för dess skull, och att det
vore bättre att icke samla stora skatter eller
ens anlägga kostsamma spannmålsmagasin för
kommande behof än att reta undersåtarne
genom dryga pålagor äfven för deras eget bästa.
Tai-tsong gillade dessa åsikter och återgick till
sin tidigare sparsamhetspolitik. Af samma skäl
upphörde han med sina jakter, som under den
långa fredstiden hade blifvit ett behof för hans
verksamma lynne och kroppskrafter.

I fråga om landsförvaltningens organisation
visade han sig icke lika medgörlig. Vid
början af hans regering befann sig
ämbetsmannaståndet på grund af partistriderna i full
upplösning. Han uppfordrade sitt riksråd att gifva
honom förslag på lämplige ledamöter i en
kommission, som skulle inspektera förvaltningen i
rikets alla delar, men han afböjde att till dess
ledare förordna den ofvan omtalade
oppositionelle statsmannen: »Jag kan ej vara af med
honom en enda dag, emedan han är den ende,
som rätt vårdar sig om att anmärka mina egna
fel och varna mig emot dem.» Hans beslut
innebar, att fjorton höge herrar skulle hvar för
sig resa omkring i de särskilda landsändarna
för att omsorgsfullt undersöka styresmännens
förtjänster och brister, äfvensom folkets besvär
och lidanden, sörja för dess behof, i synnerhet
för änkor och faderlösa, gifva de ålderstigne
tillbörlig heder och utmärkelse, göra sig
underrättade om skicklige och redlige män,
hvilkas namn de skulle anteckna till kejsarens
kännedom, och öfverhufvud utföra allt, som
kejsaren själf skulle ombestyra, om han
personligen företoge en sådan inspektionsresa.
Till ståthållare i de tio stora
generalguvernement, hvari han indelade riket efter naturliga
gränser, äfvensom till styresmän öfver de
underordnade provinserna och de mindre
distrikten utnämnde han i öfverensstämmelse med
den politiska ställningens kraf sina
förtroendemän bland officerarne och hofstaten, som väl
ock till stor del hade tjänat honom i fält. De
skriftlärde statsmännen funno sådana
utnämningar skadliga för bevarandet af folkets lugn
och trohet, emedan ämbetsmän i dylika
sysslor borde vara »milde, upplyste, uppriktige,
oegennyttige och fulle af nit för kejsarens tjänst
och folkets väl»; sådana egenskaper kunde man
ju icke gärna vänta af militärer och hofmän.
Kejsaren inskränkte sig till en klok
kompromiss. Han förklarade, att han fortfarande
ämnade personligen nämna hvem han ville till de
högre posterna; blott de mindre distrikten skulle
förbehållas åt civile ämbetsmän »från femte
rangklassen uppåt», som han likväl ville i hvarje
fall själf pröfva för att öfvertyga sig om deras
duglighet. Det gällde här en rent praktisk
undersökning, grundad på statsmannens
människokännedom, icke det bekanta kinesiska
examensväsendet, som vid denna tid ännu ej
hade uppnått sin formalistiska utbildning.

För studiernas förkofran hyste han likväl det
största intresse och nit, liksom han själf
enligt kinesisk måttstock var en man af mycket
hög bildning. En af de skriftlärde hade i ett
underdånigt betänkande uttalat de högsta
loford om kejsaren; då »tog han sin pensel», som
han trots någon var beredd att bruka, när
helst det kräfdes, och svarade: »Hvad du
säger om mig är öfverdrifvet. Jag tager mig väl
till vara för att jämföra mig med forntidens
vise; jag skulle anse mig hedrad, om jag
kunde nämnas bland våra dagars. Du känner
blott det förflutna, framtiden är dig fördold;
jag önskar, att mitt lifs och min regerings slut
måtte motsvara deras begynnelse, på det att
dina ättlingar icke måtte anklaga dig för
smicker och mig för att ha velat tillvälla mig
loford, som jag ej förtjänat». För sin egen
räkning eftersträfvade han ej, såsom andre
kinesiske kejsare, någon författarära. Då en lärd
man uppmanade honom att låta samla allt hvad
han skrifvit till eftervärldens hågkomst,
genmälte han: »Jag gillar, att historieskrifvarne
bevara de förordningar, som jag utfärdat till
folkets gagn. Men att man skulle göra en
bok af skrifter, som icke kunna vara till
någon nytta, därtill kan jag omöjligen samtycka.
Yang-ti och andre störtade kejsare ha författat
och utgifvit böcker; har det varit dem till
någon hjälp eller räddat deras välde? En furste
på tronen bör endast bekymra sig om att styra
sitt folk enligt dygdens bud. Vare sig han
skrifver en god stil eller ej, kan det ej göra
mycket till eller ifrån hans ära. Den enda ära
han bör söka är att åberopas, icke såsom
författare, utan såsom folkets fader vid sidan af
gode och vise regenter».

Redan kort efter sitt trontillträde
upprättade han invid sin hufvudstad en storartad
undervisningsanstalt, ett slags universitet eller
akademi, som han utrustade med ett
offentligt bibliotek af mer än 200,000 band. Rundt
omkring lät han uppföra byggnader till
bostäder åt dem, som ville ägna sig åt studier, och
till deras ytterligare gagn ditkallade han från
olika landskap högt ansedde skriftlärde, med
hvilka han själf ofta samtalade i politiska och
historiska ämnen. När denna anläggning var
fullbordad, befallde han ämbetsmännen att
ditsända sina söner. Deras antal uppgick till flere
tiotusenden, men det oaktadt rådde den bästa
ordning ibland lärjungaskaran på grund af
kejsarens visa stadgar, hvilkas tillämpning han
öfvervakade vid sina täta besök. Åtskilliga
år efteråt lät han tillbygga ytterligare 1,800
rum för att hysa den ständigt tillströmmande
mängden. Han åhörde själf lärarnes
undervisning, framställde spörsmål till dem och
belönade dem rikligen, när han fann sig nöjd med
deras svar. Han granskade de arbeten, som
de författade, och eftersom han däri
visserligen fann många goda ting, men saknade det
tillbörliga sammanhanget, uppdrog han åt en
af de allra visaste bland de skriftlärde att med
andre sakkunnige mäns biträde utarbeta en
omfattande och öfverskådlig läroframställning.
Denna samling utgafs under titel af »de
femton kanoniska böckernas sannskyldiga
förklaring».

Sålunda kunde han hoppas, att »riket aldrig
skulle lida brist på lärde män, som kunde
användas för att göra folket lyckligt». Han var
af den åsikten, trots sin förkärlek för
handlingskraftige krigsmän, att »man visserligen i
krigiska och oroliga tider måste anlita
vapenmakt för att återvinna freden, men att efter
samhällslugnets återupprättande det är de
skriftlärdes skicklighet, som har att sörja för dess
bestånd, emedan krig och studier ha sina
särskilda beskärda tider, hvadan de senares gagn
icke på något sätt får eftersättas för
krigsrustningarna; ty fredens upprätthållande måste en
stat i främsta rummet eftersträfva». Därjämte
trodde han, i likhet med sitt folks forntida
tänkare (och för öfrigt också Greklands filosofer),
på musikens uppfostrande betydelse äfven i
statslifvet. Vid en stor hoffest öfverraskade
han gästerna med att låta spela den
militärmusik, som hade ledsagat honom under hans
ungdoms fälttåg. »I bören icke finna det
besynnerligt», yttrade han, »att jag behåller denna
musik, som icke har någonting gemensamt med
de fredsälla studiernas ljuflighet och behag; jag
gör det för att icke glömma det förflutnas
mödor och för att dess mera nitiskt söka bevara
freden». Man meddelade honom, att en
framstående fackman på hans faders befallning
hade komponerat en ny musik, som kallades
»Tang-dynastiens musik». Denna åtgärd fann
han i allo välbetänkt: »Det lider intet tvifvel,
att de gamle ej utan skäl ha uppfunnit
musiken. Dess toner äro af stort gagn för
riksstyrelsen, ty de glädja åhörarnes hjärtan,
skingra deras sorger och stämma sålunda deras
sinnen att böja sig under de lagar, som
påbjudas. Månne detta ej har varit det syfte, som
föresväfvat de gamle i och genom musiken?»

Men han pröfvade också själfständigt de
gamles visdom och fogade sig icke obetingadt
efter de skriftlärdes tycken. När det
lagstadgades, att i hvarje läroverk en sal skulle
anordnas för högtidligheter till åminnelse af
forntidens vise, »på det att lärjungarne sålunda
måtte uppmuntras till studier och framtida
skicklighet att tjäna staten», yrkade en
synnerligen inflytelserik statsman, att denna heder
skulle förbehållas åt Konfucius i första
rummet och en af hans lärjungar i andra. Men
kejsaren uteslöt den trogne lärjungen, flyttade
Konfucius till andra rummet och gaf det första
åt Cheu-kung, en af urtidens härskare och
lagstiftare (Kinas Moses, liksom Kung-tse är dess
Esra), om hvilken den äldsta kanoniska
häfdaboken förmäler, jämte åtskilligt annat
uppbyggligt, att han var så vis, att han uppsöktes af
sändebud till och med från den yttersta
södern, som han för hemfärden skänkte kärror
med säkert vägvisande magnetnålar. Det var
alltså folkpatriarkernas verksamma
statsmannavisdom, boktraditionemas urkälla, som
kejsaren ville särskildt betona framför äfven de
visaste läromästarnes lånade rådslag. För öfrigt
synes han personligen, i öfverensstämmelse
därmed, ha anslutit sig till Lao-tse, den gamle
varmhjärtade enslingen, för hvilken dygden i
sitt oupplösliga samband med världsordningen
var ett helgjutet lifsideal utan splittring i
hopade föreskrifter, hellre än till den häfdvunna,
för skolbehofven kanske bättre lämpade
konfucianska ritualismen, hvars betydelse och
värde inom vederbörliga gränser han likväl
visst icke underkände.

För de vansläktade taoisterna däremot, som
till och med hans fader i viss mån hade
gynnat, hyste han endast förakt. Han ville icke
veta af deras spetsfundiga och vidskepliga
uttydningar af just de mörkaste och gagnlösaste
bland forntidens skriftalster, deras astrologiska
uträkningar af lyckliga och olyckliga dagar,
deras underliga regler för att utvälja de
gynnsammaste platserna för byggnader och
grafvar, deras jakt efter sällsamma varsel, — allt
konster, som ännu i dag förvända de kinesiska
massornas sinnen och hindra deras
mottaglighet för högre upplysning. I denna fördömelse,
som han dock aldrig dref till förföljelse, stod
Tai-tsong alldeles på de skriftlärdes sida.
Det berättas, att en dag, när en hvit skata
befanns ha byggt sitt näste i hans sofrum,
månge i hans omgifning ansågo denna
tilldragelse så utomordentlig, att de formligen
lyckönskade honom till det välsignelsebådande
järtecknet. »Jag skulle blygas», svarade han,
»att öfverlåta mig åt slika drömmerier, såsom
Yang-ti plägade göra. De förebud jag tror
på äro icke af den arten; vise män, som
komma mig till hjälp för att styra mitt folk,
äro de järtecken jag söker». Hvarpå han
genast lät undanskaffa den besynnerliga fågeln.

Buddismen väckte hans lifligare intresse,
men fängslade lika litet hans hjärta och
förstånd. Han sporde en gång en känd lärd
motståndare till denna tro, hvarför han ej ville
taga närmare kännedom om just de underbara
hemligheterna i läran. Den ifrande filosofen
utvecklade vidlyftigt, huruledes Fo (det
kinesiska uttalet af Budda) egentligen vore en
främmande bedragare, hvars lärjungar, så snart
de anlände till Kina, skyndade sig att i sin
lära inblanda taoisternas redan inrotade
svärmerier, och vidare huruledes de med afsikt
nyttjade mystiska talesätt för att lättare
bedraga folket, hvadan hela detta ogräs borde
utrotas; han kunde så mycket uppriktigare
tro sig om en sådan förkastelse, som han
grundligt hade satt sig in i saken. Kejsaren
medgaf, att de olika buddistiska sekterna måste
betraktas som farliga, och att den lära, som
härledde sig från Cheu-kung och de tidigare
patriarkerna, äfvensom från Konfucius, »för
kineserna var detsamma som vattnet för
fiskarna». På några stränga åtgärder mot
buddismen inlät han sig likväl ej.

Men till ett slags motvikt mot dess
propaganda tillstadde han persiske och andre
anhängare af den jämförelsevis enkla och rena
mazdeismen (Zoroasters eller Zarathustras tro
och lära) att bygga tempel till »eldens ande»
i själfva rikshufvudstaden. Denna tro var i så
måtto särskildt ägnad att tilltala kineserna,
som dess inskärpande af världsmotsatsen
emellan det godas och det ondas makter påminde
om den urgamla kinesiska filosofiens lära om
skillnaden emellan »manliga» och »kvinnliga»
världskrafter, ehuru den senare uppfattningen
egentligen hade en naturalistisk, den förra en
mer utpräglad sedlig innebörd.

Från samma håll inträngde i Kina äfven
en annan tro, fastän af mer långväga och i
grunden hemlighetsfullare ursprung, —
kristendomen i nestorianismens former. Patriarken
Nestorius af Konstantinopel hade å
kyrkomötet i Efesus 431 blifvit afsatt och bannlyst för
sina afvikelser i läran om Kristi gudom; hans
anhängare flydde till Persien, där de fingo
skydd af den eljest kristendomshatande
regeringen, just därför att de förföljdes af den
fientlige kejsaren i Konstantinopel. Till
nestorianerna sällade sig, för att njuta godt af den
dem förunnade gunsten, mer eller mindre
uppriktigt månge andre österländske kristne, både
ortodoxe och medlemmar af olika sekter. De
sysselsatte sig äfven med ett nitiskt
missionsarbete, som sträckte sig högt upp i
Centralasien och längre fram under medeltiden
bildade en märklig förmedlingslänk emellan
Europas och Östasiens kulturvärldar. Så kommo
nu äfven några af deras präster och munkar
till Tai-tsongs hof i Chang-ngan.

Hans kejserliga kungörelse af år 638 till
deras förmån är ännu bevarad i fullt
tillförlitlig ordalydelse: »Tao har intet fast namn,
fromheten ingen fast form; kulter äro inrättade
efter olika orter till mängdens frälsning utan
trug. Den persiske prästen Alopen har
kommit till oss i vår hufvudstad för att
underställa oss sin skriftenliga kult. Sedan vi
noggrannt undersökt denna kults innebörd, ha vi
funnit, att den är upphöjd och fridsam, att
den framställer och utvecklar de viktigaste
grunderna för vår tillvaro, så ock syftar till
människosläktets frälsning och gagn. Den må
väl utbredas öfver riket. Vederbörande
myndigheter skola därför genast i I-ning-kvarteret
af denna stad upprätta ett kloster med tjuguen
välpröfvade präster.»

Samma urkund återgifves likaledes å den
berömda minnessten, med utförliga kinesiska
och äfven syriska inskrifter, som den
nestorianska kyrkan lät upprätta långt efteråt, år
781, i samma rikshufvudstad. Men där är den
kejserliga texten något förbättrad i kyrkans
förmenta intresse. Det talas ej längre om den
»persiske prästen», utan om en man från det
»romerska riket» (enligt dess kinesiska
beteckning) med en hög titel, som den kinesiska
regeringen plägade tillägga buddistiske
hierarker. Vidare bifogas till orden »skriftenlig kult»
äfven ett uttryck, som betyder »framställd i
bilder», — alltså ett ojäfvigt bemyndigande
af bildernas dyrkan i gudstjänsten.
Inskrifternas öfriga, historiskt högst märkvärdiga
innehåll upplyser, att kristendomen under
flerfaldiga skiften af högste vederbörandes nåd
eller ogunst vunnit stark utbredning i Kinas
alla provinser, — men ock, att denna
utbredning varit betingad af en mycket förtrolig
anslutning till buddismen och dess politiskt
inflytelserike målsmän.

Sedan förnimmes ingenting om
kristendomens öden i Kina under flere århundraden
framåt. Den sannolikaste förklaringen är, att
de nestorianske missionärernas efterkommande,
med sin bildkult, sin jämkningsförmåga och
sin längtan efter utvärtes stöd, under den
tilltagande afsöndringen från trosfränderna i
väster blifvit utan förföljelse småningom
uppsugne i de mångskiftande buddistiska sekterna,
men måhända hos dem kvarlämnat åtskilliga
egendomliga spår af sin gudstjänst.

Skulden för en sådan utveckling kan
emellertid omöjligen läggas kejsar Tai-tsong till
last. Hans egen personliga och offentliga
ställning till kristendomen framgår tydligt nog ur
hans oförfalskade ordalag.

*

Tai-tsong genomgick tunga pröfningar i sitt
enskilda lif.

Genast i början af sin regering utnämnde
han till tronföljare sin åttaårige son med
kejsarinnan Chang-sun-chi. Denna statshandling
firades med sedvanliga ståtliga ceremonier,
under folkets allmänna jubel och stora fester
i alla rikets provinser. Den unges uppfostran
anförtroddes åt två synnerligen allvarlige och
vise skriftlärde och statsmän, som fadern gaf
de sundaste anvisningar för deras kall: »Jag
själf har vuxit upp midt ibland folket. Jag
har lärt känna allt dess elände och allt dess
knot. Eftersom man ej misstrodde mig eller
hade något skäl till misstro, kunde jag göra
mig fullt underrättad om allt, som tilldrog sig.
Men min arftagare har vuxit upp i palatset,
som han aldrig lämnat utan ett följe till
tydligt kännemärke å hans värdighet. Därigenom
har han varit hindrad att se och lära känna
folket annorlunda än förmedelst hörsägner. Jag
ser nogsamt, att hans börd gör honom stolt
och högmodig, och jag fruktar mycket, att
han kommer att missbruka sin ställning. I
bören därför ådagalägga särskild omvårdnad
om hans undervisning och eftertryckligen
uppfordra honom att rätta sina fel».

Det visade sig mer och mer, att ynglingen
blott tänkte på sina nöjen och öfverlämnade
sig åt dem utan hejd. Uppfostrarne fyllde
sin förmaningsplikt med nästan hänsynslös
stränghet. Han tröttnade så vid dem, att han
ej längre ville se dem för sina ögon. Men
kejsaren berömde dem offentligen, och for att
visa, att han menade allvar med sina loford,
gaf han dem rika belöningar i guld och siden,
hvilket tills vidare tystade tronföljarens knot.

Kejsarinnan delade fullkomligt sin gemåls
åsikter om sonens behandling. När man lät
henne förstå, att hans boningsutstyrsel borde
ökas, svarade hon blott: »Endast dygden kan
bringa människor och enkannerligen furstar
ära, ej omgifningens ståt.» Hon sörjde djupt
däröfver, att hennes egen son mindre än andre
förmådde draga gagn af hennes
uppfostrings-omsorger.

Ett årtionde efter makens upphöjelse på
tronen sjuknade hon svårt. Tronföljaren
föreslog då, att en allmän amnesti skulle beviljas,
och att taoister skulle efterskickas för att
anropa himlen om hennes hälsoförbättring. När
hon fick veta detta, kallade hon sonen till sig
och förmanade honom: »Himlen är herre öfver
lif och död; vi människor förmå intet. Furstar
böra visserligen sprida välgärningar och
nådevedermälen ibland sina undersåtar, men icke
hvarje brottsling förtjänar nåd. Taoisternas
kult är full af vidskepelse och villor. Du vet,
att kejsaren alltid har förkastat deras lära, och
att du, liksom jag, bör vörda hans vilja. Sök
att komma ihåg de anvisningar och det goda
föredöme, som jag alltid har velat gifva dig».

Kejsaren besökte henne ofta under
sjukdomen, och då hon låg på sitt yttersta, inlade
hon hos honom sin förbön för en statsman,
som han nyligen undandragit sitt förtroende;
hon ville icke klandra hans stränghet, men hon
erinrade honom om den afsattes långvariga
trogna tjänst och hoppades, att de begångna
felstegen skulle kunna godtgöras. Nu för
första gången vågade hon hos sin gemål inskärpa
hans härskarplikter, men blott i allmänna
ordalag, som väl öfverensstämde med hans egna
föresatser; »du skall helt visst minnas dessa
sista råd, som min nitälskan för din ära har
ingifvit mig». För sig själf undanbad hon sig
all högtidlig begrafning: »Jag känner mig ha
uträttat så litet för staten och folket, att jag
beder dig att icke betunga folket för min skull
eller använda skattkammarens medel för att
uppresa en grafbyggnad. Jag vill begrafvas
såsom en af folket. Människornas sällhet
består icke i deras grafvars prakt, utan i de
dygder de öfvat och i de föredömen de
efterlämna».

Efter hennes död fann man en bok, som
hon författat till stöd för sin själfbildning. Hon
hade gjort biografiska utdrag ur historiska
skrifter om de furstinnor, som suttit på Kinas
tron, och hon hade bifogat sina egna
omdömesgilla betraktelser öfver deras uppförande,
deras goda och dåliga egenskaper. Kejsaren
kunde icke afhålla sig från tårar vid läsningen
af detta arbete, som han visade för sina
rådgifvare med den förklaringen, att det väl
förtjänade att gå till eftervärlden och i och för
sig vore nog för författarinnans ära. »Jag visste
icke af alla denna furstinnas förtjänster; sådan
blygsamhet och sådant vetande i förening
förefinnas sällan hos kvinnor af hennes rang.»
Därför trodde han sig omöjligen kunna fara
vilse, om han följde hennes råd att taga den
afskedade statsmannen till nåder. Men hennes bön
om en billig jordfästning kunde han ingalunda
rätta sig efter. I själfva verket förrättades
begrafningen med så stor prakt, att flere
statsmän funno sig förpliktade att inlägga sina
gensagor.

Mot slutet af hans regering kom
tronföljaren alldeles på villovägar. Han förstod
visserligen att dölja mycket af sina laster, och han
samlade omkring sig en skara af än värre
fördärfvade sällar, som han upplärde i alla slags
förställningskonster. Men hans afund mot en
yngre välartad och af fadern högre älskad
broder bragte honom, trots all slughet, på fall.
Han fruktade, att kejsaren skulle beröfva
honom tronföljden till broderns förmån, och
beslöt i samråd med ett hundratal förhärdade
medbrottslingar att mörda denne. Han
uppmuntrades i denna plan af en missnöjd
general, som lofvade honom sitt eget understöd,
om han fördristade sig till någonting än värre.
Tronföljaren blef utom sig af glädje, och med
penningar och löften vann han åtskillige andre
officerare och hofmän för en sammansvärjning
mot faderns lif. Afsikten var, att han skulle
låtsa sig vara farligt sjuk, och att kejsaren
skulle öfverfallas, när han, såsom ju vore att
vänta, komme på besök till sonen.

Men i följd af deltagarnes lättsinne
uppdagades sammansvärjningen inom kort.
Misstankar föllo på en annan ung furste af
kejsarhuset. Han gjorde ett upprorsförsök, men
häktades och ställdes inför furstedomstolen, på hvars
uppfordran han genast bekände allt.
Domstolen ingaf en berättelse till kejsaren, som
befallde, att de öfrige sammansvurne
ögonblickligen skulle gripas. Det skedde, och i sin
öfverraskning afslöjade äfven de hela brottets
omfång. På grund af bekännelserna dömde rikets
högsta domstol dem alla, med den
högförrädiske generalen i spetsen, till döden och
tronföljaren att degraderas till simpel undersåte.
Kejsaren bekräftade domen, som verkställdes
till hela folkets fägnad.

Tai-tsong var nästan nedbruten af sorg, så
mycket mer som han tillika upptäckte, att hans
rådgifvare voro delade i partier angående
tronföljdens fastställande efter katastrofen. Den
närmast yngre sonen, för hvilken fadern
egentligen var mest benägen, hade under
domstolsförhandlingarna visat sig utomordentligt
enträgen i sina uppvaktningar vid hofvet. Men
just därför ansåg sig kejsaren, efter moget
betänkande och långa öfverläggningar med
statsmännen, böra följa dem, som påyrkade den
unge lycksökarens uteslutning från tronföljden.
»Hvem helst», sade han, »som eftersträfvar en
hög ställning endast för äran, är icke värd att
få hvad han åtrår.» Icke nog därmed, den
besvikne fursten nedflyttades från den första
furstliga rangklassen till den andra och
internerades i ett särskildt palats för större
säkerhets skull. Till tronföljare utnämndes den
tredje, mycket yngre brodern, som ännu ej
hade uppnått sexton år.

Dessa omhvälfningar inom kejsarhuset
tilldrogo sig omedelbart före det koreanska
kriget och torde i sin mån ha medverkat till den
lynneshetta, som Tai-tsong ådagalade under
förvecklingarna med den trotsige grannen.

Efter hemkomsten från fälttåget märkte han
snart, att hans krafter började aftaga.
Emedan han fruktade, att han ej skulle hinna med
att personligen rätt förbereda den nye
tronföljaren för det höga lefnadskallet, beslöt han
omsider att ägna sina återstående dagar åt
politiskt författarskap till sin sons och andre
kommande efterträdares undervisning. Han
nedskref sina tankar om en härskares plikter
i en bok, som han delade i tolf kapitel efter
olika synpunkter för ämnets behandling. När
arbetet var färdigt, öfverräckte han det till
tronföljaren med orden:

»Min son, jag har i denna bok sökt samla
allt, som kan bidraga till en regerande furstes
fullkomning i styrelse visdom. Jag har satt
mina tankar på papperet, emedan jag fruktat,
att döden skulle hindra mig från att gifva dig
undervisning. Haf alltid för ögonen de gamle
härskarne, som styrt riket med så hög visdom.
Betrakta dem som dina lärare och förebilder,
icke sådana furstar som jag. Om du syftar
till det högsta, skall du nå midten; men om
du syftar åt midten, skall du falla. Sedan jag
bestigit tronen, har jag begått många felsteg,
som du bör undvika. Jag har för mycket
älskat ståt och yttre storhet. Jag har byggt
många palats, hus och trädgårdar. Jag har
gjort öfverdrifna utgifter för vackra hästar, goda
jakthundar och jaktfåglar, som jag låtit hämta
långväga ifrån. Jag har gjort många onyttiga
resor endast för mitt eget nöje. Sålunda har
jag gjort folket mycket ondt. Sådana fel böra
tjäna dig till lärdom. Men eftersom jag ock
har gjort folket mycket gagn och dessutom
samlat riket under ett enda välde, i det att jag
gjort slut på de ständiga härjande krigen, så
ha undersåtarne icke mycket knotat emot mig.
Hvad dig vidkommer, så har du inga
förtjänster att åberopa inför folket. Men om du följer
de råd jag här gifver dig, kan du hoppas få
lefva i fred. Öfverlåter du dig däremot åt
högmod, lättja, försumlighet, öfverflöd och
veklighet, så var viss på, att du skall snart falla.
Intet är svårare än att vinna ett rike; intet är
lättare än att mista det.»

Hans allra sista råd till tronföljaren var ett
drag af rent praktisk politik och skarp
uppmärksamhet å människors skaplynnen. På
dödsbädden lät han kalla sonen till sig och
förtrodde honom, att rikets ypperste fältherre var
en man, af hvilken ännu stora tjänster kunde
väntas, men som också borde fruktas, ifall den
nye härskaren ej lyckades fästa honom vid sig
genom någon särskild välgärning. För att
underlätta en sådan åtgärd ämnade Tai-tsong
själf kommendera honom till ett aflägset
härbefäl och tillstyrkte sin arftagare att genast
efter tronbestigningen återkalla honom därifrån,
ifall han ej visade något missnöje öfver det
ålagda värfvet. I motsatt fall borde sonen
omedelbart låta undanrödja honom, ty annars
skulle han förvisso söka hämnas.

Fältherren fick sin order, lydde utan
ringaste genmäle och for ögonblickligen till sin post,
utan att ens begifva sig hem till sin bostad
för att hämta nödiga ressaker. Tai-tsong
kunde således dö i lugn för sonens ohindrade
tronbestigning. Under de sista dagarna
lämnade tronföljaren aldrig faderns rum. Han njöt
ingen föda, och hans hår hvitnade af sorg.
Då fadern märkte detta, kunde han ej
återhålla sina tårar och beklagade, att han måste
lämna en son, som visade honom så djup
kärlek. Han tillkallade två af sina mest betydande
rådgifvare och uppfordrade dem att ej
öfvergifva den blifvande kejsaren, utan understödja
honom med sin klokhet. En tredje statsman
tackade han särskildt för ådagalagda förtjänster
i råd och dåd om rikets eröfring. Hans ord
afbrötos af ett slaganfall, som bortryckte
honom i hans femtiotredje lefnadsår och
tjugutredje regeringsår.

Både främlingar och undersåtar i riket sörjde
honom djupt, med sorgfälligt iakttagande
äfven af alla stadgade ceremonier, och de, som
befunno sig vid hofvet, begräto honom, »som
om de förlorat sin fader eller sin moder».

*

Tai-tsongs efterträdare var honom föga lik,
och Kina gick åter växlande öden till mötes,
som dess annalister oförtrutet som alltid ha
inregistrerat till sina läsares sedeförbättring.

Hos oss (och måhända äfven där borta) har
man så småningom kommit på blygsammare
tankar om det historiska domarkallets båtnad
och verkan. Det mänskliga föredömets välde
synes tyvärr ganska begränsadt, af dess egna
brister, af efterföljarnes frestelser och glömska.
Kanske sitter det ondas makt, den af ingen
mänsklig visdom och dygd kufvade synden,
djupare rotad och lefver starkare i
människornas hjärtan, i samhällenas krafter, än Meng-tse
eller själfve Kung-tse tänkte.

Men ändå må det väl ej förekastas oss som
alldeles öfverflödigt, i dessa den västerländska
och kristna folkupplysningens och
människokärlekens blomstrande dagar, om vi på några
flyktiga blad teckna oss till minnes hvad som
nu kan förspörjas, från det hedniska Kina
efter gångna mer än tolfhundra år, om den
ungdomlige hjälten Li-chi-min, den rättrådige
och samvetsömme kejsar Tang-tai-tsong.

Anm. De kinesiska namnen återgifvas efter
bästa tillgängliga nyare, i synnerhet engelska
omskrifningar; genom bindestrecken inne i orden
antydas därvid särskilda kinesiska skrifttecken.
Det ljud, som betecknas med ch, lär ha ett
uttal, som närmar sig vårt svenska tj. Y läses
som vårt j (med det senare tecknet återgifves ett
annat ljud).



