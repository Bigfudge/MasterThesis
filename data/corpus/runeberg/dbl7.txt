DANSK
BIOGRAFISK LEXIKON

TILLIGE OMFATTENDE
NORGE FOR TIDSRUMMET 1537-1814.

UDGIVET
AF
C. F. BRICKA.

VII. BIND.
I. HANSEN - HOLMSTED.

KJØBENHAVN.
GYLDENDALSKE BOGHANDELS FORLAG (F. HEGEL & SØN).
GRÆBES BOGTRYKKERI.
1893.
 


Hansen, Iver, 1609-84, Præst, Ordsprogssamler, 
fødtes 9. Dec. 1609 i Bóslunde Præstegaard (ved Skjelskør), gik i Sorø Skole og 
efterfulgte o. 1641 Faderen, Hans Iversen, en Søn af M. Iver 
Bertelsen (II, 173), som Sognepræst i Bóslunde. Fra Svenskekrigens Tid
(1658-60) fortælles den noksom bekjendte Anekdote om, hvorledes 
han snildt vidste at skaffe sig det Sølvtøj tilbage, som hans svenske 
Gjæster efterhaanden havde berøvet ham, og han skal have gjort 
sig fortjent af mange Landsmænd ved at gjemme de Tyvekoster, 
som Fjenden forærede eller for en billig Penge solgte ham, og 
efter Freden indkalde de rette Ejermænd til at tage dem i 
Besiddelse igjen. Han synes baade at have yndet et velbesat Bord og 
at have været en ivrig Kortspiller, og denne sidste Lidenskab kom
hans Eftermænd i Kaldet dyrt at staa, da de maatte vedblive at 
udbetale til Sognets fattige Renterne af en Sum, som han havde 
spillet bort til Herren paa Borreby, men som han slap for at 
udrede, fordi hans Præstegaard samme Nat (1652) var gaaet op i 
Luer. -- I. H. bør mindes som den, der af Folkemunde samlede
og nedskrev Ordsprog. Hans Samling, der indeholder over 2000 
saadanne, benyttedes af Peder Syv og findes endnu i Haandskrift 
(Universitetsbibliotheket). Den roses af Kjendere som et dygtigt 
Arbejde, men røber tillige, at naar Hr. I. «var vide kjendt for sin 
Lystighed», som Peder Syv siger, saa var denne Lystighed just ikke 
altid den mest høviske. Med sin Hustru, Else Frederiksdatter, 
havde han 17 Børn. Han døde 24. Jan. 1684. Sikkert med urette 
tillægge nyere Forfattere ham Navnet Munk.

Kirkehist. Saml. I, 535 ff.

C. F. Bricka.



Hansen, Jens,  1816-90, Landmand, 
fødtes 8. Juni 1816 paa Hollufgaards Mølle (Fyn), 
hvor hans Fader, Hans Jensen, var 
Mølleforpagter. Han fik, 8 Aar gammel, Stiffader, der holdt ham ved 
Møllervirksomheden til hans 21. Aar, da sendtes han til Holev, 
1 Mil fra Odense, for at bestyre Stiffaderens Gaard der. I 7 Aar 
var han Gaardbestyrer, saa forpagtede han (1845) Gaarden, og senere 
(1852) kjøbte han den. I de o. 40 Aar, H. sad som Selvejerbonde, 
udførte han et Arbejde, der i en enkelt Retning søger sin Lige 
her hjemme. Han var Banebryder i sin By, han paabegyndte 
tidlig Mergling og Dræning, foretog et ret storartet Opdyrkningsarbejde 
i en til Gaarden hørende Mose osv.; dog, det, der gjorde 
ham til en berømt Mand blandt danske Landmænd, var hans 
Arbejde som Kvægopdrætter. Han ejede en ganske særegen Evne 
til at lede sin Kvægavl, som faa havde han Øje for det enkelte 
Dyrs Individualitet og for, hvilke Dyr der havde Betingelserne for 
at bringe Stammen frem mod Maalet: brede, dybe Køer med 
fremtrædende Malkepræg og Egalitet; som faa ejede han den rette 
Forstaaelse af Avlen og Opdrætningen. Sin Besætning arbejdede
han op blandt de allerførste i Landet, Holev blev et «Avlscenter», 
hvorfra Tillægsdyr spredtes rundt om paa Fyn og til de andre 
Provinser, og hvortil et Utal af Præmier hjembragtes (deriblandt 
11 1. Præmier for Samlinger af Kvæg). H. blev de fynske Bønders 
Stolthed, da han ved Landmandsforsamlingen i Svendborg 1878 
slog Danmarks berømteste Opdrætter, Etatsraad Tesdorpf, og bragte 
Kongepræmien til Holev. Aaret efter modtog han af Fyns Stifts 
patriotiske Selskab en Ærespræmie for fremadskridende Landbrug 
og 1881 Landhusholdningsselskabets 1. Sølvbæger. -- Han var 2 
Gange gift og med 2 Søstre, Bønderpiger fra Hundslev: 1. (17. Okt. 
1845) med Maren f. Jørgensen, 2. (20. Okt. 1860) med Ane Marie. 
Han døde 8. Nov. 1890.

Ugeskrift f. Landmænd 1890, II. 
Vort Landbrug 1890. 
Landmandsblade 1890. 
Fyns Tidende 11. Nov. 1890.

H. Hertel.



Hansen, Jens Andersen, 1806-77, Politiker, 
født 7. Jan. 1806 i Odense, Søn af Skomager Andreas H. (f. 1781 d. 1836) og 
Mariane f. Petersen (f. 1778 d. 1838), kom 1807 til Rudkjøbing, hvor 
hans Fader blev Skomagermester og Garver. Han fik kun tarvelig
Undervisning og oplærtes tidlig til Faderens Haandværk, blev 
Svend 1824 og arbejdede 1827-28 i Kjøbenhavn, hvorefter han til 
Dels overtog Værkstedet i Rudkjøbing. Allerede tidlig viste han 
stor Læselyst og brugte sine faa Sparepenge til Bogkjøb. Han blev
1825 stærkt greben af Grundtvigs «Kirkens Gjenmæle» og det 
derved vakte kirkelige Røre, læste med stor Interesse alle 
Stridsskrifterne og udledede senere sin skarpe og logiske Udtryksmaade 
af den Indflydelse, Lindbergs Smaaskrifter havde øvet paa hans 
aandelige Udvikling. Næst efter nogle følsomme Digte til «Fyns
Stifts Adresseavis» var ogsaa hans første litterære Arbejde et 
Indlæg i Striden, «Om Kancelliraad Hempels Fremstilling af den 
danske Kirkekamp», som Lindberg fik udgivet 1833 og siden 
omtalte med stor Ros i «Nord. Kirketidende» for den Modenhed og 
Belæsthed, Forfatteren viste, samt den paafaldende Magt over
Sproget. Aaret forinden havde H. ved en udførlig Klage nødt 
Sognepræsten i Rudkjøbing til nøje at overholde Daabsritualet.

Ved Siden heraf tog H. gjentagne Gange i Hempels «Bidrag 
til Tidshistorien» til Orde som Forsvarer for Kjøbstadhaandværkerne 
mod den voxende Haandværksdrift paa Landet, i det han gik ud 
fra, at «lige Rettigheder maatte medføre lige Byrder, men større 
Byrder større Rettigheder»; betegnende for hans senere Virksomhed 
er en Opfordring til hans Standsfæller om at «benytte Pressen». 
I Dec. 1835 blev han i Hast gjort til Mester og sendtes kort efter 
til et Møde i Odense af delegerede for en Del fynske Haandværkslav 
samt var derefter Ordfører for den Deputation, der sendtes til 
Kongen. Da dette ikke frugtede, fik han 1838 Spørgsmaalet 
fremdraget i Stænderforsamlingen og udgav desuden dels «Landhaandværkeren» 
(15 Numre, 1836-37), dels flere Smaaskrifter om samme 
Æmne; han viste sig baade at være en dygtig Polemiker og
kyndig i Næringslovgivningen. Imidlertid gik det kun smaat med 
Haandværket: Faderen forsømte det og forfaldt til Drik, og H. tog 
Bierhverv som Organist og Stadsmusikant 1834-38, ja, ansøgte 
endog efter sit Giftermaal 1836 om at blive Skomager paa Landet. 
1838 flyttede han til Slagelse og hørte her til de faa «hellige» 
(d. v. s. grundtvigianske) Familier, som gik til Kirke hos P. Fenger 
i Slotsbjærgby og F. Bojsen i Skjørpinge, og som 1839 forgjæves 
indgave Ansøgning om at maatte løse Sognebaand. Han skrev flere 
Artikler i «Nord. Kirketidende» og et Par Smaaskrifter om kirkelig 
Frihed: «Bør Sognetvangen fremdeles bibeholdes uforandret med 
Hensyn til Daaben?» (1841) og «Sendebrev til Pastor N. F. S. 
Grundtvig om gudelige Forsamlinger» (1840), fordi Grundtvig havde 
fraraadet disse. H. kom her i nøje Forbindelse med R. Ottesen 
og Rasmus Sørensen, der raadede ham til at blive Skolelærer; han 
søgte 1841 om Tilladelse til at tage Examen efter privat Forberedelse, 
men fik Afslag af Kancelliet og skrev nu ligefrem til A. S.
Ørsted, at «den Tid turde maaske en Gang komme, da Hs. Exc. 
vilde fortryde, hvad der var sket».

Med R. Ottesens Hjælp flyttede H. derefter til Fredericia, 
men i April 1842 opgav han sit Haandværk og drog til Kjøbenhavn 
for sammen med R. Sørensen at udgive «Almuevennen». 
Dette blev muligt, fordi O. Lehmann skaffede ham en Plads paa 
«Fædrelandets» Kontor som Bud, medens hans Hustru skulde passe
Huset for dets ugifte Redaktører (Giødwad, Lehmann og Ploug). 
Kort efter blev H. af Navn ansvarlig Redaktør for «Fædrelandet» 
(Juli 1842-Sept. 1843) og blev i denne Egenskab i April 1843 sat 
paa Vand og Brød som Tvangsmiddel, fordi han ikke strax vilde 
forklare, hvorledes han forstod en anklaget Artikel. Meningen var 
nemlig, at han skulde nødes til at tilstaa, at han ikke var virkelig 
Redaktør; men efter at have faaet Betænkningstid klarede han sig 
meget vel fra Opgaven, og senere blev Artiklen frifunden. 
Derimod blev H. for nogle andre Artikler dømt til flere Aars Censur 
og maatte derfor vistnok have opgivet «Almuevennen», hvis ikke 
Fr. Barfod havde tilbudt sig som ansvarlig Redaktør.

Ved «Almuevennens» Oprettelse havde det været Tanken, at 
H. nærmest skulde skrive for Kjøbstadboerne og R. Sørensen for 
Landboerne. H.s første Artikler handlede ogsaa om Ophævelse af 
Lavene og Ændring i Næringslovgivningen, dog med Bevarelse af
Duelighedsprøver; men snart trak Sørensen sig tilbage fra 
Redaktionen, og fra Febr. 1843 var H. alene derom. Han satte sig 
derfor med stor Flid ind i Fæstelovgivningen, og Bladet blev under 
hans Ledelse Hovedorganet for Bondebevægelsen, i det han skarpt
og hensynsløst forsvarede de lavere Samfundsklassers Interesser 
imod Godsejeres og Embedsmænds virkelige eller formentlige 
Undertrykkelser. Sin første offentlige Tale holdt han i Holbæk i Okt. 
1845 med den Advarsel til Bondestanden: «Tag dig i Agt for dine 
Venner» og «tro kun dig selv». Aaret efter opgav han sin Plads 
ved «Fædrelandet» og gjennemrejste en Del af Nordsjælland for 
at virke for det nystiftede «Bondevennernes Selskab», ligesom han 
1847 hjalp til at organisere Valgene til Stænderforsamlingen.

1848 blev han Medlem af Bestyrelsen for Valgreformforeningen, 
der holdt sine Møder i Hippodromen og opstillede Krav paa 
almindelig Valgret, Etkammer og suspensivt Veto; men han vakte
stor Forargelse i de tonegivende Kredse, da han i «Almuevennen» 
tilraadede Vælgerne at udelukke fra Folkevalg til den grundlovgivende 
Rigsforsamling enhver, der i Stænderne havde stemt for 
kongevalgte Medlemmers Optagelse, og da som Følge heraf H. N. 
Clausen og J. C. Drewsen vragedes for langt ringere Mænd. Selv 
valgtes han paa Langeland, ligesom han senere lige indtil 1866 blev 
valgt i denne Kreds (Svendborg Amts 6. Kreds) til Folketinget, i
Regelen uden Medbejler, 1864-66 ogsaa til Rigsraadets Folketing. 
Han tog vel ingen fremragende Del i Rigsforsamlingens Forhandlinger, 
men udtalte sig dog -- i Modsætning til B. Christensen og 
Tscherning -- imod Stillingsvæsen, i det han hævdede Ligheden
fremfor Friheden, og holdt fremfor alt fast ved den almindelige 
Valgret som Folkets bestemte Fordring, der ikke kunde opgives, 
selv om man kunde vinde Etkammeret derved. I Folketinget følte 
han sig mere hjemme, og allerede i de første Samlinger tog han 
jævnlig Ordet, især om de Spørgsmaal, der vedrørte Landboreformer,
dog ogsaa om Presse- og Trosfrihed. Gjentagne Gange 
stod han som Forslagsstiller af de yderligste Forslag, i det han gik 
videre end Bondevennernes egentlige Førere, B. Christensen og 
Tscherning, ligesom han ogsaa stemte imod flere af de store 
Landbolove, fordi de formentlig ikke vare gunstige nok for Bønderne.

Man kan allerede da iagttage hos ham den Mistænksomhed
og det Snæversyn, der præger hans senere Optræden og gjør ham 
til et ægte Udtryk for Almuesmanden. Han er saaledes ængstelig 
for at gjøre Godsejerne den mindste Indrømmelse, fordi der muligvis 
kunde gaa noget fra Bønderne, og han kommer paa den Maade 
snarere til at forhale end fremme Løsningen af de Spørgsmaal, der 
ligge ham paa Hjærte. Dog maa han frikjendes for en Bebrejdelse, 
der jævnlig er fremsat imod ham, nemlig, at han i Tillid til en 
snarlig Lov om tvungen Fæsteafløsning skulde have fraraadet
Bønderne frivilligt Kjøb af deres Fæstegaarde: han har netop 
bestemt raadet til at kjøbe, naar der bødes rimelige Vilkaar. 
Derimod kan det ikke nægtes, at han ved sine skarpe, ja, stundum 
hadske Udfald mod det national-liberale Parti og dets ledende
Mænd væsentlig medvirkede -- ligesom «Dagbladet» ved lignende 
Optræden paa den anden Side -- til at forbitre Stemningen imellem 
det og Bondevennerne saa meget, at en varig Forstaaelse derved 
blev umuliggjort. Det synes, som om Savnet af den højere 
Dannelse vakte hos ham Misundelse og Nag mod dem, der havde 
opnaaet dette Fortrin og saaledes kom til at staa over ham, skjønt 
han i Virkeligheden var dem overlegen i Evner. 

Det var især under Valgkampene 1853, at H.s Bitterhed mod 
politiske Modstandere kom til Orde. Aaret i Forvejen havde han, 
skjønt oprindelig ejderdansk, under Paavirkning af Tscherning 
sluttet sig til Helstatstanken, og han forfulgte nu dette Maal med
Lidenskab, vistnok nærmest i det Haab, at Ministeriet til Gjengjæld 
for den Støtte, Bondevennerne ydede det, vilde vise sig 
imødekommende i Landbospørgsmaalene. Da dette Haab skuffedes, og 
Ministeriet Ørsted endog viste Lyst til at ville indskrænke 
Grundlovens Friheder og særlig truede Valgretten, slog H. rask om, brød 
med Tscherning og nærmede sig de national-liberale, særlig Monrad. 
Han deltog 1854 med Iver i alle Stormløb paa Ministeriet, ja, var
villig til de yderste Skridt; men allerede næste Aar var han igjen 
i Strid med sine nye Forbundsfæller, fordi Fællesforfatningen langtfra 
svarede til hans Forventning; ja, han vilde endog have foretrukket 
en raadgivende Forsamling, udgaaet af den almindelige 
Valgret, fremfor en lovgivende, i hvilken hans Modstandere, «de 
rige, de fornemme, de dannede», fik Overvægten.

I de forløbne Aar var H.s politiske Indflydelse væsentlig 
voxet. 1851 var han bleven Medlem af Bondevennernes Selskabs 
Bestyrelse og var fra 1855 dets egentlige Leder. 1855 fortrængte 
og afløste han Gleerup som Formand for «Holbæk Amts 
Brandforsikringsselskab» (senere fik han ogsaa en Kreaturforsikring 
oprettet her under sin Ledelse); og efter at have gjort «Almuevennen» 
til et Dagblad 1853 forenede han dette 1856 med «Morgenposten», 
som han udgav indtil Udgangen af 1872. Allerede 1854 var han
bleven Formand for «Holbæk Amts Kommunalforening» og 
udvirkede næste Aar en Sammenslutning mellem den og lignende 
Foreninger i de andre sjællandske Amter, indtil de 1862 omdannedes 
til «Østifternes Folkeforening» (1865 «Femte Juni Folkeforening»),
der dog ikke fik synderlig Udbredelse ud over Sjælland, Falster og 
Langeland. Han vedblev at være Formand indtil sin Død og blev 
saaledes Arvtager af  Bondevenneselskabets hele Magt; da han 
overgik baade B. Christensen og Tscherning i agitatorisk Evne, har 
han væsentlig Del i Udbredelsen af demokratiske Grundsætninger 
i Landbostanden paa Øerne, medens han i 50erne forgjæves søgte 
at vinde Indgang i Kjøbenhavn blandt Arbejderne og Haandværkerne.

Ogsaa i Folketinget spillede H. en langt større Rolle end før, 
til Dels fordi B. Christensen 1853 var gaaet over i Landstinget, og 
fordi Bøndernes Tillid til Tscherning var bleven svækket ved hans 
Holdning over for Ministeriet Ørsted. I Aarene 1855-63 var han 
uomtvistelig en af Tingets Ledere, jævnsides med Monrad og 
Tscherning. Uden at være egentlig veltalende -- thi dertil skortede 
det ham alt for meget paa Varme -- var han dog en dygtig 
parlamentarisk Taler. Hans Mistænksomhed skærpede hans kritiske 
Sans over for  de stillede Forslag; han opdagede let Modpartens
mulige Blottelser og sønderlemmede ubarmhjærtig hans Bevisførelse. 
Vistnok vare hans egne Slutninger tit spidsfindige, som hans Svar 
vare spidse, og ikke med urette talte man om hans «Pindehuggeri». 
Gjennemgaar man hans Rigsdagsgjerning i disse Aar, finder man 
ham som en flittig Stiller af Lovforslag og Forespørgsler, som 
Medlem af de vigtigste Udvalg og jævnlig som deres Ordfører. 
Han har saaledes medvirket ved mange Love af den største 
Betydning og vist baade megen praktisk Dygtighed og stor taktisk 
Kløgt. Særlig arbejdede han for Udvikling af den kommunale 
Selvstændighed og Udvidelse af den kommunale Valgret, baade 
paa Land og i By, for Fæstevæsenets Indskrænkning og Omdannelse
samt for Ordning af Embedsmændenes Lønningsforhold, men 
ogsaa for større kirkelig Frihed, for Nærings- og Rentefrihed, skjønt 
han netop paa disse Omraader ikke kunde frigjøre sig for gamle 
Fordomme og snævre Hensyn.

Medens han i Arbejdet for Reformer stadig blev sine demokratiske 
Partibestræbelser tro, viste han kun liden Fasthed i 
Henseende til de store politiske og nationale Spørgsmaal; her gjorde 
han flere stærke og bratte Svingninger, ja, syntes endog tilbøjelig 
til at ofre slige Hensyn for at fremme hine Formaal. Allerede
1855 var hans Interesse for Helstaten kølnet, og 1857 optraadte 
han igjen som ivrig ejderdansk og Skandinav (udtalte endog Ønsket 
om de nordiske Rigers Forening under én Konge). I de følgende 
Aar drev han en stærk Agitation for at faa Fællesforfatningen ophævet
, sluttede sig 1861 til «Danevirkeforeningen» og hørte i 
Rigsraadet, hvortil han var valgt af Folketinget 1856, til Oppositionen; 
han stemte ogsaa imod Novemberforfatningen, fordi den ikke var 
frisindet nok. Efter Krigen 1864 stillede han strax Krav paa at 
faa Juni-Grundloven gjenoprettet og Forfatningssagen overført fra 
Rigsraadet til Rigsdagen. Da dette ikke lykkedes, og det syntes 
umuligt at undgaa Ændringer i Grundloven, søgte han i Marts 
1865 at komme til en Forstaaelse med Godsejernes Leder, Grev 
Frijs, om en Ordning af Landstinget, hvorved de national-liberales
Magt kunde blive brudt. Dette Forsøg, som H. gjorde med sine 
Partifællers Billigelse, førte ikke til noget. Men nogle Maaneder 
senere lod H. af Uvilje mod sine mangeaarige Modstandere og af 
Mistvivl om et bedre Udfald sig forlede til at træffe en ny 
Overenskomst med Grev Frijs om Landstingets Sammensætning (den 
nugjældende) uden sit Partis Vidende og Samtykke samt med 
Opgivelse af den oprindelige Forudsætning for et saadant Forlig,
nemlig samtidig Sikring af Folketingets Overvægt paa Finansloven 
og derved paa den politiske Udvikling.

Ja, H. gik endnu videre, i det han brød med største Delen 
af sit Parti for at opnaa det Forbund mellem «de store og de smaa 
Bønder», der fik sit Udtryk i «Oktoberforeningen»; han var 
selv Medstifter af denne og blev dens Næstformand. Omslaget 
kom saa pludselig, at man ikke kunde tænke sig det fremkaldt 
paa naturlig Maade, og Rygtet gik, at H. havde ladet sig kjøbe 
dertil for en større Pengesum fra Godsejernes Side; det synes 
ogsaa, som om han havde regnet paa selv at faa Plads i det nye 
Ministerium. Saaledes fik H. væsentlig Del i den gjennemsete Grundlovs
Tilblivelse; men det kostede ham i Sommeren 1866 hans gamle 
Kreds, og for Eftertiden maatte han i Svendborg søge Valg til 
Folketinget. Her var han i de nærmeste Aar Leder for en lille 
Gruppe, mest gamle sjællandske Bondevenner, som 1868 forenedes 
med de jyske under G. Winther til «det folkelige Venstre»; men 
han havde langtfra sin gamle Indflydelse, og begge de nye Grupper, 
«Mellempartiet» og «det nationale Venstre», vandt stadig mere 
Fremgang blandt Bønderne. Til Bruddet med de gamle Venner 
føjede H. ogsaa Fornægtelse af sine tidligere skandinaviske
Stemninger og brugte Skjældsordet «Hjemmesvenskere» mod dem, der 
vedblivende nærede hans egne fordums Ønsker; ligeledes forlod 
han den grundtvigske Lære, som han i 40 Aar havde hyldet. Dog 
bragte hans nye Politik ham kun Skuffelser. Ligesom han 1852 
havde haabet, at Helstatsministeriet vilde gaa med til en tvungen 
Fæsteafløsning, haabede han nu paa en lignende Imødekommen fra 
Godsejerministeriet. Men da han for at gjenvinde sin tidligere 
Indflydelse i Bondestanden søgte at løse Stridsspørgsmaalet ved en 
ny Fæstelov, strandede Forsøget paa Landstingets Modstand, og
derved brast «Oktoberforeningen» 1870.

H. gik nu med til Dannelsen af «det forenede Venstre», blev 
ogsaa Medlem af dets Bestyrelse og stod forrest i Kampen, baade 
paa Tinge og paa Folkemøder, altid villig til at vove de yderste 
Skridt og derfor ogsaa gaaende Haand i Haand med C. Berg imod 
de Venstremænd, der viste Maadehold og raadede til Varsomhed.
Lidenskaben greb ham endda saa stærkt, at han
1873 for Partihensynet ofrede baade sin gamle Ven
Frølund og sin Broder N. Hansen (han modarbejdede
endog personlig dennes Gjenvalg), og det endskjønt
han snart erkjendte, at man ikke burde «gjentage
Experimentet» med Finanslovens Nægtelse, som havde
været det egentlige Tvistemaal imellem ham og dem. Vel
var han siden 1870 en af Tingets Viceformænd, og han
indsattes af Regeringen baade i Kirkekommissionen
(1868), i Kjøbstads- (1870) og i Arbejderkommissionen
(1875); men i Virkeligheden var hans Indflydelse
svunden og han selv trængt i Skyggen for yngre Mænd.

Afslutningen paa hans Løbebane blev dog langt værre,
end selv hans bitreste Modstandere kunde have ønsket
for en Mand, der havde indtaget en saa fremragende
Plads i det offentlige Liv. I flere Aar havde
der lydt Tale om, at hans Pengesager stode slet,
og at der var Uorden i Regnskaberne for de tvende
Forsikringsselskaber, som han styrede, og hvis
Deltagere viste ham en ubegrænset Tillid. Ved
Sammenskud af politiske Venner og især af den
sjællandske Bondestands Sparekasse skjænkedes der ham
1874 som «Folkegave» en Ejendom paa Frederiksberg (af
35000 Kr.s Værdi). Men i Maj 1877 kunde Mislighederne
ikke længer skjules, og ved en retslig Undersøgelse
oplystes det, at han i en lang Aarrække -- maaske
fra første Færd -- havde forgrebet sig paa de nævnte
Selskabers Midler og besveget dem for en Sum af
o. 200000 Kr. Inden Undersøgelsen var sluttet, døde
han 1. Juni.

H. havde 7. Okt. 1836 ægtet Laura Cecilie Buch
(f. 1816), Datter af Skipper R. B. i Rudkjøbing.

Erslew, Forf. Lex. 
Barfod, Dansk Rigsdagskal. S. 112. 
Rugaard, Bondevennen J. A. H.s Liv og Levned, 1863. 
J. A. Hansen, Mit Livs Historie og Gjerning, i Almuevennen 1875-76;
Mit Tilsvar, 1865;
Vor Forfatnings Historie I-IV, 1868-76 (indtil 1865);
Efterladte Papirer (ufuldendt), 1878-79.

Emil Elberling.



Hansen, Jens Julius, f. 1828, Journalist,
Politiker. Julius H. er en Søn af ovfr. (VI, 603)
nævnte Christian Henrik H. (d. 1868). Han fødtes
17. Juli 1828 paa Christiansdal ved Odense og blev
Student 1845 fra Odense Skole. En Nervesygdom
tvang ham i 1849 til at tage en Huslærerplads,
men i 1852 fik han juridisk Embedsexamen og blev
s. A. Volontær i Kultusministeriet, 1856 Kopist i
Avktionskontoret. Han ægtede 2. Maj 1857 Regina Thora
Sommer (f. 19. Avg. 1837). Fra 1860, da han udnævntes
til Fuldmægtig i Landsover- samt Hof- og Stadsrettens
Justitskontor, begyndte han at 
interessere sig for Politik, stiftede et Ugeblad, «Danmark», og 
redigerede dette senere som Dagblad, men havde ikke Held med disse 
Bladforetagender. Han skrev da politiske Artikler i «Berlingske 
Tidende» og var dette Blads Korrespondent ved Fyrstemødet i 
Frankfurt 1863, hvor han første Gang bragtes i Forbindelse med
Udlandets Politik. Henad Foraaret 1864 blev han af en Kreds 
Patrioter sendt til Paris for der at søge at paavirke den franske 
Presse i Danmarks Interesse og kom der til 4. April. Skjønt 
ukjendt med Forholdene og lidet fortrolig med Sproget lykkedes 
det ham ved en Forening af Snildhed og ihærdig Energi at komme
i Forbindelse med indflydelsesrige Blade, derefter med Grev Chaudordy, 
som beklædte en høj Stilling i Udenrigsministeriet, og med 
selve Ministeren, Drouyn de Lhuys. En Deputation af Nordslesvigere,
som i Okt. 1864 kom til Paris for at paakalde Frankrigs 
Bistand til en national Løsning, fik ved hans Mellemkomst Avdiens 
hos Ministeren, og han var dens Tolk. Faa Dage efter opsøgte 
han i Biarritz Grev Bismarck og havde med ham en Samtale om 
det slesvigske Spørgsmaal (udførlig refereret i H.s 1875 udgivne 
Skrift «A travers la diplomatie, 1864-67»), som førte til mange 
senere Møder i Aarene indtil 1870. Hans Opgave var, og har i 
alle de efterfølgende Aar været, at hidføre en national Løsning 
ved det danske Nordslesvigs Tilbagegivelse; han havde vundet den 
franske Regering herfor, og Bismarck stillede sig paa det Tidspunkt 
ingenlunde afvisende dertil. Under et Ophold i Kjøbenhavn
udviklede der sig med den daværende Justits- og Kultusminister 
Heltzen en Episode, som gjorde megen Opsigt, gav Anledning til 
en stor Debat i Folketinget og endte med Heltzens Afskedigelse
(30. Marts 1865). Gasteiner-Overenskomsten i Sommeren 1865 vakte 
megen Indignation i Evropa; Bismarck, som til Krigen imod 
Østerrig behøvede Italiens Alliance og Frankrigs Tilladelse til 
denne, stillede sig derfor imødekommende til en Deling af Slesvig,
og H. arbejdede ivrig i denne Retning, navnlig ogsaa ved at 
foranledige Morins Interpellation i Deputeretkammeret (Marts 1866), 
ligesom han paa dette Tidspunkt traadte i Forbindelse med Thiers. 
I de følgende Maaneder færdedes H. i Tyskland, havde atter flere 
Sammenkomster med Bismarck, som nu erklærede sig villig til 
officiel Underhandling, og samtidig arbejdede han hos den franske 
Regering for at vinde dens kraftige Understøttelse. Det er 
ubestrideligt, at han har væsentlig medvirket til den Bestemmelse om 
Nordslesvigs Tilbagegivelse, som fra Fredspræliminærerne gik over
i Prager-Fredens Artikel 5. I Avg. 1866 benyttedes han af den 
franske Regering i en fortrolig Sendelse til Bismarck for at 
indlede det uheldige Forsøg paa at opnaa en Territorialafstaaelse ved 
Rhinen. Uagtet de Forhandlinger, som Preussen aabnede med 
Danmark om Artikel 5, forud vare anlagte saaledes, at de maatte 
strande, vedblev H. dog at virke utrættelig for Sagen, og det var 
ham, som, om ikke just foranledigede, saa dog organiserede de 
franske Deputeredes og Journalisters Besøg i Kjøbenhavn i Avg. 
1867. Efter nogle Aars fortsatte politiske og journalistiske
Virksomhed udtraadte H. i Jan. 1869 af den danske Statstjeneste og 
blev s. A. fast Medarbejder af det officielle Blad «Moniteur 
universel». Efter Dannelsen af Olliviers liberale Ministerium (Jan. 
1870) traadte han i officiel Forbindelse med det franske Udenrigsministerium. 
Efter Udbruddet af Krigen i 1870 sendtes han af 
Udenrigsministeriet til London for at virke i den engelske Presse,
og hertil knyttede sig efter Sedan, under den saakaldte nationale 
Regering, en hemmelig Sendelse for at erfare Tysklands 
Fredsbetingelser. Efter Majdagene 1871 vendte H. tilbage til Paris  og 
kom snart i Forbindelse med Gambetta, hvem han «forsøgte at 
lære Tysk». De følgende bevægede Aar knyttede ham stedse 
nøjere til Udenrigsministeriet, og under de hyppig vexlende 
Regeringer lykkedes det ham ikke blot at bevare sin Stilling, men 
at vinde forøget Tillid. Om de forskjellige Konstellationer, under
hvilke han arbejdede, og om de ham betroede fortrolige Sendelser 
har han givet en Beretning i sit Skrift «Les coulisses de la 
diplomatie, 1864-79». Fra 1876 udgav han i Paris Ugebladet «l'Europe 
diplomatique». I 1879 vendte han med Familie tilbage til Danmark, 
maaske med den Tanke at blive her, men Sorgen over den ældste,
begavede Datters pludselige Død bidrog til at føre ham tilbage til 
Paris, hvor han gjenoptog sit Arbejde, nu væsentlig rettet paa at 
hidføre en Tilnærmelse mellem Frankrig og Rusland. I 1882 
betroedes ham en Sendelse til Rom, efter hvilken han fik Æreslegionens
Officerkors. I April 1887 blev han udnævnt til Conseiller 
d'ambassade, hører saaledes til det franske diplomatiske Korps og blev 
s. D. naturaliseret som fransk Borger; den nævnte Stilling beklæder 
han endnu. 

C. St. A. Bille.



Hansen, Jens Olaus, 1795-1854, Departementschef og Retslærd, 
blev født paa Giesegaard 22. Febr. 1795 og var en Søn af 
Forpagter paa Fuirendal Hans H. og Anne Elisabeth f. Schow. 
Hans Farfader var Møller, dennes Forfædre Bønder. Opdraget paa 
Landet og bestemt til Landvæsenet blev H. 16 Aar gammel, inden 
han fik taget fat paa Studeringerne. Dog opnaaede han, privat 
dimitteret til Universitetet, at blive Student allerede i 1813. Efter
at have taget 2. Examen i 1814 kastede han sig med stor Iver 
over det juridiske Studium og tog efter blot 2 Aars Forløb juridisk 
Embedsexamen, uagtet han som Student havde maattet ernære sig 
selv og delvis tillige sin P'amilie, for hvilken det var gaaet tilbage, 
ved at manuducere til juridisk Examen. I 1819 vandt han 
Universitetets Guldmedaille for en Afhandling: «Udvikling af den 
preussiske og den danske Proceslovgivnings forskjellige Grundsætninger
med Hensyn til Dommerens Deltagelse i Processen» (trykt 
i «Nyt jurid. Arkiv» XXVII). H. indtraadte i 1820 paa Embedsbanen 
som Underkancellist i det danske Kancelli. Kort efter drog 
han bort paa en saarig Udenlandsrejse med offentlig Understøttelse
og Forpligtelse til især at studere Jus publicum og Proceslovgivningen. 
Den sidste helligede han sin største Opmærksomhed. 
Rejsen foretoges i Forening med hans samtidige, Juristen P. G. 
Bang. Denne var da forlovet med sin senere Hustru, en Datter 
af Kapitajn og Proprietær Lorentz Fribert paa Annebjærggaard
og Ulrikke Eleonore Svane f. Trøjel, og efter Hjemkomsten fra 
Udlandet i 1823 blev H. forlovet samt i 1826 gift med den 
yngre Søster Christine Vilhelmine. De saaledes besvogrede Mænd 
forbleve Livet igjennem nøje knyttede til hinanden. H. blev i 
1827 surnumerær og s. A. virkelig Assessor i Landsover- samt Hof- 
og Stadsretten. Der fra gik han i 1831 over i Administrationen som 
Kommitteret i Rentekammeret, hvor han fik Forstvæsenet under 
sig, og forblev i denne Stilling indtil 1840. Men samtidig var han 
fra 1832 Medlem af Direktionen for Universitetet og de lærde 
Skoler. Her fandt han sin Hovedvirksomhed som administrativ 
Embedsmand. Indtil 1834 var han 3., derefter og til 1848 2. 
Medlem af Direktionen og i lange Tider det mest indflydelsesrige 
Medlem. I 1848 blev han Chef for 2. Departement i 
Ministeriet for Kirke- og Undervisningsvæsenet; men da dette var 
Departementet for alle med Undervisning og Skolevæsenet forbundne 
Anliggender, var Virksomheden væsentlig den samme. Han gik af 
fra sit Embede i 1853, vistnok fordi han, som i 1851 var bleven
konstit. Domænedirektør, da P. G. Bang blev Minister, nu atter 
maatte afstaa denne Stilling til Bang og ikke ønskede at træde 
tilbage i Departementet. Som Embedsmand nød H. almindelig 
Anerkjendelse. Han blev i 1844 extraordinær  Assessor i Højesteret, 
blev Konferensraad i 1847 og Kommandør af Danebrog i 1851.

Inden H.s Kræfter og Interesser fuldstændig bleve optagne af 
hans administrative Virksomhed, dyrkede han ved Siden heraf den 
juridiske Videnskab. Han var 1826-28 Forstander for og Lærer ved 
det juridiske praktiske Selskab i Kjøbenhavn og blev i 1828 ved
Siden af sin Stilling som Dommer i Landsoverretten udnævnt til 
at holde Forelæsninger over dansk Ret ved Universitetet og til at 
deltage i Examinationen. Inden han tiltraadte nogen af disse 
Stillinger, havde han skrevet og udgivet sit Hovedværk: «Systematisk
Fremstilling af det danske Skiftevæsen» (1825, 2. Udg. 1827, 
3. Udg. 1837). H. havde allerede ved sin ovennævnte Prisafhandling 
hendraget Opmærksomheden paa sig. Ørsted siger i sin 
«Forerindring» til H.s Skifteret: H. har «set sig i Stand til af en hidtil 
saa godt som ubearbejdet, men vanskelig og meget indgribende 
Del af vor Lovkyndighed at levere en systematisk Fremstilling, 
hvorved den paa én Gang er bragt saa vidt som kun faa andre
Afsnit af vor Lovkyndighed)); «baade Theoretikeren og Praktikeren 
maa yde Forfatteren sin varmeste Tak for den skjønne Gave». 
«Man skal ikke let kunne nævne nogen til Skiftevæsenet henhørende
Gjenstand, som Hr. Forfatteren har forbigaaet . . ., og ligesom man 
rinder Beviser paa hans udstrakte og nøjagtige Detailkundskab til 
vore Love, saaledes sporer man i det hele Værk hans systematiske
Aand, hans grundige Tænksomhed, hans skarpe, sunde Dømmekraft.» 
Ørsteds gunstige Opfattelse af Bogen er lige saa rigtig, som 
hans Glæde over den er let at forstaa. Den danske juridiske 
Videnskab var som bekjendt i Begyndelsen af det 19. Aarhundrede 
i en ret daarlig Forfatning. Lærebøgerne vare bundne i 
overleverede romanistiske og naturretlige Systemer, magre i Indhold og 
fremmede, ja fjendtlige over for mangt og meget fornuftigt i 
Retsanvendelsen. Ørsted bragte ved sit Kæmpearbejde alt paa Fode. 
Men Ørsted var ikke Universitetslærer, skrev ikke Lærebøger, gav 
overhovedet ingen systematisk Behandling af Retsstoffet. Derimod 
paavirkede han samtidige og navnlig yngre retslærde. Blandt disse 
indtager H. den særlige Plads at være den første, som anvendte
Ørsteds indtrængende realistiske Methode over for Retsstoifet og 
dertil fyldestgjorde de systematiske Krav fuldt ud i sin «Fremstilling», 
der var lige, saa vel egnet til Lærebog som til Haandbog for 
praktiske Jurister. Saaledes kom H.s Bog til at tjene som et fortrinligt 
Mønster paa en Lærebog i dansk Ret, hvilket er saa meget mere 
paaskjønnelsesværdigt, som han skrev om et hidtil næsten 
fuldstændig ubearbejdet Æmne og tilmed et saadant, hvor Udviklingen 
fra Lovgrundlaget (Chr. V's Lov) var meget stor og væsentlig bygget 
paa Praxis. Bogens 3 Udgaver vidne om, at ogsaa Praktikere i 
fuldt Maal satte Pris paa den. 

Desværre blev H.s videre litterære Virksomhed hemmet af 
hans administrative Embedsgjerning; der foreligger fra 1837-39 
1. Dels 1. og 2. Hæfte af «Bidrag til den danske Civilproces», men 
Fortsættelsen kom aldrig. H. var en kort Tid Medudgiver af
«Jurid. Tidsskrift» (17.-19. Bd.) og skrev heri Domsudtog.

Han var en ejendommelig original og bestemt Natur. Paa 
den ene Side imødekommende og derfor afholdt, paa den anden 
Side vel i Stand til at sætte sin Mening igjennem paa saglige 
Omraader. Politiker var han ikke. H. var en smuk Mand og i 
sin Ungdom en glad Natur. Men efter at have mistet sin skjønne
Hustru (35 Aar gammel, i 1839) blev han alvorlig og ordknap. 
I sine sidste Leveaar var han -- ved Siden af sin Embedsgjerning -- 
optagen af Bestyrelsen af sin Landejendom, Emdrup Ladegaard. 
Der døde han 14. Avg. 1854.

Erslev, Forf. Lex.

V. Bentzon.



Hansen, Jep, 1785-1860, konstit. Superintendent,
tilhørte en gammel sønderjysk Bondeslægt og fødtes 10. Marts 1785 i Sønder 
Ønlev i Hjortkjær (Jordkjær) Sogn, vest for Aabenraa. Faderen 
var Gaardmand Peter Hansen, Moderen Bodil f. Jørgensen. Efter 
at være oplært i Landsbyskolen og ved Bondearbejde kom han,
22 Aar gammel, paa Seminariet i Tønder, hvorfra han efter 2 Aars 
Forløb kom i Flensborg Skole. 1812 afgik han til Universitetet i 
Kiel. For at faa Udkommet maatte han tage Huslærerpladser, 
men blev dog theologisk Kandidat 1818 og valgtes 1821 til Præst 
i sit Fødesogn. 28. Jan. 1823 ægtede han i Kiel Henriette Caroline 
Elisabeth Eckermann, Datter af den. theologiske Professor E. 
Hun døde 27. Maj 1835. Siden forblev H. ugift. I mange Aar 
virkede han som Præst, lidet kjendt uden for sin nærmeste Kreds 
og lidet politisk udpræget. Men da Oprøret udbrød 1848, kunde 
han efter sin loyale Natur ikke gaa med dertil, og da han nægtede 
Lydighed mod «den provisoriske Regering», maatte han forlade sit 
Hjem og gaa til Fyn. Da Krigen afløstes af en Stilstand, kom 
han tilbage til Hjortkjær, hvor han blev modtagen med Glæde af 
sine Sognefolk. Men da han imidlertid var afsat (28. Juli 1848) af 
Oprørsregeringen, der havde et villigt Redskab i hans Provst, 
Rehhoff i Aabenraa, saa maatte han atter rejse bort. Endelig, 
i Jan. 1850, var Regeringskommissionen i Stand til at gjenindsætte 
ham. S. A. blev han tillige konstitueret som Superintendent for 
de slesvigske Menigheder med dansk Kirkesprog og som Provst i 
Aabenraa Provsti. Da næsten alle Præsterne havde sluttet sig til 
Insurrektionen, mødte H. megen Modstand, ikke at tale om den 
Haan og Spot, han blev udsat for ved sit uslebne, noget bondeagtige 
Væsen. I at klare de Vanskeligheder, som Fjærnelsen af 
de gamle og Indsættelsen af nye Præster frembød, havde han en 
væsentlig Støtte i Amtmand Heltzen i Aabenraa. 1854 hævedes 
hans Konstitution som Superintendent, efter at U. S. Boesen var 
bleven Biskop i hele Slesvig. H. udnævntes da til Overkonsistorialraad;
Provstiet beholdt han til 1857. I sine sidste Aar var han 
svagelig, men blev dog i Præsteembedet, støttet af en Kapellan, 
indtil sin Død, 5. Okt. 1860.

H. var ikke nogen overlegen eller fintdannet Personlighed; 
hans Naivitet var lige saa stor som hans Selvbevidsthed; men af 
Ydre var han en anselig Mand, og han besad Mod og Djærvhed, 
ja, noget imponerende i sin Fremtræden. I sin Menighed var han 
afholdt som en Mand af Folket, der vilde alle vel, ofte opbrusende 
i Heftighed, men ærlig og retsindig i sin hele Færd. Hans 
Forfattervirksomhed indskrænkede sig til Meddelelser om Sagn og 
Oldsager fra hans Fødeegn. Han efterlod 2 Døtre, af hvilke den ene 
er gift med Biskop C. F. Balslev i Ribe (s. I, 468), og den anden, 
Faderens trofaste Medhjælper i hans senere Aar, er optraadt som 
Forfatterinde.

Illustr. Tid. II, Nr. 56. 
Fædrelandet 1860, Nr. 238.
Alberti, Schlesw.-Holst.-Lauenb. Schriftsteller- Lex. 
Zeitschr. f. Schlesw.-Holst.-Lauenb. Gesch. XIX, 79.

H. F. Rørdam.



Hansen, Jep Peter, 1767-1855, Forfatter, 
var en Søn af Lærer Peter Hansen i Vesterland paa Sild, hvor han fødtes 8. Juli 
1767. Sin Ungdom tilbragte han som Sømand og Navigationslærer,
indtil han Aar 1800 ansattes som Lærer i sin Fødeby og 
senere i samme Stilling i Keitum. Fra 1809 udgav han forskjellige 
Smaabøger i sildringsk Mundart, deriblandt et Skuespil, end videre 
nogle astronomiske og mathematiske Lærebøger og Tabeller,
ligesom han forfærdigede Planiglober, opfandt en forbedret Kornvægt 
o. a. m. 1829 fratraadte han sit Embede, blev  1834 criminaliter 
tiltalt og straffet, men døde først 9. Avg. 1855.

Lübker u. Schröder, Schlesw.-Holst.-Lauenb. Schriftsteller-Lex. 
Alberti, Schlesw.-Holst.-Lauenb. Schriftsteller-Lex.

P. Lauridsen.



Hansen, Johan Emil Victor, f. 1837, Søofficer. 
V. H. er født i Kjøbenhavn 9. Okt. 1837 og Søn af ovennævnte Kammermusikus 
Chr. Julius H. (VI, 604). Han blev Søkadet 1850, Lieutenant 
1857, Premierlieutenant 1868, Kapitajn 1874 og Kommandør
1885. Efter de sædvanlige Udkommandoer som subaltern Officer, 
blandt hvilke Togter kan nævnes 1862-63 et med Korvetten 
«Dagmar» til Middelhavet og Vestindien, var han nogle Aar ansat 
ved Søartilleriet og var 1862 en kort Tid Havnemester paa St. Thomas. 
Under Krigen 1864 gjorde H. Tjeneste i Korvetten «Heimdal»
og deltog saa vel i Affæren ved Rygen som i Kampen ved 
Helgoland. Senere sejlede han flere Aar som privat Dampskibsfører, 
bl. a. med den efter Kong Frederik VII's Død solgte Lystdamper 
«Falken» til Middelhavet. Fra 1870-81 var han 
næstkommanderende paa Søofficersskolen, hvor han tillige har været 
Lærer i Frihaandstegning, Navigation og Søkrigshistorie samt Chef 
for de Kanonbaade, hvormed Kadetterne i Eftersomrene 
udkommanderedes. Senere var han Fører for Skoleskibet «Georg Stage», 
tillige en kort Tid Chef for Søværnets Underofficersskole og har 
saaledes til forskjellige Tider virket ved alle Opdragelsesanstalter 
for vordende Søfolk. 1883-84 var han Chef for Briggen «Ørnen», 
1889 for Panserbatteriet «Lindormen» og 1891 Stabschef for dette 
Aars Ovelseseskadre. For nærværende Tid er han ansat som Stabschef 
hos Viceadmiralen.

Ved Siden af denne søfarende og tjenstlige Virksomhed har 
H. ogsaa arbejdet i litterær Retning. Fra 1881 har han saaledes 
været Redaktør af «Tidsskrift for Søvæsen» og saa vel herigjennem 
som gjennem Bladartikler o. a. søgt at hævde Marinens Betydning
for Landets Forsvar. End videre har han forfattet en Lærebog i 
Sømandsskab (1875) og omarbejdet Justitsraad Hjorths Beskrivelse 
af Østersøen og Finske Bugt (1875). 1885 udgav han en Samling 
Novelletter, betitlet «Under forskjellige Himmelstrøg», hvoraf nogle 
ere blevne oversatte, en enkelt endog paa Kinesisk. Stor
Fortjeneste har H. indlagt sig af Sportssagen, i det han i 1884 stiftede 
«Tidsskrift for Sport» (nu «Dansk Sportstidende») og virkede ved 
dette som Hovedredaktør indtil Juli 1892 med det Maal for Øje at 
udvikle Sporten, men samtidig at dæmme op for de Overdrivelser, 
denne af og til har været tilbøjelig til at gjøre sig skyldig i. Fra 
1888-92 udgav han en «Illustreret Idrætsbog», til Dels efter 
svenske Kilder. I det politiske Liv har H. ikke taget synderlig 
aktiv Del, uagtet han med sin alsidige Begavelse og livlige Karakter 
skulde synes at være særlig skikket derfor. -- H. blev 9. Okt. 1862 
gift med Hansine Marie Bøttzouw (f. 15. Sept. 1833), Datter af 
Skibskapitajn Peter Iversen B. og Kirstine Marie f. Giese. Begge 
hans 2 Sønner ere Søofficerer. 

C. With.



Hansen, Johan Frederik, 1799-1873, Bøssemager og Mekanikus, 
er født 25. Marts 1799 i Kjøbenhavn; Faderen var Bøssemager 
Jacob H. og Moderen Ane Marie f. Hausmann. Efter en 
mangelfuld Skolegang og uden anden Værkstedsundervisning end 
den, han fik paa Faderens Værksted, blev han 1824 ved dennes 
Død i hans Sted Bøssemager ved Kongens Regiment, til hvilket
han derefter var knyttet under dets vexlende Navne (Kronens 
Regiment, 5. Linjeinfanteribataillon) til 1845. Hans væsentlige 
Betydning ligger imidlertid i hans private Virksomhed. Det store 
mekaniske Talent, som han sad inde med, og som han bl. a. viste 
ved i en meget ung Alder at gjøre 2 større Ure med Slagværk,
udviklede han ved Selvstudium i Mathematik, Mekanik og Sprog 
og blev efterhaanden en søgt Mekanikus og Maskinbygger. Han 
byggede bl. a. en Savmaskine til en Broder, der var Snedkermester, 
og da den 1831 kom i Gang, dreves den af en Dampmaskine, som 
han ogsaa havde bygget. Da der imidlertid føjedes en Høvlemaskine 
til Savmaskinen, byggede han 1833 en ny Dampmaskine til den. 
Ogsaa til et Par Brændevinsbrænderier byggede han smaa 
Dampmaskiner, og han indtager i det hele en væsentlig Plads i 
Danmarks Maskinudvikling. 1840 gik han i Kompagni med C. A. 
Rames, der Aaret før fra Amerika havde hjembragt nogle 
Sømmaskiner. De etablerede ved deres Hjælp en Sømfabrik her (fra
1853 i Rabeshave paa Christianshavn), søgte at skaffe den Filialer 
i Tyskland og havde et Valseværk til dens Brug i Sverige. Efter 
Rames' Død 1869 blev H. Eneindehaver af Fabrikken. 1838 var han 
Medstifter af Industriforeningen. Han døde 22. Dec. 1873. -- 
25. Juli 1830 ægtede han Nicoline Christine Svendsen (f. 24. Nov. 
1804 d. 16. Avg. 1875), Datter af Skibsfører Rasmus S. og Margrethe 
f. Brandt.

Handels- og Industri-Tid. 1833, S. 314.

C. Nyrop.



Hansen, Johan Frederik, 1810-73, Forstdocent,
blev født 3. Juni 1810 i Kjøbenhavn og var Søn af Vildthandler Peder H. 
og Ane Marie f. Dibel. H. blev  1832 dimitteret som Forstkandidat 
fra Kiel og tiltraadte det følgende Foraar en forstlig Studierejse, 
der varede 2 l/2 Aar, til Tyskland, Østerrig, Schweits, Frankrig og 
Italien. Faa Rejsen tog han Forstexamen ved det sachsiske 
Akademi i Tharand; efter sin Hjemkomst berejste han en Del af
Sjællands Skove, og i de følgende Aar, 1836-42, var han optaget 
af Assistent- og Planlægningsarbejder samt af Statstilsyn med private 
Skove. 1842 tiltraadte H. Pladsen som Forstdocent, der var bleven 
ledig ved Fallesens Død 1840; 1844 blev han Medlem af 
Forst-Examinationskommissionen og 1848 titulær Professor. -- 1844 ægtede 
H. sin Formands Enke, Nicoline Christiane Fallesen, f. Smith (V, 57). 
Efter at have virket som Forstdocent i over 30 Aar fratraadte 
han ved Nytaar 1873 denne Virksomhed og døde kort efter, 
19. Febr. s. A.

Allerede tidlig havde H. omfattet Planlægningen, «det forstlige 
Indretningsvæsen», med særlig Interesse, og Læren om Skovbrugets 
Økonomi, Industrilæren, blev senere hans Yndlingsfag; han har paa 
dette Omraade ydet noget særdeles betydeligt baade som Lærer og
som Forfatter. I «Et Afsnit af Læren om Skovbrugets Økonomi» 
(udg. efter Forfatterens Død 1877) viser han sig at indtage en 
mæglende Stilling mellem de to Partier, der baade her i Landet 
og i Tyskland stredes om Skovbrugets økonomiske Formaal. Des
værre var H. som Forstdocent lønnet saa knapt, at han maatte 
søge forskjellig anden Sysselsættelse; han var bl. a. Formand i 
«Kreditforeningen af Grundejere i de danske Østifter» fra 
Foreningens Stiftelse til sin Død. Hans mangesidige Virksomhed maa, 
vistnok i Forbindelse med en mærkelig Mangel paa Trang til at 
producere, bære Skylden for, at han ikke  naaede at faa udgivet 
noget større Arbejde. -- H. var gjennemgaaende afholdt af sine 
Elever; hans Optræden over for Kolleger var ofte præget af en vis 
Stivhed, der bragte ham til at indtage en temmelig isoleret Stilling, 
især efter 1863, da man, meget mod hans Ønske, havde flyttet 
Skovbrugsundervisningen fra den polytekniske Læreanstalt til Landbohøjskolen.

Erslew, Forf. Lex. 
J. F. Hansen, Et Afsnit af Læren om Skovbrugets Økonomi. 
A. Oppermann, Bidrag t. d. danske Skovbrugs Hist. 1786-1886.

A. Oppermann.



Hansen, Johan Gottfred Matthison, s. Hansen, Matthison-.



Hansen, Johan Henrik, 1807-52, Forfatter, 
er født 15. Maj 1807 i Kjøbenhavn og kom, mod sin Tilbøjelighed, til Handelen. 
Hans Hovedinteresser vare og bleve dog Læsning og Syslen med 
litterære Arbejder, og ved ihærdig Stræben lykkedes det ham ogsaa 
at erhverve sig en ikke ringe avtodidaktisk Viden. 1842 oprettede 
han en Boghandel og et Lejebibliothek i Kjøbenhavn, og hans 
fleste Skrifter ere derfor udgivne paa eget Forlag. 7. Marts 1840
ægtede han Charlotte Amalie Foss, Datter af Krigsraad, Toldassistent 
Michael Fosie F., og døde i Kjøbenhavn 16. Juli 1852. -- 
H. var en meget frugtbar Forfatter: han redigerede belletristiske 
Tidsskrifter («Lys og Skygge» (1837-38), «Magasin for underholdende
Læsning» (1838) o. fl.), samlede «Nytaarsgaven) o. l., 
hvortil det lykkedes ham at faa Bidrag fra adskillige bekjendte 
Forfattere, og udgav en stor Mængde originale Noveller og Digtsamlinger,
af hvilke flere (deriblandt «Det gyldne Alfabet» (1840) 
med Indledningsdigt af H. C. Andersen) have en overvejende religiøs Tone.

Erslew, Forf. Lex.
Øst,  Materialier t. et dansk biogr.-lit. Lex.

Sophus Bauditz.



Hansen, Johan Holm, s. Hansen, Holm-.




Hansen, Johan Jürgen Heinrich, 1804-46, Litterat; 
var født 18. Febr. 1804 l Gaarden ved Kiel, hvor Faderen, Peter H., 
var Lærer. Denne blev i Sønnens tidlige Barndom forflyttet til 
Brekendorf ved Slesvig. Moderen hed Augusta Magdalene f. 
Henningsen. H. gik i Slesvig Domskole, studerede Theologi i Berlin,
men tog ingen Examen, var nogle Aar Privatlærer, stiftede 1831 
«Eckernförder Wochenblatt» og deltog ved en omfattende 
Korrespondance til en Mængde tyske Blade og Tidsskrifter med stor 
Iver i den liberale Bevægelse i Slesvig. I nogle Aar førte han en 
livlig Brevvexling med Peter Hiort Lorenzen og stod i intim 
Forbindelse med Olshausen og Hegewisch. Bekjendt i videre Kredse
blev han først, da han i 1840 klagede til Slesvig Stænder over, at 
han var strøget af Valglisten, fordi han Aaret i Forvejen var 
mulkteret paa 50 Dlr. for et for Toldforvalteren fornærmeligt Avertissement 
i hans Blad fra en Vognmand. Det Aar blev Klagen afvist, 
men H., der imidlertid i sin Skuffelse over ikke at kunne faa 
Embede fra at nære forholdsvis venlige Følelser mod Danmark var 
bleven en fanatisk Slesvig-Holstener, kom 1842 igjen med sin Klage, 
og nu fandt Stænderne den begrundet, dog kun med 1 Stemmes 
Flertal. Fra nu af optraadte H. som en hidsig Agitator for Slesvigs 
Indlemmelse i det tyske Forbund og begyndte 1842 Udgivelsen 
af «Nordalbingische Blätter», men kom ikke videre end til 1. Hæfte. 
1846 kreerede Jenas Universitet ham til Dr. phil. Han døde 6. Okt. 
1846 ugift i Ekernførde.

L. Skau, P. H. Lorenzen, især S. 21 ff. 43 ff. 85. 91. 101 ff. 
Neuer Nekrolog der Deutschen XXIV, 965. 
Kieler Correspondenzblatt 1849, Nr. 116. 
Alberti, Schlesw.-Holst.-Lauenb. Schriftsteller-Lex. 

H. R. Hiort-Lorenzen.



Hansen, Johannes Nicolaj, f. 1855, Komponist. 
Nic. H., Søn af Mel- og Grynhandler Christian H. og Caroline f. Schmidt, 
fødtes i Kjøbenhavn 20. Febr. 1855. Uddannet af Kammermusikus
Chr. Schiørring og Organist Attrup virkede han fra 1872 som 
Violinist i forskjellige Orkestre, i hvilke han snart steg til at blive en 
vel anset Fører for Primoviolinerne, optraadte som Solist ved 
adskillige Koncerter og var Medlem af den bekjendte Neruda-Kvartet, 
indtil han fra 1. Sept. 1885 blev ansat som Musikdirektør ved 
Folketheatret. En Suite for Orkester, en Ouverture og flere mindre
Orkesterkompositioner af ham ere udførte i Tivoli, 3 Strygekvartetter
i Kammermusikforeningen, ligesom en Mængde Musik er arrangeret 
af ham for Tivoli og Folketheatret; udkomne ere nogle Sanghæfter,
2 Duetter for Violin og en Violinskole. 31. Dec. 1885 ægtede han 
Jørgine Theodora  Marie Erichsen, f. Jørgensen, Datter af Høker 
Jørgen Nielsen J. og tidligere gift med Musikdirektør C. E.

Schytte, Musiklex.

G. St. Bricka.



Hansen, Joseph Theodor, f. 1848, Arkitekturmaler. 
H., født i Randers 4. Jan. 1848, Søn af Skræddermester Thomas H. og Esther 
f. Davidsen, kom efter sin Konfirmation i Lære hos sin Onkel 
Malermester Lindstrøm i Randers og rejste efter 5 Aars Læretid
som Svend til Kjøbenhavn, hvor han fandt Erhverv ved Dekorationsarbejde 
i Ipsens og Wendrichs Terrakottafabrikker. Samtidig 
besøgte han Teknisk Institut og Kunstakademiets Skoler for at 
uddanne sig til Kunstner. H. har fra 1879-86 foretaget omfattende
Studierejser til Frankrig - i Paris var han en kortere Tid Bonnats 
Elev --, Italien og Grækenland; sidstnævnte Land besøgte han 
som Akademiets Stipendiat. Paa disse Rejser har H. uddannet sig 
til en meget dygtig Arkitekturmaler, og hans Arbejder have paa de 
aarlige Udstillinger altid vakt berettiget Opmærksomhed; de udmærke 
sig ved smukke Motiver, livfuld Opfattelse og omhyggelig Udførelse. 
H. er repræsenteret paa den kgl. Malerisamling med et Billede fra 
Palazzo Borghese. Kunstneren ægtede 1873 Anna Maria
Kirstine Thygesen, Datter af Arbejdsmand Jens T.,
men blev Enkemand allerede efter 3 Aars Ægteskab.

H. R. Baumann.



Hansen, Julie Johanne Christiane, 1835-95, Skuespillerinde. 
Fru H., som er næstyngste Datter af
Komponisten H. Chr. Lumbye og Georgine Marie f. Hoff,
er født i Kjøbenhavn 11. Juni 1835. Hun var som ung
i Besiddelse af en ualmindelig smuk og omfangsrig
Altstemme, der uddannedes først af Rud. Bay, senere af
Carl Helsted, og skulde have debuteret som Sangerinde
paa det kgl. Theater, hvad der dog ikke blev til
noget. Scenen betraadte hun første Gang 11. Nov. 1851
paa Kasinos Theater og vedblev at virke her, særlig
i Operette- og Sangspillet, indtil hun i Efteraaret
1855 fulgte med det af Kammerraad H. V. Lange dannede
Selskab til Hoftheatret og i Efteraaret 1857 videre
med ham til det af ham oprettede Folketheater paa
Nørregade. Det varede ikke længe, inden hun her
udviklede sig til en betydelig Kunstnerinde, og med
sin tørre, men saa forunderlig frodige og drastiske
Komik skabte hun i Lystspillet, Farcen, Operetten
og Sangspillet en Række fortrinlige Figurer, alle
gjennemsyrede af det naturligste og elskværdigste
Lune. Derfor blev hun ogsaa i Aarenes Løb en af
Theatrets allerbedste Støtter og Publikums erklærede
Yndling, som var sikker paa alene ved sin Indtræden
paa Scenen at blive hilst med Latter og Bifald. Hun
ægtede 19. Okt. 1867 Kammerraad Lange, overdrog efter
hans Død (29. Jan. 1873) Folketheater-Privilegiet
fra 1. Juni s. A. til Aktieselskabet «Kjøbenhavns
Hippodrom», men vedblev i øvrigt at virke ved Theatret
som tidligere. Hun giftede sig paa ny 15. Avg. 1874,
med Skuespiller Carl Christian Jørgen Hansen, ældste
Søn af nedennævnte Skuespiller Jørgen Christian H.,
og hørte til Folketheatrets bedste og paalideligste
Støtter, til hun i 1889 forlod denne Scene for at
tage Engagement ved Kasino. Ogsaa her har hun skabt
flere fortræffelige Figurer, men hendes Talent har dog
aldrig vist sig i saa rigt et Lys som paa Nørregades
mindre Scene, hvor hun, understøttet af mangeaarige
Kolleger som H. Kolling og O. Zinck, ret har kunnet
give sit komiske Lune frie Tøjler.  Hun døde 7. Okt. 1895.

Edgar Collin.



Hansen, Julius, s. Hansen, Jens Julius (ovfr. S. 9).



Hansen, Jørgen, --o.1543, Lensmand, sædvanlig kaldet
Jørgen Skriver, var Søn af Hans Skibbygger, Borger
i Ribe. Han har formodentlig faaet en gejstlig
Uddannelse, inden han opnaaede 
at blive Skriver (Sekretær), maaske allerede hos Kong Christian II, 
medens denne var sin Faders Statholder i Norge. Allerede i Marts 
1514, inden han blev Lensmand i Bergen, fik han adeligt Skjold, 
men maatte dog endnu samme Aar og langt senere nøjes med 
Titelen som «beskedelig Svend» eller «ærlig og fornumstig Mand»,
saa hans Adelskab maaske er selvtaget. Paa Bergenhus afløste han 
1514 Sigbrits Broder Herman Villumsen som Lensmand. Han viste 
sig i denne Stilling som en djærv, særdeles virksom, men noget 
stræng og selvraadig Mand, der med Kraft hævdede Kongens 
Rettigheder over for Adel og Gejstlighed og ikke mindst over for 
det lybske Kontor i Bergen eller andre fremmede handlende. 
Bergenhus omdannede han til en stærk Fæstning; men ogsaa over 
for Almuen viste han sig som en Stræng Skatteopkræver, hvilket 
ogsaa medførte Uroligheder blandt denne. Kort sagt, han var ret 
en Lensmand efter Christian II's Hjærte. Hans egenraadige Fremfærd 
mod Bispedømmet i Bergen og andre gejstlige Forhold bragte 
ham i Strid med Ærkebiskoppen Erik Valkendorf, og han havde 
stor Del i, at denne forlod Norge og senere begav sig til Rom, 
hvor han indgav en lang Klage til Paven over J. H. For øvrigt 
viser J. H. sig i sine endnu bevarede Lensregnskaber som god 
Katholik, der gav adskilligt Vox og andet til Kirker og Klostre, 
til Messer eller lignende. Han havde imidlertid i Marts 1523 
begivet sig til Danmark, hvor han overbragte Christian II et meget 
velkomment, betydeligt Skattebeløb fra Norge, lige som Kongen var
i Færd med at forlade Landet. Denne sendte da «sin Sekretær 
og Statholder i Norge», J. H., til Amsterdam i vigtige Ærender. 
Dog synes det, som J. H. først har begivet sig tilbage til Bergen, 
hvor han betroede Slottet til en gejstlig Mand, Hans Knudsen, og 
der fra til Nederlandene. Her tog han Ophold i Staden Kampen, 
hvor han ogsaa tog Borgerskab, men benyttedes jævnlig af Kongen 
til Underhandlinger med fremmede Landsknægtoberster eller i 
lignende Sager. I sine Skrivelser til Kongen viser han sig stadig 
som en djærv og frimodig Mand, der især fraraadede ham at gjøre 
uoverlagte Skridt eller lade sig bedrage af fremmede Æventyrere. 
1525 gav Kongen ham i Forening med Claus Kniphoff og Jørgen 
Stegentin Fuldmagt til som Kongens «Kapitajner» at foretage et 
Søtog mod Bergen, hvorpaa J. H. skulde indsættes til Statholder
nordenfjælds; men J. H. fraraadede stærkt Foretagendet som 
uoverlagt og kom heller ikke med paa det uheldige Tog. Dog forlangte 
Lybek i Anledning af dette Tog J. H. straffet af Raadet i Kampen,
hvilket dog afværgedes ved Kongens Indgriben. J. H. synes heller 
aldrig at have haft ret Lyst til at lede større krigerske Foretagender,
hvortil han næppe har følt sig skikket. Han ægtede netop paa 
denne Tid (1526) en ung Pige fra Kampen efter først at have 
raadført sig med Kongen, der lod ham forstaa, at han hellere saa,
«at hans Tjenere levede skjelligen efter Guds Lov end anderledes». 
Ogsaa dette tyder paa, at han oprindelig har været gejstlig, ligesom 
han ogsaa anvender latinske Talemaader i sine Breve. Denne
Hustru døde imidlertid allerede 1527 i Barselseng, hvorpaa J. H. i 
den følgende Tid atter viste sig meget virksom i Kongens 
Anliggender. 1531 fulgte han med Kongen til Norge; 10. Jan. 1532 
har han fra Tønsberg opfordret Eske Bille paa Bergenhus til at
slutte sig til Christian II; i Bergen ventede man hans Ankomst til 
Vesterlandet med et Par Hundrede Landsknægte; men han sendtes 
af Christian II o. i Marts til Nederlandene, dels for at 
fremskynde Hjælps Afsendelse der fra, dels for at overbringe Kejser
Carl V, som han traf i Regensburg i Maj eller Juni, Nordmændenes 
Hyldingsbrev af Kongens Søn, Prins Hans, som Norges Arveherre, 
hvorpaa han vendte tilbage til Amsterdam. Senere hører man intet 
om ham; i Grevefejden eller de følgende Tiders Begivenheder synes 
han ikke at have taget større Del. Dog levede han endnu 1543 i 
Holland (Dipl. Norv. XI, 761).

Personalhist. Tidsskr. 2. R. V, 212. 
Y. Nielsen, Bergens Hist. S. 268 ff. 
Allen, De tre nord. Rigers Hist. III, 1, 127; 2, 80 ff.; IV, 2, 216; V, 116 ff. 
Heise, Christiern II i Norge S. 90.

A. Heise.



Hansen, Jørgen, 1613-73, Renteskriver, 
blev født i Aalborg 14. Febr. 1613 og var en Søn af Hans Jørgensen og Maren Christensdatter. Efter først at have været paa Skriverstuen hos 
Lensmanden paa Aalborghus og senere i Handelslære hos Borgmester 
Hans Sørensen i Aalborg kom han 1635 i Tjeneste hos Rentemester
Jørgen Vind og blev 1641 kgl. Renteskriver. Han vedblev 
dog at være nøje knyttet til den Vindske Familie og ledsagede i 
de følgende Aar Jørgen Vind paa flere diplomatiske Sendelser. 
Efter Krigen udvalgtes han 1646 til at gjøre Regnskabet op med 
Statens Kreditorer, og desuden overtog han Møntregnskaberne. Da 
han ved disse Hverv havde vist stor Duelighed og Redelighed, 
udnævntes han 1655 til øverste Renteskriver, og i Nov. 1660 
overdroges det ham og en anden Renteskriver at give en Fremstilling
af Rentekammerets tidligere Ordning samt gjøre Forslag til 
Forbedringer deri og til Forretningernes Fordeling. 1661 fik han ny 
Bestalling som Overrenteskriver, en Stilling, som han beklædte til 
sin Død, 6. Dec. 1673. Med sin Hustru, Kirstine Knudsdatter,
som han ægtede 1646, havde han bl. a. Datteren Gertrud, der 
blev gift med den kgl. Historieskriver Vitus Bering (II, 120). 

Univers.-Progr. 19. Dec. 1673. 
Hist. Tidsskr. 5. R. I, 60 ff.

L. Laursen.



Hansen, Jørgen, 1802-89, Biskop, 
stammer fra en gammel Bondeslægt i Angel og Sundeved. Faderen, Chr. H., var Smed i 
Tandslet paa Als, Moderen hed Anna Cathrine f. Schmidt. Han er 
født 12. Febr. 1802 og blev, 4 l/2 Aar gammel, sendt til Byens Skole. 
Her blev Biskop Plum ved en Visitats opmærksom paa den 
opvakte Dreng og sagde til ham: «Af dig kan der blive noget». 
Disse Ord bleve bestemmende for hans Fremtid, Forældrene lode 
ham nu undervise, saa han 1819 kunde tage Artium i Kjøbenhavn. 
1823 tog han theologisk Embedsexamen og levede dels af at 
undervise i Kjøbenhavn, dels som Huslærer i Hørup paa Als, indtil han 
1827 blev Præst i Ballum i Lø Herred. Her vakte han Opmærksomhed 
ved den Energi og Dygtighed, hvormed han bragte Skole- 
og Fattigvæsenet i Orden. 1830 kaldtes han af Hertugen af 
Augustenborg til Notmark paa Als, hvor han fortsatte sin 
Virksomhed i samme Retning og paa Tysk skrev et Par Afhandlinger 
om Fattigvæsenet. Men han kom hurtig i et fjendtligt Forhold til 
sin Patron, dels ved at understøtte Bønderne i deres talrige 
Retstrætter med ham, dels ved 1834 at forhindre hans Klients, 
Dr. Steffens', Valg til Stænderdeputeret. Han sluttede sig i det
hele med stor Iver til de Bestræbelser, der gjordes for at værge 
Danskheden i Slesvig, og har skrevet den første Artikel i Bladet 
«Danevirke»: «Om Undervisning i Tysk i de nordslesvigske 
Almueskoler». 1845 kaldtes han af Kongen til Sognepræst for Egen, 
ligeledes paa Als. 11. Febr. 1848 udnævntes han tillige til Biskop
over Als og Ærø, men først 9. April 1849 ordineredes han sammen 
med Monrad. Han var 1848 bleven Medlem af den Kommission, 
der under Vaabenstilstanden skulde styre Hertugdømmerne i 
Kongens Navn, men da der fra tysk Side lagdes den saa mange 
Hindringer i Vejen, at dette blev umuligt, maatte den indskrænke sin
Virksomhed til hans Bispedømme.

H. var imidlertid allerede den Gang kommet stærkt i 
Opposition til hele den Retning, den danske Politik tog; han var af 
de Mennesker, der indtage deres eget Standpunkt paa en saa 
bestemt Maade, at de altid komme i Opposition mod det bestaaende. 
I de liberales Øjne var han stokkonservativ, men over for 
Magthaverne hævdede han til enhver Tid Befolkningens Ret. Han maa 
nærmest kaldes Helstatsmand, men Tanken om Slesvigs Deling var 
ikke fremmed for ham; vist er det, at han hverken var national 
eller liberal paa den Maade, som disse Ord opfattedes i Tiden 
mellem 1848 og 64. Han var i Kjøbenhavn under Kasinomøderne, 
og den Gang sagde han til Minister Bardenfleth: «De Folk ere 
gale; det er en lige saa stor Separatisme som den anden», nemlig
Slesvig-Holstenismen. Under Grundlovsforhandlingen skrev han til 
Ministeriet, at Grundloven kun vilde bringe ondt over Landet, og 
denne Mening fastholdt han. Det kan derfor ikke undre os, at 
trods hans danske og loyale Sind maatte Forholdet mellem ham
og de forskjellige Regeringer, han virkede under, tit være noget køligt.

Netop denne H.s oppositionelle Stilling til den danske Politik 
skaffede ham en blidere Medfart fra preussisk Side efter 1864, end 
der blev andre dansksindede Præster til Del. Han erklærede, at 
han vilde holde den Ed, han havde aflagt til Kong Christian IX,
men han ansaa det ikke for stridende imod den at adlyde den 
bestaaende Magt. Da Bispedømmet for Als ophævedes, fik han 
selvfølgelig Afsked som Biskop, men med Pension af sin Gage fra 
den Del af Stiftet, der var bleven preussisk; han betragtede det 
som en Uretfærdighed, hvad det vel ogsaa var, at den danske
Rigsdag ikke vilde gaa ind paa at supplere Pensionen for Ærøs 
Vedkommende. Sit Præstekald beholdt han. De nye Magthavere 
søgte i Begyndelsen at drage ham nærmere til sig; 1867 opfordrede 
Regeringen ham til at stille sig til Valg til den preussiske Landdag;
men dette afslog han, vel vidende, at en saa bestemt dansksindet 
Mand ikke paa én Gang kunde være preussisk Embedsmand og 
aktiv Politiker. 1877 holdt han under stor Deltagelse 50 Aars 
Jubilæum som Præst og næste Aar Guldbryllup med Anne Margrethe 
f. Schwensen (f. 1802), Datter af Konsistorialraad Chr. S. i Hørup
(d. 1845) og Lucie f. Jensen. Men endnu mere end 10 Aar derefter 
var han virksom og aandsfrisk. Han skrev i sin høje Alderdom 
«Om Menneskeslægtens Religionsformer» (1877), hvor han søgte at 
vise, at Hedenskabet, Muhamedanismen og Jødedommen kun vare
politiske Institutioner, Kristendommen derimod alene den fra Himlen 
sendte Aand, der skal gjennemtrænge alle Institutioner, som kun 
ere Midler til at gjøre Aanden gjældende. Hans Prædiken bar 
Mærket af hans ejendommelige Theologi; men medens den ofte 
fremtræder uklart i hans Skrift, var han en fortrinlig Prædikant, 
der til det sidste havde sin Kirke fuld hver Søndag. Hans 
Prædiken havde vistnok en Bøjning hen imod Rationalismen, men enhver
Tanke eller Erfaring, som han optog i sig, blev præget af hans 
ejendommelige Personlighed og fremtraadte i ualmindelig Grad som 
hans egen. H. N. Clausen skal have kaldt ham «en mærkelig 
Avtodidakt». Han havde ogsaa baade en saadans Fejl og Fortrin. 
-- H. døde 19. Avg. 1889. Paa hans Kiste laa en Sølvkrans med
Indskrift: «Minde om den elskelige Biskop H. fra hans Menighed». 
Han var 1860 bleven Kommandør af Danebrog og blev 1877 
dekoreret med den preussiske Kroneordens 2. Klasse.

H. var ikke for intet oprundet af en slesvigsk Bondeslægt; 
han var støbt af samme Malm som hans samtidige, der værgede 
deres Land mod Fortyskningen i trange Tider; men ligesom andre 
af disse Mænd var han noget ubevægelig og utilgængelig for Grunde; 
det bliver altid en tvivlsom Fordel, naar en Mand, der naar en 
høj Alder, kan rose sig af i ingen Henseende at have forandret 
sine Anskuelser om politiske og sociale Spørgsmaal, hvor meget 
end de Tider, i hvilke disse Anskuelser skulle gjøre sig gjældende,
ere omskiftede.

Sønderjydske Aarbøger 1889, S. 21. 
Erslew, Forf. Lex. 
Elvius, Danmarks PræsteHist. 1869-84 S. 652. 
Illustr. Tid. 1888-89, Nr. 49. 
Kal. Danmark 1890.

L. Koch.



Hansen, Jørgen Christian, 1812-80, Skuespiller og Sanger. 
Chr. H., der var ældre Broder til den ovfr. (VI, 609) omtalte 
Skuespiller Edvard H., fødtes i Kjøbenhavn 24. Maj 1812 og røbede 
tidlig musikalske Anlæg, hvorfor Faderen lod ham undervise i 
Violinspil af Kapelmusikus Wexschall. Den udmærkede Lærer 
haabede at gjøre Drengen til en sand Virtuos, men ved en Examen 
lod han sig forlede til at slaa Eleven over Fingrene med sin Bue, 
og den alt konfirmerede H. blev saa vred herover, at han afbrød 
Spillet og gik. Faderen vilde nu have ham til at lære et Haandværk 
og anbragte ham hos en Skomager, men heller ikke her blev 
H. længe. Under et Besøg i Trinitatis Kirke hørte han Sangerinden 
Jfr. Zrza, og hendes Sang gjorde et dybt Indtryk paa hans 
musikalske Natur. Da han saa ved sin Hjemkomst fik Øje i en 
Avis paa en Bekjendtgjørelse om, at unge Mennesker med Sangstemme
kunde melde sig til Optagelse i det af Siboni stiftede 
Musikkonservatorium, stod det klart for ham, hvilken Vej han 
havde at gaa i Livet, og han meldte sig strax hos Siboni, der efter 
en Del Parlamenteren med Forældrene fik sat igjennem, at deres 
Søn blev Elev ved Konservatoriet, hvor han undervistes af Siboni 
i Sang og af J. P. E. Hartmann i Musik. I 1832 vilde Konservatoriet 
give en Aftenunderholdning paa det kgl. Theater, og her 
blev man, da man ingen anden Elev havde dertil, nødt til at 
betro Barberen Snaps' Rolle i Florians Lystspil «De to Sedler» til 
den 20aarige H., som da 8. April s. A. for første Gang betraadte
det kgl. Theaters Bræder og sang og spillede det betydelige komiske 
Parti saa flinkt, at han høstede stærkt Bifald og ansattes som Elev 
ved Theatret. Her førte han dog en meget tilbagetrukken Tilværelse
og benyttedes kun til rene Ubetydeligheder, indtil et Tilfælde 
bragte ham frem. Komponisten Marschner var i 1836 kommen 
til Kjøbenhavn for selv at lede Indstuderingen af sin Opera «Hans 
Heiling», og i Mangel af nogen anden maatte Theatret foreslaa H. 
til Titelrollen. Marschner havde næppe hørt H., før han var 
begejstret over dennes klangfulde, omfangsrige, bøjelige og kraftige 
Baryton, der ikke blot var udmærket uddannet af Siboni, men 
tillige i Besiddelse af en Timbre, som kunde gribe og røre dybt. 
13. Maj sang H. Partiet for første Gang og hjembragte en Sejer, 
som med ét Slag gjorde ham til en kunstnerisk Notabilitet, hvem 
Direktionen ikke mere kunde vrage. Fra nu af var han selvskreven 
som Theatrets første Baryton, og alle de største Barytonpartier i 
Opera og Syngespil tildeltes ham, f. Ex. 1838 Bois-Guilbert i 
«Tempelherren og Jødinden», 1839 Don Juan, 1842 Titelrollen i «Vilhelm Tell» 
og Michelli i «De to Dage», 1843 Johannes Brun i «De danske i
Paris», 1844 Figaro i «Figaros Bryllup», 1845 Simeon i «Joseph og 
hans Brødre i Ægypten» og Frontin i «Den nye Jordegodsejer», 
1846 Sverkel i «Liden Kirsten» og Zar Peter i «Zar og Tømmermand», 
1848 Lodsen Mikkelsen i «En Søndag paa Amager», 1855 
Farinelli, 1857 Ashton i «Lucia af Lammermoor», 1861 Agamemnon 
i «Iphigenia i Aulis», 1868 Grim i «Mester og Lærling» osv. 
Allerede af det her anførte Repertoire fremgaar det, hvor stort det 
kunstneriske Felt var, over hvilket H. spændte. Som Don Juan, 
Vilhelm Tell og Hans Heiling staar han hidtil uovertruffen paa den
danske Scene; han kunde gribe paa det dybeste som Simeon i 
«Joseph og hans Brødre», være indtagende elskværdig som Frontin 
i «Den nye Jordegodsejer» og imponere ved sin Højhed og Adel 
som Agamemnon i «Iphigenia i Aulis». Men samtidig hermed var 
H. den ypperste Romancesanger, Danmark har
ejet. Ingen har forstaaet som han at gribe ved et
lige saa intelligent og ægte musikalsk som sjælfuldt,
inderligt og formskjønt Foredrag; derfor begejstrede
han ogsaa Publikum, hvad enten han som Lodsen i «En
Søndag paa Amager» eller som Majoren i «De danske i
Paris» sang til Fædrelandets Pris, og hans Foredrag
af Sangene i «Farinelli» staar som noget af det
mest fuldendte af dansk Romancesang. I de senere Aar
blev H. mere og mere skubbet ud af Repertoiret, og
efter at være optraadt sidste Gang 2. Maj 1873 som
Farinelli afskedigedes han ved Udgangen af Sæsonen
1874-75. H., der havde Titel som kgl. Kammersanger,
medvirkede senere nogle Gange som Gjæst paa Kasinos
Theater og døde 24. Febr. 1880. Han ægtede 4. Maj 1836
kgl. Skuespillerinde Erhardine Adolphine Rantzau,
f. i Kjøbenhavn 23. Sept. 1815. Hun debuterede
paa det kgl. Theater 5. Dec. 1833 som Nina i «De 7
militære Piger» og optraadte sidste Gang 30. Maj
1861 som Arianke Grovsmeds i «Den politiske
Kandestøber». Skjønt hun aldrig fik Lov til at
komme frem i det komiske Fag, for hvilket hendes
Evner egentlig laa, har hun dog spillet ikke saa faa
betydeligere Roller som f. Ex. 1835 Titelrollen i
«Valerie» og Ida Münster i «Hermann v. Unna», 1839 Fru
Nothington i «Capriciosa», 1840 Elisabeth Munk i «Elverhøj», 
1842 Esperance i «Østergade og Vestergade»,
1845 Frøkenen i «Den nye Barselstue», 1848 Fru Krans
i «Æventyr paa Fodrejsen», 1851 Regan og 1858 Goneril
i «Kong Lear». Hun døde 10. Juni 1893.

Edgar Collin.



Hansen, Karl, d. 1886, s. Hansen, Christian Karl Ludvig (VI, 605).



Hansen, Lars, 1813-72, Portrætmaler. 
L. H., Søn af Fisker og Sømand Hans Tobiassen, var født i Rønne paa
Bornholm 25. Juli 1813. Trods Faderens fattige Kaar
kom han til Kjøbenhavn, blev Malersvend, gjennemgik
Kunstakademiet og malede hos J. L. Lund. Til Dels paa
egen Haand lagde han sig efter Portrætmaleriet; et af
hans første Portrætter var af Blomstermaler Fritzsch;
derefter malede han et ikke særlig interessant Portræt
af Oehlenschläger, hvilket han selv lithograferede. I
Kjøbenhavn og Provinserne malede han i 1836-40 en Del
Portrætter, tog derpaa til Gøteborg, hvor han blev i
2 Aar og tilbragte derefter 20 Aar i Stockholm som
en ret vel anset Portrætmaler. Svækkelse paa Synet
nødte ham til at opgive sin Kunst, han rejste til
Kjøbenhavn igjen, tilbragte 5 Aar i Italien og døde
ugift i sin Hjemstavn 10. Avg. 1872.

Weilbach,  Konstnerlex.

Ph. Weilbach.



Hansen, Laurents, --o.1557, Sagaoversætter. 
L. H. med Tilnavnet «Nordmand» kom i sin Ungdom til Danmark og gjorde 
Tjeneste som Skriver hos Frederik I's danske Kansler Claus Gjordsen, 
hos hvem han efter eget Sigende «lærte Dansk», var ved 1529 
Johan Rantzaus Foged paa Krogen og fik i 1530 Præsentation til
Blidstrup Kirke. Under Grevefejden vedblev han at staa i Johan 
Rantzaus Tjeneste og blev, da Norge havde underkastet sig, efter 
Rantzaus Anbefaling af Kongen forlenet med Krongodset Stødle i 
Søndhordland 1537. Resten af sit Liv tilbragte han i Norge, dels
som Skriver eller maaske Tolder i eller nær Bergen, dels fra o. 1554 
som Lagmand i Stavanger, hvor han døde 1557-58. Han var 1548 
tilstede i Oslo ved den udvalgte Prins Frederik (II)s Hylding, ved 
hvilken Lejlighed Chr. Morsing og Hans Svaning opfordrede ham til 
at oversætte norske «Antikviteter» paa Dansk. Han begyndte derfor 
at oversætte Codex Frisianus (Snorres Kongesagaer), og da han 2 
Aar senere var færdig med alle Sagaerne indtil Olaf Tryggvesens 
Død, sendte han det oversatte med en Dedikation til den udvalgte
Prins; denne har overgivet Oversættelsen til Hans Svaning, som 
dog ikke ses at have benyttet den; senere kom den med Arild 
Huitfeldts Samlinger til Universitetsbibliotheket, hvor O. Worm 
benyttede den; nu er den i den Arnamagnæanske Samling. O. Worm 
optog hans Oversættelse af Snorres Fortale i Peder Clausens
Sagaoversættelse, som han udgav 1633. L. H. har ogsaa gjort Afskrifter 
af de gamle norske Love og gjort et Forsøg paa at sammenarbejde 
de gamle Kristenretter.

Norske Mag. I, Fortalen. 
G. Storm, Snorre Sturlassons Historieskrivning S. 275 ff. 
Arkiv f. nord. Filologi I, 47 ff. 
Norges gl. Love IV, 409. 440 ff.

Gustav Storm.



Hansen, Louise Amalie, d. 1879, s. under Hansen, Agnes Charlotte Dagmar (VI, 576).



Hansen, Louise Christiane Ravn, s. Hansen, Ravn-.



Hansen, Mads, 1834-80, Forfatter, 
er født 23. Juli 1834. Hans Fader var Væver Hans Henrik Andersen, som ved 
Giftermaal med Inger Hansen kom i Besiddelse af hendes Fædreneejendom, 
Stærregaarden paa Hundstrup Mark i Sydfyn. M. H. var 
en i højeste Grad lydig, flittig og pligtopfyldende Dreng, der, altid
tavs og tænkende, mere levede i Æventyrets end i Virkelighedens 
Verden; i sin Barndom kjendte han hverken Lystighed eller 
Kammeratskab med ligestillede. I den mangelfulde Landsbyskole var han 
dygtig, men uomgængelig, hvorfor han ikke blev afholdt af de 
andre Børn, over for hvilke han maatte bruge sin stærke legemlige 
Kraft for at tiltvinge sig Respekt. I 1848 blev han sig bevidst 
som dansk og skrev Krigssange, af hvilke en blev sungen ved en 
Fest for hjemvendende Krigere. -- Efter sin Konfirmation kom 
han til mere vedholdende end før at deltage i Gaardens Drift; 
men sin Fritid anvendte han til at dyrke Pen og Violin. Som 
dygtig Sekretær for et Par Sogneforstanderskaber fik han Indblik i
Samfundslivets Ordning, og nu søgte Folk ham, naar de skulde 
have affattet retslige Dokumenter. Sine Indtægter herved benyttede 
han til at kjøbe praktiske Bøger for. En nærboende Landsbymusiker 
underviste ham paa Violin og Klarinet, saa han kunde 
spille med ved Bøndergilder. Omtrent samtidig hermed blev han 
optagen af Oehlenschlägers, Ingemanns og H. C. Andersens Værker, 
og i sin poetiske Stemning forlovede han sig med en ikke særlig 
begavet, men ægte kvindelig Gaardmandsdatter fra Sognet og nød
med hende en ren, inderlig Lykke, der imidlertid snart blev 
smertelig brudt ved hendes Død. I denne Krise blev han sig 
bevidst som Kristen og Digter, og nu frigjorde han sig i Sang og 
Samfundsarbejde. Han vilde modarbejde sin Stands Raahed og 
Aandløshed, og i den Hensigt dannede han sammen med flere af 
sine ligestillede en Sangforening, der dog først fæstnedes, efter at 
den havde forbundet sig med unge Venner i Nabosognet Vester 
Skjerninge. Som dens Formand satte M. H. nu Foredrag i 
Forbindelse med Sangen, og snart dræbtes derved det daarlige Liv i 
Egnens mange «Ungdomsgilder». Til denne Forening skrev han 
nogle af sine første Sange. Nu stiftede han en Læseforening, 
gjennem hvis Bøger han selv udvidede sin ikke udstrakte Læsning, 
og navnlig følte han sig tiltalt af Plougs Digte.

Krigen 1864 vakte M. H.s dybe Sorg, men tillige en fornyet 
Kraft hos ham til at arbejde i Fædrelandets Tjeneste. Nu virkede 
han ivrig for Skyttesagens Fremme og for Oprettelsen af en 
Folkehøjskole i Vester Skjerninge; han laante Penge og kjøbte paa egen 
Risiko et Hus, som han lod indrette til Skole, hvis Bestyrer 
Forfatteren Anton Nielsen paa hans Opfordring blev. Ved stor 
Ihærdighed lykkedes det ham at opføre en ny Bygning. De mere 
verdsligsindedes Modstand bevirkede en Spaltning i hans Skytte- 
og Sangforening. Som Højre-Grundtvigianer tog M. H. nu --
navnlig i «Dansk Ugeblad» -- djærvt til Orde mod «det forenede 
Venstre». -- Til en Faneindvielse i hans egen Skyttekreds skrev
han Sangen «Til Nordens Kvinde» («Vi har sagt det saa tit»); 
den slog viden om stærkt an og blev Forløber for hans «Sange» 
(1866), en Digtsamling, der gjorde saa stor Lykke, at den i 3 Aar 
oplevede 5 Oplag. Den bragte ham i Korrespondance med en 
jysk Bondepige, Karen Marie Mikkelsen (f. 20. Marts 1846), Datter
af Gaardejer i True ved Aarhus Mikkel Pedersen; dette Bekjendtskab 
gjennem Pennen førte første Dag, de saa hinanden, til 
Forlovelse, og 8. Juli 1869 blev hun hans Hustru.

I 1870 udgav M. H. «Sange, 2. Saml.» (2. Udg. 1877) og i 
1873 «Markblomster»; den store Overvurdering, hans første 
Digtsamling havde været Gjenstand for, bevirkede nu et næsten lige saa 
overdrevent Tilbageslag i Publikums Interesse for Digteren, der
herved følte sig nedslaaet, skjønt han med sjælden Selvkritik og 
Sandhed altid havde stillet sig selv paa rette Plads. Han skrev 
flere utrykte Komedier, som i hans Sangforening spilledes af Bønder 
og havde til Hensigt at opdrage Bønder. Sammen med Anton
Nielsen udgav han flere Aargange af en Almanak, der medførte 
pekuniært Tab for ham, dernæst et Tidsskrift, «Hermod», hvori 
han bl. a. meddelte gamle Bonde- og Folkeviser, som han havde 
«repareret»; ogsaa dette maatte gaa ind, og skjønt han aldrig var 
bitter, begyndte han dog at tvivle baade om sine egne Evner som 
Digter og om den gode Jordbund i hans Standsfællers Sind.

Efter sin Faders Død overtog han i 1877 sin Fædrenegaard, 
som han i nogle Aar havde styret med saa stor Indsigt og 
Dygtighed, at han vandt Præmier, bl. a. for fremadskridende Agerbrug. 
Gjennem en Snitteskole, en Husflidsforening, «Husmandsbogen»
(1873) og «Gaardmandsbogen» (1877) fik han betydelig Indflydelse 
paa Bøndernes Udvikling. Skjønt han selv i alt optraadte som 
Bonde, lykkedes det ham dog aldrig at blive almindelig yndet af 
Omegnens landlige Befolkning. -- I 20 Aars Alderen havde han 
en Gang ved et Fald faaet et Slag, han aldrig forvandt, og som 
hindrede ham i at deltage i Krigen 1864. I hans 32. Aar blev 
dets Virkning en Blodstyrtning, hvis Følger stadig svækkede ham, 
indtil han temmelig uventet Natten mellem 1. og 2. April 1880 gik 
bort fra Hustru og 5 Børn.

Hans Digtning ejer ikke meget af den Oprindelighed, som 
hans Afstamning skulde lade formode; hans Vers ere formelt gode 
og tit yndefulde, der er folkelig Tone i dem, og de ere blevne 
sungne viden om i Almuen; men nye eller store Tanker og Syner 
er der ikke i dem; hans Poesi maa nærmest betegnes som ubevidst
Efterklang af vor Guldalder. Han var en sjælden
ideel, karakterfast, dygtig, ridderlig og fintfølende
Bondemand, og der skete ham kun hans Ret, da hans
Broncebuste 23. Juli 1885 ved Bidrag fra det danske
Folk blev rejst paa Toppen af en 8 Fod høj Granitsten,
der staar i Vester Skjerninge By ved Landevejen mellem
Faaborg og Svendborg.

P. R. Møller, Mads Hansen, 1881. 
J. S. Brandt, Mindeblade over Digteren Mads Hansen, 1880. 
Nutiden IV, 258. 
Højskolebladet 1881, Nr. 37 ff.; 1885, Nr 48 ff.

Nic. Bøgh.

<chapter name="Hansen, Martin, 1875, s. Hansen, Esben Martin (VI, 611).
">

Hansen, Martin, 1875, s. Hansen, Esben Martin (VI, 611).



Hansen, Michael, o.1767-1844, Kancellideputeret,
fødtes paa Langeland, sandsynligvis 1767
(s. dsk. Kancellis 2. Dept.s Forest. 1812, Nr. 367),
efter Dødsanmeldelsen dog 1762, blev privat
dimitteret 1784, juridisk Kandidat 1789, Kopist i
danske Kancelli 1792, Kancellist sammesteds 1797,
Departementssekretær og Chef for 2. Departements
Expeditionskontor 1804, Assessor i Kancelliet 1812,
Deputeret og Chef for Brandforsikringssagerne
1826, tillige Decisor for Landmilitssagerne 1834,
entledigedes med Ventepenge ved Udgangen af Aaret 1840
og døde i Kjøbenhavn 6. April 1844. I Aaret 1799 fik
han Titel af Kancellisekretær, 1807 af Kancelliraad,
1809 af Justitsraad, 1816 af Etatsraad og 1840
af Konferensraad. Paa alle Stadier af hans lange
Embedsvirksomhed fremhæves hans udmærkede Duelighed,
Flid og Nøjagtighed, hans indgaaende Kjendskab
til Forretningerne i Kancelliet og hans ypperlige
Hukommelse, der i en lang Aarrække gjorde ham til en
væsentlig Bærer af Traditionen i det danske Kancelli.

G. Kringelbach.

 s. Hansen, Mørk-.">

Hansen, Mourits Mørk, s. Hansen, Mørk-.



Hansen, Nicolaj, s. Hansen, Johannes Nicolaj (ovfr. S. 20).



Hansen, Niels, 1815-97, Journalist og Politiker. 
N. H., født 7. Dec. 1815 i Rudkjøbing,
yngre Broder til ovennævnte Jens Andersen H. (S. 2),
blev 1839 Skomagermester og 1850 Brygger i sin
Fødeby samt var 1850-56 Borgerrepræsentant. 1856
flyttede han til Kjøbenhavn, blev Medarbejder ved
«Morgenposten» og 1863-73 Redaktør; var i et Par
Aar desuden Stillingskommissionær, men paadrog sig
derved flere ubehagelige Retssager. 1861-73 var
H. Folketingsmand for Holbæk-Kredsen, sluttede sig
1865 med Iver til Oktoberforeningen og gik 1870 ind
i «det forenede Venstre», men udelukkedes 1871 for
Ulydighed mod Partiets Beslutninger og 
fortrængtes 1873 fra Rigsdagen. Han skrev 1873-74
3 Flyveskrifter imod det forenede Venstres Færd
og har senere virket stadig i Provinspressen for
Oktoberforeningens Grundsætninger. H. ægtede 1839
Pouline Poulsen (f. 1821 d. 1864), en Skipperdatter
fra Rudkjøbing. H. døde 27. Sept. 1897.                         ~

Emil Elberling.



Hansen, Octavius Thomas, 1838-1903, Sagfører og Politiker. 
O. H., født 5. Febr. 1838 i Kjøbenhavn,
Søn af ovfr. (VI, 58) nævnte Andr. N. H. (d. 1873),
blev l855 Student og 1862 juridisk Kandidat. Han
blev derefter Sagførerfuldmægtig (først hos
Advokat G. Brock) og var samtidig Volontær i
Justitsministeriet, men tog Afsked herfra i 1865 paa
Grund af en Irettesættelse, fordi han paa Valgdagen
havde rettet en Forespørgsel om den Heltzenske
Sag. S. A. var han Medstifter af «Nordisk Samfund»
og blev 1870 Medlem af dets Styrelse (indtil dets
Ophør 1874). Han udgav 1868 et lille Skrift, «Om
Gjældsfængslets Ophævelse i Frankrig», som Anbefaling
for en tilsvarende Reform her hjemme og foretog
1868-69 en Rejse til Skotland, England og Tyskland
for at lære Retsplejen i disse Lande at kjende. 1869
blev han Overrets- og 1874 Højesteretssagfører. 1872
valgtes H. til Folketingsmand for Odense og
gjenvalgtes 1873; han hørte til en lille Gruppe,
der kaldtes «de nationale Løsgængere», og han stemte
i Regelen sammen med Mellempartiet, ogsaa i de
storpolitiske Spørgsmaal. Senere nærmede han sig mere
Oppositionen, og i Aarene 1880-90 var han Forsvarer
i en Række politiske Sager (saaledes for Venstres
Bestyrelse imod Ministeriets Injuriesøgsmaal 1880,
for V. Birkedal og andre Deltagere i Askovmødet
1885, for C. Bergs Optræden i Holstebro 1886,
for «Socialdemokraten» i Sagen om den provisoriske
Straffelov 1886 o. fl.). Ligeledes tog H. virksom Del
i Dannelsen af «den liberale Vælgerforening» 1883
og blev dens Formand 1885 samt var 1888-90 Medlem
af Overbestyrelsen for Venstres Organisation. I
Sept. 1890 valgtes han til Landstingsmand for
Kjøbenhavn og fik i Maj 1892 Sæde i den nye Kommission
om Retsplejens Omordning. Ogsaa var H. siden 1873
Formand for Dalum Papirfabriks Bestyrelse og tog
1889 virksom Del i Sammenslutningen af de danske
Papirfabrikker, i hvis Bestyrelse han derefter blev
Næstformand. -- 1865 ægtede H. Ida Antoinette Wulff
(f. 1845), Datter af den senere Admiral P. W. (f. 1808
d. 1881). O. H. døde 21. Avg. 1903.

Emil Elberling.



Hansen, Ole, 1719-75, Søofficer, 
var Søn af Kommandørkapitajn Peter H. (d. 1727) og
blev døbt 30. Avg. 1719. Han blev Sekondlieutenant i 
Marinen 1738, Premierlieutenant 1740, Kapitajnlieutenant 1746, 
Kapitajn 1753, Kommandørkapitajn 1758, Kommandør 1766 og 
Schoutbynacht 1769. Allerede som Kadet rejste han udenlands for 
at uddanne sig i Koffardifart. 1743 udnævntes han til Chef for 
Fregatten «Christiansø» paa Togt ved de norske Kyster, 1749 til 
Kommitteret i Takkeladskommissionen. 1751 udkommanderedes han
som næstkommanderende med Orlogsskibet «Nældebladet» (Chef: 
Kommandørkapitajn Reichardt) til Ostindien for der at etablere et 
Handelskompagni. Da Chefen døde i Trankebar, overtog H. 
Kommandoen og afsluttede Forretningerne. Paa Hjemrejsen 1754 mistede 
han af Sygdom saa stor en Del af Besætningen, at han i Kapstaden 
maatte forhyre 40 hollandske Matroser for at kunne føre Skibet 
hjem. I Tidsrummet 1754-69 var han 6 Gange Chef for Linjeskibe. 
1764-65 indtraadte H. i Indrulleringskommissionen. 1769
var han Eskadrechef i Sundet og Østersøen. 1771 indtraadte han 
i en Kommission til Opførelse af Krudttaarne, senere hen s. A. 
som 2. Deputeret i Admiralitetet; tillige fik han Opsigt med nogle
nyoprettede Bombardérkompagnier, der skulde anvendes i Middelhavet 
mod Sørøverstaterne. En Tid fungerede han derhos som 
Chef for Holmene, medens Kommandør Reiersen var suspenderet, 
ledede Udrustningen til det algierske Togt (1770) og indtraadte 1771
i den saakaldte algierske Kommission i Admiral Rømelings Sted. 
Da Mandskabet paa Holmen ikke havde erholdt tilgodehavende 
Lønning, og en Henvendelse til Admiralitetet havde vist sig frugtesløs,
foretog det (Sept. 1771) en Demonstration til Kongens Slot 
Hirschholm, hvorved ogsaa omsider dets Hensigt opnaaedes. Det 
fremgaar i øvrigt af datidige Optegnelser, at H., der just ved dette
Tidspunkt var Chef for Værfterne, har søgt at afhjælpe Uordnerne 
ved Mandskabets Lønning og øvrige Behandling. I Jan. 1772 
arresteredes han som en af Struensees formentlige medskyldige, 
men da Undersøgelserne godtgjorde Beskyldningens Uholdbarhed,
hævedes Arresten i Maj. Han blev imidlertid det paafølgende Aar 
forbigaaet ved Udnævnelsen til Viceadmiral og døde allerede 
6. Sept. 1775.

C. With.



Hansen, Oluf, --1710, Deputeret i Søetaten. 
Om O. H.s Herkomst og Ungdom er intet bekjendt. Han nævnes, saa vidt 
vides, første Gang 1680 som Sekretær hos Vincents Joachim Hahn 
paa Abrahamstrup (Jægerspris) og synes at have været den ledende 
i Godsets dygtige og kraftige Administration. Da dette efter Hahns 
Død atter gik over til Kronen, forestod han Overleveringen og 
optraadte tillige som Stedfortræder for sin gamle Herres Arvinger. 
Ved Hahns Svigersøn Storkansler Reventlows Protektion kom han 
ind i Statstjenesten, blev 1680 Proviantskriver ved Kjøbenhavns
Proviantgaard og fik ikke længe efter Ansættelse i Zahlkammeret. 
I den Periode, da Finanserne under Brandts Styrelse vare i største 
Forvirring, beklædte han 1685-91 Embedet som Oberzahlmester. 
1690 blev han udnævnt til Deputeret i Søetaten og var derefter 
hovedsagelig virksom i denne Gren af Forvaltningen. Forfremmet 
til Etatsraad 1700 fulgte han i Maj s. A. Ulr. Chr. Gyldenløve med 
den Eskadre, der sendtes til Østersøen for at hindre den svenske 
Flaade i at løbe ud fra Carlskronas Havn. I alle vigtige 
Anliggender skulde han sammen med Admiral Paulsen tjene Gyldenløve 
som Raadgiver og havde tillige det Hverv at visitere Skibene,
paase Folkenes Behandling og føre Korrespondancen med 
Generalkommissariatet. Disse Forretninger paahvilede ham endnu 1709, 
da han ved Krigens Udbrud som Deputeret i Generalkommissariatet 
ledsagede den danske Eskadre, der i Nov. afsejlede fra Kjøbenhavn. 
Som tilsynshavende med Regnskabet skulde han have Øje med 
Mandskabets Fornødenheder. En Del af Ansvaret for den slette 
Forfatning, Mangel paa Proviant og Klæder, der herskede om Bord, 
maa saaledes falde tilbage paa ham. O. H. var en Mand i sin 
kraftigste Alder, da han 4. Okt. 1710 i Kjøge Bugt om Bord paa «Danebrog» 
endte sine Dage. -- Han ægtede 4. Febr. 1686 Anna Cæcilie Bøfke 
(f. 9. Jan. 1668 d. 21. Marts 1743), med hvem han levede i barnløst 
Ægteskab. Hans betydelige Formue gik over til Arvingerne efter 
hans Broder Amtsforvalter Jens H. i Thisted.

Wegener, Abrahamstrup.
Personalhist. Tidsskr. III, 305.

Louis Bobé.



Hansen, Ove Høegh, s. Hansen, Høegh-. 



Hansen, Peder, d. 1551, s. Litle.



Hansen, Peder, --1591, Superintendent, 
var fra Ribe. I sin Ungdom studerede han i Rostock, hvor han tog Magistergraden. 
1573 blev han Rektor ved den kgl. Skole i Frederiksborg og har 
vistnok forestaaet Embedet med Dygtighed. 1575 tillagdes der ham 
et Præstekald i Skaane, nærmest i den Tanke, at han skulde nyde 
Indtægten deraf, medens Forretningerne besørgedes af en Kapellan. 
Men da Beboerne ikke syntes derom, byttede han 1577 med kgl. 
Tilladelse Kald med Præsten i Tikjøb, hvilket Embede han en Tid
betjente ved Siden af Rektoratet; men 1578 opgav han det sidste 
og flyttede til Tikjøb. 1583 tillodes det ham imidlertid at drage 
til Kjøbenhavn «og blive boende ved Universitetet og sig der 
sammesteds lade bruge», medens en Kapellan besørgede hans
Præsteembede. Han maa aabenbart have været særlig yndet paa 
højere Steder, da han tillige forlenedes med et Par Vikariater i 
Lund. 1586 kaldtes han til Superintendent paa Gulland. Han 
synes her at have vist sig som en aarvaagen og arbejdsom Mand, 
der med Flid lagde Vind paa at bringe god Skik og Orden blandt 
Præsteskabet. Men han trættedes snart af de vanskelige gullandske 
Kirkeforhold. 1591 forlod han Øen, vistnok for at søge anden 
Virksomhed, men døde s. A. i Kjøbenhavn. Hans Hustru, Dorthe
Hansdatter, overlevede ham. Han synes at have nydt en vis 
Anseelse i videnskabelige Kredse og har udgivet nogle Smaaskrifter. 

Kirkehist. Saml. 3. R. II, 326 ff. 
Lemke, Visby Stifts Herdaminne S. 20 ff.

H. F. Rørdam.



Hansen, Peder, 1746-1810, Biskop,
ældre Broder til ovfr. (VI, 594) anførte Bygmester Chr. Fred. H. (d. 1845), blev født
i Kjøbenhavn 8. Maj 1746. Forældrenes Kaar vare ringe, 
Læderhandelen var ubetydelig, og Moderen blev 1749 antaget til Amme 
(Vartfrue) hos den senere Kong Christian VII og var hos ham i 
7 Aar. Denne ældste Søn blev dog holdt til Bogen og blev Student 
med Udmærkelse fra Kjøbenhavns Skole 1764. Samme Udfald 
fik hans Attestats 1768. Med kongelig Understøttelse rejste han 
derpaa udenlands og studerede i Halle under Semler og Nøsselt, 
til hvem han var anbefalet af J. A. Cramer. Han boede i Semlers 
Hus og blev stærkt paavirket af denne fremragende Theolog. Efter
2 Aars Ophold i Halle drog han til Jena og blev efter Udarbejdelsen 
af flere akademiske Skrifter Medlem af det weimarske latinske 
Selskab. Efter sin Hjemkomst blev han 1771 af Struensee kaldet til
resid. Kapellan ved Slots- og Garnisonsmenigheden i Helsingør og 
maatte prædike baade paa Tysk og Dansk. Under Caroline 
Mathildes Ophold paa Kronborg holdt han Kabinetsprædikener for 
den fængslede Dronning (udgivne 1773). 1775 blev han Sognepræst
i Skanderborg, hvorfra han 1779 forflyttedes til Ringsted; her virkede 
han sammen med den berygtede Henrik Ussing som Kapellan. 
Under sit Ophold i Ringsted udgav han en Samling Prædikener 
over evangeliske Texter i 3 Bind (1779-87), som staar paa Højdepunkt 
med Datidens bedste homiletiske Arbejder. De lide vel 
under et knudret Sprog, men man kan ikke nægte deres 
blomstrende, ofte med betydelig Virkning udmalende Veltalenhed. 
Samlingen er dediceret den Sindssvage Konge, og i Dedikationen 
undersøger H. Kilderne til sine varme Følelser for Monarken; den 
mellemste af de 3 anførte Kilder angiver han saaledes: «Eller er 
det, tør jeg allerunderdanigst ytre den Tanke? sympathetisk Følelse 
som Virkning af ens Die?» Intet Under derfor, at H. oftere spotvis 
er bleven nævnt som Christian VII's «Pattebroder», et Tillægsord, 
som Biskop Engelstoft dog i sin Tid i sin Afhandling til Forsvar
for H. tilbageviste som en stor Utilbørlighed.

Dog, Manden med den betydelige videnskabelige Dannelse -- 
1780 havde han faaet Titel af theologisk Professor -- og store 
Dygtighed som Prædikant kunde i Længden ikke holdes tilbage i 
den lille Kjøbstad. 1787 blev han Sognepræst ved Helliggejstes 
Kirke i Kjøbenhavn og viste her sin levende Interesse for
Almueskolevæsenets Forbedring og Fattigvæsenets Omordning, i hvilke 
Retninger han ogsaa meddelte vægtige Indlæg baade ved Særskrifter 
og ved Afhandlinger i forskjellige Tidsskrifter. Derhos forsømte 
han ikke det theologiske Studium. 1793 erhvervede han den theologiske 
Doktorgrad fra Halle, og 1795 udgav han en praktisk-theologisk 
Afhandling, «Om en Religionslærers Gravitet», som paa en Maade 
kan betragtes som Supplement til Bastholms «Tanker om den gejstlige 
Stand». Det er en delvis fri Bearbejdelse af nogle tyske 
Afhandlinger. H. søger at besvare, hvor vidt en Præst tør gaa i at 
tillade eller nægte sig visse Friheder uden at forarge den svagere 
Del af sin Menighed. Bl. a. forbyder han Præsten at bivaane
Skuespil. I Familiens Kreds tør en Præst nok danse, men ikke i 
offentlige Forsamlinger, og aldrig maa han i Selskaber holde ud til 
den lyse Morgen. Skakspil og andre Forstandsspil kunne tillades, 
men ikke Lykkespil o. s. fr. -- 1798 blev han et virksomt Medlem 
af den Direktion, som udarbejdede Planen af 2. Juli 1799 til 
Kjøbenhavns Fattigvæsen. Men allerede i Marts s. A. kaldedes han 
til Biskop i Christianssands Stift. Her fik hans Reformiver endnu 
større Virkeplads. Han har selv gjort Rede for sit Arbejde i 
«Arkiv for Skolevæsenets og Oplysnings Udbredelse i Christianssands 
Stift» (2 Bind, 1800-3). Den Beskrivelse, han giver af Almuens 
Forfatning i Stiftet, er højst sørgelig. Men han rastede ikke, før 
der kom Røre i de døde Vande baade for Kirke- og Skolevæsenets 
Vedkommende. Han fik oprettet Selskaber til Oplysning og gode 
Sæders Udbredelse, rasede mod al saakaldt «Overtro» 
(«Messeklæder» vare ham en Gru), fik uddannet Skolelærere, indførte 
Evangelisk-kristelig Salmebog og meget andet. Men inden alle disse 
paabegyndte Reformer kunde sætte Frugt, bortkaldtes han til en ny 
Virkeplads, i det han 1803 overtog Fyns Bispestol. Der er sagt 
om ham, at han var en Bisp efter Kancelliets Hjærte, men ikke 
efter det norske Folks Sind. Hans utrættelige Virksomhed og 
brændende Iver bleve i Stiftet ansete for Stundesløshed, hans 
Reformer i Skolevæsenet for overdrevne. -- Under sit Ophold i Norge 
blev han Medlem af det norske Videnskabernes Selskab.

I Odense levede han da til sin Død, 26. Dec. 1810, i sine 
sidste Aar under heftige legemlige Lidelser. Blandt hans 
Embedshandlinger her har man særlig anket over, at han ikke forhindrede 
Odense gamle Graabrødrekirkes Nedbrydelse, som blev besluttet 
1805; man har i den Anledning fremstillet ham som «Kirkestormer» 
og brugt de stærkeste Udfald mod hans Person derfor. Dette er 
dog en stor Uretfærdighed, og H. staar skyldfri lige over for den 
nævnte Regeringsbeslutning. I Krigens Tid 1807 viste han sig som 
ivrig Patriot. Han rejste rundt til alle de Steder i Stiftet, hvor 
der laa Garnison, og søgte at opflamme Soldaterne til kjækt Forsvar. 
«De skulde slaa saaledes,» sagde han, «at Fjenderne ikke 
fik  mere af Danmark end den Jord, der behøvedes for at jorde 
dem.» «Man skulde i Fremtiden oprejse Gærder af de slagnes 
Knokler til et Minde om den mod et fredeligt Folk forøvede 
Udaad.» H. besad store Evner og var en ualmindelig flittig, iverfuld 
Mand; men Frugten af hans Arbejde var alligevel kun ringe. 
Han besad et imponerende Ydre, men var gjennemgaaende ilde 
lidt. Der tillagdes ham Hovmod og Herskesyge, og han optraadte 
paa en prælatmæssig, fordringsfuld Maade. H. var 3 Gange gift: 
1. (1771) med Marie Hedevig f. Runchel (d. 1775), en Præstedatter 
fra Sengeløse; 2. (1777) med Abel Marie f. Clausen (d. 1796), Datter 
af Hofglarmester C. i Kjøbenhavn; 3. (1798) med Juliane Marie f. 
Rasch (d. 20. Marts 1834 i Odense), Datter af Jochum R., Inspektør 
ved Flyvesandet paa Tisvilde. Hun havde været Kammerjomfru
hos Enkedronning Juliane Marie og ledsagede ofte H. paa hans 
Visitatser, ved hvilke hendes Fornemhed og Fordringsfuldhed ikke 
skulle have været ringe.

Avtobiografi i Bispevielsestalen 1798. 
J. Møller, Theol. Bibl. III, 310 f. 
Penia VI, 129 f. 
Scharling og Engelstoft, Nyt theol. Tidsskr. IX, 330 ff. 
Faye, Christianssands Stifts Bispe- og Stiftshist. S. 429 ff. 
Hist. Tidsskr. 4. R. IV, 284 f. 
Personalhist. Tidsskr. VI, 118. 125 ff. 
Af  Joh. v. Bülows Papirer, udg. af L. Daae, S. 232.

A. Jantzen.



Hansen, Peder, 1798-1880, Gouvernør, 
en Søn af Klædehandler Anders H. og Christiane Jacobi
f. Tranmoes, fødtes i Aalborg 27. Nov. 1798, blev
Student fra Latinskolen sammesteds 1817, tog 1822
theoretisk og 1825 praktisk juridisk Examen, blev
1824 Volontær i Rentekammerets danske Kancelli,
1826 Fuldmægtig ved Gouvernementet i Trankebar,
1828 tillige kgl. Kasserer, 1831 tillige Kirkeværge
og Fattigforstander, 1833 2. Regeringsraad,
Gouvernementssekretær, Overformynder og Notarius
publicus, 1834 1. Regeringsraad, Justitiarius,
Avktionsdirektør og Skifteforvalter m. v., i
hvilke Stillinger han allerede Aaret forud var
bleven konstitueret, 1838 Chef for Etablissementet
i Frederiksnagor og udnævntes 1841 til Gouvernør
for de danske Besiddelser i Ostindien, i denne
Egenskab faldt det i hans Lod at underhandle om
Etablissementernes Afstaaelse til England samt efter
endt Afstaaelse 1845 at aflevere vore ostindiske
Besiddelser til de britiske Kommissærer. S. A. foretog
han i den danske Handels Interesse efter Regeringens
Ordre en Rejse til Kina, hvor forskjellige danske
Konsulater oprettedes. 1846 vendte han tilbage til
Kjøbenhavn, efter at han forinden havde foretaget en
Undersøgelse af Nikobarøerne, og blev 1847 afskediget
som Gouvernør med Ventepenge. Det følgende Aar blev
han som Regeringskommissær og midlertidig Gouvernør
sendt til de danske Besiddelser i Vestindien i
Anledning af en der udbrudt Negeropstand, men
afløstes 1851 af H. D. F. Feddersen (V, 94) og
indtraadte fra nu af ikke mere i Statstjenesten. 1828
fik han Titel af Kammerassessor, 1837 blev han
Etatsraad, 1845 Kommandør af Danebrog og 1851
Konferensraad. 1854 valgtes han som Oppositionens
Kandidat mod det Ørstedske Ministerium til Medlem af
Rigsdagens Folketing for Aalborg Amts 2. Valgkreds og
repræsenterede denne til 1861. Han døde 1. Sept. 1880
i Hvidøre. 1829 ægtede han Harriet Mariah Smyth
(f. 11. Marts 1814, f i Trankebar 31. Avg. 1843),
Datter af Oberst i det engelsk-ostindiske Kompagnis
Tjeneste Thomas S. og Charlotte Amalie f. Stricker.

Erslew, Forf. Lex.

G. Kringelbach.



Hansen, Peder, 1801-54, Husmand og politisk Agitator,
født 8. Dec. 1801 i Landsbyen Sallerup, Kjøng Sogn ved
Vordingborg, Søn af Husmand og Smed Hans Christensen,
var allerede i Skolen en af de flinkeste Drenge og
meget lærelysten, hvorfor han fik særlig Undervisning
af Præsten, den senere Biskop Tage Müller. 
Han tjente siden sit Brød dels som Markarbejder og Medhjælper 
for sin Fader, dels som Violinspiller ved Bondegilder. 1828 giftede 
han sig, og 1832 blev han Husfæster i Lundby. 1835 blev H., der
siden 1829 havde været Stokkemand, inddragen i den retslige 
Undersøgelse om Birkedommerens Embedsførelse og holdt fængslet 
i 16 Uger paa en løs Sigtelse af Fuldmægtigen (senere straffet for
Underslæb) for at have efterskrevet dennes Navn paa nogle 
Avktionsregninger, men frifunden for videre Tiltale. 1840 begyndte 
han med nogle Artikler i «Sjællandsposten» en Kamp for at 
forbedre Husmændenes Kaar, særlig ved at indskrænke Hoveriet og 
Afgifterne til Godsejerne, og fortsatte denne i flere Aar, dels ved 
Bladartikler og Flyveskrifter, dels ved at forfatte Andragender til 
Kongen og Stænderne, dels ved at holde Møder rundt om i Sjælland 
og tilliggende Øer. Denne Virksomhed var ikke uden Betydning, 
og H. blev ikke alene Gjenstand for Godsejernes Uvilje, men 
i en Rundskrivelse fra Kancelliet 1845 udpeget til Embedsmændenes 
særlige Opmærksomhed som den, der søgte at «ophidse og forlede 
Landalmuen til at indgive falske Klagemaal». Efter 1848 var H.s
Agitation mindre fremtrædende og indskrænkedes til Artikler i 
«Almuevennen». Han døde 19. Maj 1854.

Erslew, Forf. Lex.
Rugaard, Danske Bønder S. 211 ff.

Emil Elberling.



Hansen, Peter, s. Hansen, Hans Christian Peter (VI, 621).



Hansen, Peter Andreas, 1795-1874, Astronom. 
Født 8. Dec. 1795 i Tønder, hvor hans Fader var en ret velstillet Urmager. Gik 
i Byens Skole, hvor han lærte Begyndelsesgrundene i Tysk og 
Fransk og i Rektorklassen viste særlig Interesse for Mathematik og 
Fysik. Kom efter sin Konfirmation i Urmagerlære i Flensborg, hvor 
han strax udmærkede sig ved sine Anlæg for Mathematik og 
Mekanik. Hans Ønske at studere ved et Universitet modsatte Faderen 
sig bestemt. Efter udstaaet Læretid gik han paa Vandring og var 
i Berlin henved et Aar hos en fransk Principal, hvor han fik 
uddannet sig videre i Fransk. 1819 vendte H. tilbage til sin Fødeby 
og nedsatte sig som Urmager, men allerede det følgende Aar fik 
en Læge, Dirks, der interesserede sig for mathematiske Fag, H.s 
Fader til at tillade ham at rejse til Schumacher i Kjøbenhavn, der 
den Gang ledede den danske Gradmaaling. Schumacher overbeviste 
sig hurtig om H. s Dygtighed og skaffede ham, da der ingen ledig 
Plads var ved Gradmaalingen, Kongens Tilladelse til at deltage i 
Gradmaalingen i  Holsten paa egen Bekostning. Allerede 1821 blev 
han kaldt til Kjøbenhavn som fast Medarbejder ved
Gradmaalingerne. 1822 blev han ansat ved Observatoriet
i Altona, hvor han hurtig gjorde sit Navn bekjendt,
navnlig som Medarbejder af det af Schumacher stiftede
«Astronomische Nathrichten», der endnu bestaar som
et af de mest ansete astronomiske Tidsskrifter.

Da Encke 1825 blev forflyttet til Berlins
Observatorium, blev H. ansat som Direktør for
Observatoriet i Gotha og virkede her i næsten 50 Aar
til sin Død, 28. Marts 1874, uagtet han i denne Tid
fik flere Tilbud, saaledes 1857 om Professoratet
i Kjøbenhavn. Hans Arbejder her omfatte baade den
praktiske og den theoretiske Astronomi. Observatoriet
var yderst tarvelig forsynet med Instrumenter, saa
han de første Aar udelukkende maatte give sig af med
theoretiske Undersøgelser. Efter 1857, da der blev
bygget et nyt Observatorium, kom han vel ikke til at
anstille større Observationsrækker, men foreslog
en Mængde praktiske Indretninger, som senere bleve
efterfulgte af andre Observatorier. Foruden Apparater
og Methoder til Bestemmelse af Delefejl, Bøjning
og Registrering af Observationerne har han saa godt
som fastslaaet Instrumenternes Behandling ved sine
Arbejder: «Theorie des Aequatoreals» (1855), «Theorie
des Passageninstruments» (1858), «Methode mit dem
Frauenhoferschen Heliometer Beobachtungen anzustellen»
(1827). End videre fremmede han den theoretiske
Geodæsi, Dioptrik og Sandsynlighedsregning ved
skarpsindige Undersøgelser. Men hans Hovedvirksomhed
er dog hans Arbejder over Himmellegemernes Bevægelser,
specielt deres Perturbationer. Allerede i de første
Aar efter sin Ansættelse i Gotha offentliggjorde han
i «Astron. Nachrichten» Grundtrækkene for sin nye
Perturbationstheori, som han saa i Aarenes Løb har
anvendt paa Beregningen af Maanens, Jordens, de store
Planeters og enkelte af de smaas Bevægelser. For det
danske Videnskabernes Selskab beregnede han sammen
med Olufsen «Tables, du soleil» (1853, Supplement
1857). Disse Tavler vare i almindelig Brug, til de
afløstes af Leverriers.

Allerede 1838 havde H. publiceret «Fundamenta
nova investigationis orbitæ qvam luna
perlustrat». Maanetavlerne bleve 1857 trykte paa
det britiske Admiralitets Foranstaltning, og H. fik
et Honorar af 1000 £. 1862-64 gjorde han i det
kgl. sachsiske Videnskabernes Selskabs Skrifter Rede
for den theoretiske Beregning af de i Maanetavlerne
anvendte Perturbationer. H.s Maanebaner benyttes endnu
af de astronomiske Aarbøger ved Forudberegningerne
af Maanens Sted paa Himlen. Der viser sig i de senere
Aar en
Uoverensstemmelse, som stadig voxer, mellem de beregnede Steder 
og de observerede. Newcomb har af Afvigelserne udledt empiriske 
Korrektioner til H.s beregnede Steder; anbringes disse Korrektioner 
paa Tavlerne, faas en ret god Overensstemmelse mellem beregnet 
og observeret Plads. Man har desuagtet ingen Forklaring paa, 
hvilken Kraft der frembringer de Bevægelser, som Newcomb 
korrigerer for. Tisserand, der vistnok er en af Tidens største Dygtigheder 
paa dette Omraade, ender en Undersøgelse i «Bulletin astron.» 
for Nov. 1891 med de Ord, at her er en smuk Opdagelse at gjøre; 
en anden fransk Astronom, Radau, der paa ny behandler Spørgsmaalet 
sammesteds, udtaler, at Maanebevægelsen maa tages op til 
hel ny Behandling. Alt i alt har altsaa dog endnu ingen naaet 
at beregne bedre Tavler end H.s.

H. blev 1828 gift med en Datter af Overforstmester Brun, med 
hvem han fik 7 Børn. Han skal have været en høj, statelig Mand 
og levede hovedsagelig for sin Videnskab og for sit Hjem, hvad 
der vel har bidraget til at bevare hans store Arbejdskraft. Han 
var Medlem af henimod 20 lærde Selskaber, fik 3 Gange Royal
astron. societys Guldmedaille og var dekoreret med talrige Ordner.

Allg. Deutsche Biographie X. 
Alberti, Schlesw.-Holst.-Lauenb. Schrift-steller-Lex.
Vierteljahrsschr. der astron. Gesellschaft X (1875). 

Aug. Svedstrup.



Hansen, Peter Christian Vilhelm, f. 1844, Mathematiker. 
Han er Søn af Skibsfører Jens Peter H. (d. 1874) og Dorthea f. Lii 
og er født paa Christianshavn 28. Maj 1844. Efter at have taget
Realafgangsexamen fra den derværende Borgerdydskole 1859 og 
polyteknisk Adgangsexamen 1860 maatte han tage en Plads som 
Reservetelegrafist i Nykjøbing paa Falster. Her fandt han imidlertid 
Lejlighed til at studere videre og tog 1865 Examen artium ved
Kathedralskolen. Han studerede dernæst Mathematik under Kolling 
og Steen og bestod 1869 ved en Magisterkonferens i dette Fag. 
To Gange har han vundet Universitetets Guldmedaille for Besvarelser
af mathematiske Prisopgaver. I 1874 erhvervede han den 
filosofiske Doktorgrad ved en mathematisk Afhandling. Paa denne 
og i den nærmest følgende Tid nød han Understøttelse af det 
Smithske Legat til Fortsættelse af sine videnskabelige Studier, der
ogsaa have sat Frugt i andre mathematiske Arbejder, som ere 
optagne i Videnskabernes Selskabs Skrifter og Oversigter. I øvrigt 
blev hans Tid snart stærkt besat med Skoletimer. Dog kunde han 
i Vinteren 1879-80 med offentlig Understøttelse studere i Berlin 
under Weierstrass og Kronecker, og i flere Semestre holdt han 
Forelæsninger ved Universitetet som Privatdocent. I 1886 blev han 
ved de Forflyttelser, som foranledigedes ved Professor Steens Død, 
Docent i Mathematik ved Polyteknisk Læreanstalt. Han var i nogle 
Aar Examinator ved almindelig Forberedelsesexamen og har været 
Censor ved Skoleembedsexamen siden dens Oprettelse. -- De Æmner, 
som H. har behandlet i sine videnskabelige Arbejder, tilhøre 
Integralregningen og de derved dannede Funktioner. De blive deri 
undersøgte med den samme strænge Samvittighedsfuldhed og Nøjagtighed 
i stort og smaat, som gjorde ham til en saa paalidelig
Lærer i Skolerne, og som han nu vedbliver at lægge for Dagen i 
den højere Undervisning.

Indbydelsesskrift til Universitetets Reformationsfest 1874.

H. G. Zeuthen.



Hansen, Peter Julius, 1801-65, Handelsgartner,
var en Broder til den VI, 611 nævnte Handelsgartner E. M. H. og blev 
født 3. April 1801 i Kjøbenhavn. Først var H. i Snedkerlære, men
blev senere Gartner og forpagtede 1826 Ventegodt Have ved 
Kjøbenhavn. Efter nogle faa Aars Forløb begyndte han et Handelsgartneri 
paa Blegdamsvejen, og endelig kjøbte han 1834 et Stykke 
Markjord paa Nørrebro, hvor han anlagde et større Handelsgartneri,
hvor enhver, der havde Interesse for nye og smukke Planter, 
sjælden gik forgjæves. Den første Gang, en Therose blomstrede her 
i Landet, var i hans Væxthuse, den første Georginesarnling, som 
var udstillet her, stammede fra hans Have, ja, i 1854 og de nærmest 
paafølgende Aar lykkedes det ham endog at bringe den prægtige 
Aakande fra Amazonfloden, Victoria regia, i Blomst. Den har 
hverken før eller senere blomstret her i Landet og vakte den Gang 
stor Opsigt. 1857 kjøbte han en Bondegaard, og Ejendommen paa 
Nørrebro blev solgt til Byggegrunde. Han døde 12. Dec. 1865. -- 
Han var gift med Oline Margrethe f. Petersen (f. 1. April 1803 
d. 25. Sept. 1878).

L. Helweg.



Hansen, Rasmus Malling, d. 1890, s. Hansen, Hans Rasmus Malling Johan (VI, 634).



Hansen, Reinholt, 1581-1646, Borgmester, 
Søn af Hans Reinholtsen og Else Nielsdatter, er født i Kjøbenhavn 29. Marts 
1581 og bar egentlig Tilnavnet Folskenk, hvilket dog sjælden 
brugtes om ham. 1594-98 var han i Handelslære i Tyskland, 
men var derpaa Deltager i Faderens Handel til dennes Død 1601, 
hvorpaa han kom i Kongens Tjeneste, fulgte Hertug Hans til 
Rusland 1601 og ledsagede Kongen 1603 paa Hyldingsrejsen til 
Hamborg. Derpaa var han 3 Aar i Ungarn og fægtede mod 
Tyrken, kom siden i svensk Krigstjeneste, men Christian IV skaffede
ham Fripas og benyttede ham som «Enspænder» (Kurér) 1607-14. 
1614 blev han ansat i Kancelliet og blev 1615 Hofmønsterskriver, 
men 1628 beskikkede Kongen ham til Borgmester i Kjøbenhavn, 
efter at han 1625-27 havde ledsaget Kongen i Tyskland. 1644 
blev han for en Tid Avditør i Hæren. Om hans Forfremmelse 
skyldes hans Giftermaal 1612 med Kongens Frille Kirsten Madsdatter, 
er ubekjendt; han blev derved Stiffader til C. U. Gyldenløve. 
Efter hendes Død 1629 ægtede han Borgmester i Malmø Evert 
Dichmanns Datter Birgitte, hvis Forbindelse med Corfits Ulfeldts 
Hus sikkert en Tid har hævet R. H. i Anseelse, men dog ikke var
tilstrækkelig til at hindre hans Afskedigelse som Borgmester 1645 
paa Grund af hans tvivlsomme Forhold med Hensyn til en Morders 
Flugt. Han var en af Stadens virksommere Kjøbmænd, var Medlem 
af islandsk Kompagni og havde Færøerne i Forpagtning. Han døde 
1646. Hans Enke ægtede siden F. E. v. Speckhan.

Christian IV's egh. Breve III, 88.
O. Nielsen, Kjøbenhavns Hist. og Beskr. III, 210 ff.

O. Nielsen.



Hansen, Robert Emil, f. 1860, Komponist og Violoncellist. 
Rob. H., Broder til ovfr. (VI, 576) nævnte Agnes C. D. H., er født 
i Kjøbenhavn 25. Febr. 1860 og fik som denne sin første musikalske 
Uddannelse af Faderen. Allerede fra 1871 optraadte han paa Koncerter, 
senere sammen med Søsteren, gik 1874-75 paa Kjøbenhavns 
Musikkonservatorium og ansattes i 1877 som Violoncellist i det kgl. 
Theaters Kapel. Medens han fremdeles jævnlig lod sig høre paa 
Koncerter, altid glimrende ved stor Teknik og smagfuld Udførelse, 
udfoldede han tillige en flittig Virksomhed som Komponist. Af 
større Arbejder kunne nævnes en Symfoni, opført 1880 under hans
egen Ledelse i Koncertforeningen, en Symfoni Nr. 2 (1892), en 
Koncertouverture til «Phædra» (1884), en Suite for Orkester (1887), 
end videre en Koncert for Violoncel (1881) og en Pianokoncert 
(1885), en Pianotrio (1882), en Sonate for Violin og Piano (1885), 
en Pianokvintet (1886) og en Strygekvartet (1891). Men da 
Forholdene her hjemme gjorde ham det vanskeligt at opnaa en 
tilfredsstillende Stilling, drog han til Udlandet, hvor han ved en 
Konkurrence om Pladsen som Violoncelsolist ved Gewandhaus i 
Dresden  slog alle sine Medbejlere og tiltraadte denne nye Stilling 
i Okt. 1891. 7. Juni  1887 havde han ægtet Anna Hansen.

Schytte,  Musiklex.

G. St. Bricka.



Hansen, Stephen, 1701-70, Embedsmand og Fabrikejer. 
Han er født 28. Sept. 1701 og dukker først frem, da han 1728 
ansættes som Regimentskvartermester ved Artilleriet. Han maa
imidlertid hurtig have vist sig som en brugelig Mand, thi snart efter 
bliver han tillige Mønsterskriver og Avditør ved Søartilleriet. I alt 
Fald beholdt han Titel som Regimentskvartermester, til han 1747 
blev Overkrigskommissær og 1761 Generalkrigskommissær. Som 
det heraf ses, arbejdede han sig stærkt op, men han gjorde det 
ikke som militær Embedsmand. 1743 kjøbte han Hammermøllen 
ved Kronborg, satte den i god Stand og blev nu stor Leverandør 
af Geværer til Staten, der støttede ham i betydelig Grad. 1750 
blev han desuden «Kjøbmand for Negotien paa Færøerne», d. v. s. 
den under Rentekammeret staaende Kjøbmand, der her nede forestod 
den som kongeligt Monopol drevne færøske Handel. 1765 
solgte han Hammermøllen til Staten, og s. A. kjøbte han 
Hovedgaarden Frydendal ved Holbæk. Han døde 22. Jan. 1770. -- 
23. Nov. 1733 havde han ægtet Dorothea Sophie Ravn (Datter af 
Borgmester R. i Viborg), der overlevede ham og døde 1. Sept. 
1773 i sit 63. Aar. Deres Søn Vilhelm Aug. H. nævnes ndfr.

Adresseavisen 1770, Nr. 12 og 15; 1773, Nr. 142. 
C. Nyrop, J. F. Classen.

C. Nyrop.



Hansen, Theodor Vilhelm Laurent, f. 1838, Præst,
er Søn af Vognfabrikant Frands Møller H. og Kirstine f. Løvstrøm. Han 
blev født 11. Marts 1838 i Slagelse og modtog den første Undervisning 
i Byens lærde Skole, fra hvilken han 1852 blev overflyttet 
til Sorø Akademi. 1856 blev han Student, og 1863 underkastede
han sig theologisk Embedsexamen. Derpaa deltog han i Krigen 
som Officersaspirant, men i Juni 1864 blev han bortkaldt fra Hæren 
paa Als for at modtage præstelig Ordination, da han af Kong 
Georg I var bleven udnævnt til dansk Slotspræst ved det græske 
Hof og Præst for en tysk evangelisk Menighed i Athen. Da den lille
danske Hofmenighed efterhaanden var bleven opløst, søgte han ved 
Juletid 1865 Entledigelse som Hofpræst, men fortsatte foreløbig sin 
Virksomhed som tysk Præst. 1866 gjorde han en Rejse til Palæstina, 
og da han s. A. var bleven afløst af en tysk født Præst, forlod 
han Athen. Over de ioniske Øer naaede han til Rom, hvor han 
i længere Tid syslede med arkæologiske Studier. Udbyttet af 
disse nedlagde han i en Afhandling, «Kirkehistorie fra Roms Katakomber»
I, som han. 1868 forsvarede for den theologiske Licentiatgrad 
(jvfr. «Fædrelandet» 1868, Nr. 244 og 247). 1869 blev han 
udnævnt til resid. Kapellan ved Frue Kirke i Aarhus og Sognepræst 
i Aaby, og der fra blev han 1877 forflyttet til Østrup og Hjadstrup
paa Fyn. 1869 ægtede han Dorothea Sophie Schwensen, 
Datter af Sognepræst C. A. S. i Hørup paa Als. Som Præst har 
han taget Del i Arbejdet for Gjenoplivelsen af Diakongjerningen 
og i Stephansforeningens Bestræbelser, og tillige har han udgivet en 
Skildring af «Græske Forhold» (I-II, 1868-69) og «Fra Frelserens
Ungdom, Samtaler og Skildringer af Livet i Palæstina mellem 20 
og 25 Aar efter Chr.» (1885). 

Program ved Universitetets Reformationsfest 1868. 
Elvius, Danmarks Præstehist. 1869-84 S. 625. 

Fr. Nielsen.



Hansen, Theophilus Edvard, 1813-91, Arkitekt. 
Th. H., en yngre Broder til den ovfr. (VI, 618) omtalte Arkitekt Hans Chr. H., 
fødtes i Kjøbenhavn 18. Juli 1813. (Alle Kilder nævne 18. Juli, men 
han højtideligholdt mærkelig nok sin 70aarige Fødselsdag i Wien 
13. Juli.) Han studerede Bygningskunst under Vejledning af sin 
Broder og Hetsch og gjennemgik samtidig Kunstakademiet, hvis 
Sølvmedailler og lille Guldmedaille han opnaaede, den sidste 1835 
for Opgaven «Et Theater», hvorimod det ikke lykkedes ham at
erhverve sig den store Guldmedaille. Under Hetsch's Paavirkning 
tegnede han en Del kunstindustrielle Tegninger, bl. a. til en 
Damesekretær, som saas paa Udstillingen i Kjøbenhavn 1834, og den 
bekjendte nydelige Spinderok, Drejermester J. C. Sørensens 
Mesterstykke, 1836. I Hetsch's «Fortegninger for Haandværkere» (1839-43) 
ere adskillige af hans Tegninger offentliggjorte, deriblandt et 
Fuglebur af Messing. Ogsaa opmaalte han i denne Periode Ribe Domkirke 
og indgav et Projekt til dens Restavration, som dog aldrig 
kom til Virkeliggjørelse.

Imidlertid følte han sig utilfreds med sin Virksomhed her 
hjemme, og da hans Broder havde opnaaet en udmærket Stilling 
som kongelig Arkitekt i Athen, søgte han det Reiersenske Fond 
om et Stipendium, fik det og rejste 1838 ned til Broderen. Han 
blev modtaget med aabne Arme, fik adskilligt at bestille og vandt 
i Baron Sina en Mæcen, paa hvis Bekostning han i Athen opførte 
Observatoriet og -- mange Aar senere -- Videnskabernes Akademi, 
begge i ren græsk Stil, noble, smagfulde, beherskede Bygninger. 
Ved Statsomvæltningen 1843 fik han, som saa mange andre 
Udlændinger, Tilhold om at forlade Grækenland, og han søgte nu 
Akademiet i Kjøbenhavn om Understøttelse til at rejse hjem over 
Italien. Efter nogen Debat bestemte Akademiet sig til at yde ham 
en saadan, og han fik et Aars Rejsestipendium.

Faa sin Rejse traf han sammen med den berømte tyske Arkitekt 
Ludwig Førster, som strax saa, hvilke Evner der boede i den unge 
danske Kunstner, og opfordrede denne til at følge med til Wien. 
Dette gjorde H., og fra dette Øjeblik var han som Kunstner tabt 
for sit Eædreland. Til Gjengjæld blev hans fremragende Dygtighed 
i høj Grad anerkjendt i Wien, og det indrømmes fra alle Sider, 
at han er en af de Arkitekter, hvem det i første Række skyldes, 
at Wiens Bygninger have faaet det Præg af storslaaet Pragt, som
gjør Byen saa tiltalende og imponerende for indfødte som for 
fremmede. Han blev Lærer ved Kunstakademiet, Medlem af 
utallige udenlandske Selskaber og Akademier, fik Ordner og Titler i 
Dusinvis og ophøjedes endelig i Adelstanden som Friherre.

Vi skulle nævne de vigtigste Bygninger, han her opførte. I 
byzantinsk Stil: Evangelisk Gymnasium, i Forening med Førster, 
1846-49, Græsk-katholsk Kirke, paa Bekostning af Baron Sina, 
1858, og det evangeliske Kirkegaardskapel. I romansk Stil: 
Vaabenmusæet i Arsenalet, 1855. I Renæssancestil: Paladset Todesco,
begyndt af Førster, 1861, Heinrichshof, et Komplex af Privatbygninger, 
samlede til en paladsagtig Helhed, 1861-63, Baron Sinas 
Palais, Epsteins Palais, Ærkehertug Vilhelms Palais, 1865-67, 
Musikforeningens Bygning, med en i akustisk Henseende fortrinlig
Koncertsal, 1867-70, Kunstakademiet, 1872-76, Børsen, i Forening 
med Tietz, som døde midt under Opførelsen, 1872-77, og endelig 
Rigsdagsbygningen, en af de mest imponerende Bygninger, den 
nyeste Tid har at opvise. Flere af hans Hovedværker ere afbildede
i «Allgemeine Bauzeitung», hvoraf han en Tid var Medredaktør.

Under sin Bistand ved Udgravninger i Grækenland havde H. 
faaet Øjet aabent for Betydningen af Farvernes Anvendelse i 
Arkitekturen, og han benyttede sine Erfaringer i rigt Maal. Alle hans 
Bygninger ere yderst pragtfulde: imponerende Trappepartier, baade
udvendig og indvendig, lange Søjlerader, reliefprydede Gavlfelter 
og brede Friser med rig Ornamentering i Sgrafitto eller i brogede 
Farver paa gylden Grund. Han benyttede Renæssancehelheder med 
antike Enkeltheder, og han havde til Grunden studeret den antike 
Kunst; men han var samtidig fra sin tidligste Ungdom opdraget af 
Hetsch, og han formaaede egentlig aldrig at hæve sig ud over 
dennes Opfattelse af Antiken. Denne Opfattelse, tør og ensidig, 
som den er, gaar igjennem alle hans Bygninger, og den gaar 
igjennem alle de utallige kunstindustrielle Arbejder, hvortil han har 
leveret Tegninger. Palmetten, Acanthusblomsten, Vasen, 
Kandelaberen og det svungne, antike Ornament gjenfindes overalt, hvad 
saa end Gjenstandens Bestemmelse er.

Hædrede Udlandet end i fuldt Maal den berømte og fejrede 
Kunstner, saa glemte Danmark ham ikke heller. Allerede i 1848 
agreerede Akademiet ham, 1858 optog det ham som Medlem, 1872 
blev han Kommandør af Danebrog, 1884 Storkors. Og endelig, da 
Christiansborg Slot i 1884 atter var blevet et Offer for Luerne,
hjemkaldte Regeringen den store Kunstner og bad ham om at 
udarbejde et Projekt til dets Gjenopførelse. Men det var for sent. 
Hans Skaberevne var brudt, han var blevet gammel, han kjendte 
intet til Forholdene her hjemme, og hans forskjellige Projekter til 
Slottet, til Rigsdagsbygningen og til Raadhuset viste kun, at han 
som Kunstner havde overlevet sig selv. 

Men som Menneske holdt han sig frisk til det sidste. Som 
ganske ung blev han gift med Førsters Datter, men allerede 5 
Maaneder efter Ægteskabets Fuldbyrdelse afgik hun ved Døden. 
Siden den Tid levede han ugift sammen med en trofast Søster, og 
hans sjældne Gjæstfrihed, hans stadig usvækkede Humør, hans 
brændende Interesse for sit Arbejde, hans sunde Livskraft og brede 
Kunstnersind gjorde ham ikke alene til Centrum mellem Kolleger 
og Kammerater, men gjorde tillige hans Hus til et Hjem for alle
Landsmænd, som kom til Wien. Da han fyldte 70 Aar, gjorde 
Wien en enestaaende Fest til hans Ære, og dets Akademi bad ham 
trods sine Statutter om endnu et Aar at fortsætte sin Virksomhed 
som Lærer; og ved hans Hjemkomst til Kjøbenhavn hædrede danske
Kunstnere ham ved et Fakkeltog. 17. Febr. 1891 døde han i Wien, 
den By, der var blevet hans andet Hjem, og hans Ligbegængelse 
blev som en national Sørgefest. 

Müller, Künstlerlex., 1882. 
Weilbach, Konstnerlex. 
Illustr. Tid. 1868, Nr. 440. 
Ude og Hjemme 1882-83, Nr. 303. 
Tidsskr. f. Kunstindustri 1886, S. 52. 
Museum 1890, S. 228. 

Erik Schiødte.



Hansen, Victor, s. Hansen, Johan Emil Victor (ovfr.  S.  16).
 


Hansen, Vigand Andreas Falbe, s. Hansen, Falbe-.


 1743-96, Kollegiedeputeret og Godsejer">

Hansen, Vilhelm August, 1743-96, Kollegiedeputeret og Godsejer. 
Hans Fader, ovennævnte Generalkrigskommissær Stephen 
H. (d. 1770), ejede Godset Frydendal i Sjælland. Sønnen, der var 
født 24. Okt. 1743 og 1764 blev Student, tilkjøbte sig denne 
Ejendom ved Skiftet efter Faderens Død. Gaard og Gods vare den 
Gang meget forfaldne; men den unge H. satte stor Kraft og 
Dygtighed ind paa at bringe alt paa Fode. Medens det kun var alt for 
almindeligt, at Godsejerne hensynsløst brugte Bøndernes Hoveri for 
at faa deres Hovedgaard es Marker bragt i god Stand, saa H., at 
paa Bøndernes Velstand beroede i Virkeligheden ogsaa hans eget 
Tarv, og endnu mere drev det varme Hjærte, han havde for Bondestanden, 
ham til at gjøre, hvad han kunde, for at hjælpe sine 
Fæstere og Husmænd. Han istandsatte eller opbyggede Gaarde 
for dem, hjalp dem med at rejse Stengærder og skjænkede dem 
Pile til Hegn og Frugttræer til deres Haver. Hans Husmænd fik hver
3 Tønder Land imod at svare enten 3 Rdl. eller 16 Arbejdsdage 
aarlig, Gaardmændene støttede han til at komme ud af Fællesskabet, 
og han havde gjærne gjort dem til Arvefæstere og ladet deres 
Hoveri blive afløst, hvis de ikke selv havde ment, at de vovede
alt for meget derved.

Opmærksomheden blev efterhaanden henledt paa denne dygtige 
og humane Godsejer, han spillede en vigtig Rolle i 
Landhusholdningsselskabet, og han var i Tiden fra 1782-87 en af dette Selskabs 
3 Præsidenter. Ogsaa var han kommen ind paa Handelsvejen og 
gik der fra over paa Embedsbanen. Allerede 1769 blev han 
adjungeret Faderen, og det følgende Aar succederede han denne som 
«Kjøbmand for Negotien» (*c: Administrator for Handelen) paa 
Færøerne. 1781 fik han Sæde i den da oprettede Direktion for den 
islandske, færøske, finmarkske og grønlandske Handel, og 1784
udnævntes han til Deputeret i Rentekammeret. Han var af den 
Slags Mænd, som Chr. D. Reventlow netop ønskede at faa ansat 
der. Sammen med Reventlow var han da ogsaa Medlem af den 
Kommission, der i 1785 og følgende Aar gjennemførte det vigtige 
Omdannelsesværk paa Frederiksborg og Kronborg Amter, der var 
Forløberen for Landboreformerne og beskreves af ham i et 1790
udgivet Skrift. Men mest gjorde han sig dog fortjent som Medlem 
af den store Landbokommission (1786). Man maa nævne ham som 
den mest fremragende i denne næst Reventlow og Colbjørnsen. 
Han udtalte sit Standpunkt ved her at ytre: «Jeg kjendte aldrig 
større Glæde, end om det var muligt, om jeg ved mine ringe Raad 
kunde befordre mine Medbrødres, den agtværdige Bondestands, 
Lyksalighed.» Det er hans Ære, at han i Kommissionen først 
fremsatte Tanken om at afløse Stavnsbaandet mod blot at forpligte 
de udskrivningspligtige til at opholde sig i visse større Distrikter 
(Amter eller Regimentsdistrikter), og det var ham, der foreslog en 
kort Overgangstid, 10-12 Aar, inden dette ulige lettere Baand 
kunde afløse det tunge Stavnsbaand. Baade naar man tænker paa
hans Virksomhed som Godsejer og paa hans Deltagelse i 
Landbokommissionen, vil man finde, at der var god Grund til, at han 
ved sin Død, 20. Maj 1796, blev mindet som den højt fortjente 
Mand. 1769 var han bleven Kancelliraad, 1774 Justitsraad, 1779 
Etatsraad og 1789 Konferensraad.

Minerva 1796, III.
E. Holm, Kampen om Landboreformerne.

E. Holm.



Hansen, Wolfgang Thomas, f. 1864, Pianist. 
H., der er født i Kjøbenhavn 22. Marts 1864 og Søn af Handelsbogholder 
Johannes Hansenius Sophus H. og Ingeborg Cecilie Dorothea f. 
Hansen, blev 1882 Student og studerede et Par Aar Jura, men hans 
Tilbøjelighed og den gode Undervisning i Musik, han allerede fra
Barneaarene havde nydt, gjorde ham til en yndet og søgt 
Akkompagnatør, især da han havde det Held at akkompagnere flere af 
Udlandets bekjendte musikalske Notabiliteter som Pauline Lucca, 
Sigrid Arnoldsen, Wilhelmine Neruda-Hallé o. fl. under deres Besøg
her. Sin egentlige Faguddannelse som Pianist fik han hos Dr. H. 
Bischoff i Berlin. Her, i Dresden, Potsdam og i sin Fødeby er 
han optraadt med Held og lever nu i Kjøbenhavn som en søgt 
Klaverlærer. 1891 var han Prins Christians Lærer i Musik. Som 
Komponist har han kun udgivet nogle Klaverstykker.

S. A. E. Hagen.



Asschenfeldt-Hansen, Carl Christoph Julius, f. 1856, Præst. 
A.-H., Søn af nu entlediget Sognepræst til Sønder og Nørre Kongerslev 
samt Kondrup Peter H. (f. 1817) og Clara Georgine Charlotte 
Theodora f. Asschenfeldt (f. 1820 d. 1877), er født i Flensborg
28. Juni 1856. Han blev Student fra Viborg Skole 1874, theologisk 
Kandidat 1879 og det følgende Aar personel Kapellan i Halsted-Avnede 
paa Laaland, indtil han 1882 ansattes som Sognepræst i 
Sæby. Fra dette Embede har han 1892 taget sin Afsked for at 
virke i den indre Missions Tjeneste. Han ægtede 1882 Emilie 
Christine Sørensen (f. 1859), Datter af Skolelærer Rasm. Emil
Kirkerup S. -- A.-H. har fra 1890 været Medlem af det danske 
Missionsselskabs Bestyrelse. Han har fra 1888 i Forening med 
dettes Sekretær, J. T. N. Løgstrup, udgivet «Missionsbudet», et
Blad for Hedninge- og Israelsmissionen. Fra 1885 har han udgivet 
«Kirkehistoriske Smaaskrifter», der endnu ikke ere afsluttede. Disse 
indeholde tit mere Betragtninger over Historien end denne selv. 
Som Bestyrer af en «Kirkelig Traktatmission» har han uddelt 
talrige Traktater.

L. Koch.



Falbe Hansen, Vigand Andreas, f. 1841, Nationaløkonom. 
F. H., der er født 24. Sept. 1841, er Søn af Prokurator i Odense 
J. J. H. og Hustru, f. Basse. Efter i 1862 at være blevet Student 
kastede han sig over Nationaløkonomien og tog i 1867 statsvidenskabelig 
Examen. I 1870 konstitueredes han i det statistiske Bureau 
som Fuldmægtig og blev Chef for dette Bureau 1. April 1873. 
Efter Professor Frederiksens Afgang fra Universitetet udnævntes han 
til Professor i hans Sted 22. Sept. 1877. 28. Avg. 1870 ægtede han 
Anne Margrethe Veronique Hansen (f. 1. Sept. 1851), Datter af 
Fabrikant F. D. H. og Hustru, f. Vennerberg. 

Som Nationaløkonom og Statistiker har F. H. udfoldet en 
betydelig Virksomhed. Ved en lykkelig Forening af historisk Sans 
og praktisk Begavelse er det blevet ham muligt at kaste Lys over 
adskillige Punkter af Danmarks økonomiske og sociale Udviklingshistorie,
og særlig er det paa Landbrugets Omraade, at han har 
indlagt sig Fortjeneste som historisk-økonomisk Forfatter. Men 
desuden førte hans Stilling i det statistiske Bureau ham ind paa 
adskillige Spørgsmaal af Betydning for Nutidens økonomiske Liv, og 
han har skrevet en stor Mængde Bladartikler og Tidsskriftsartikler 
om en Række forskjellige Æmner, for ikke at tale om Indledningerne 
til en Del Bind af «Statistisk Tabelværk» fra 1870-77. Af 
selvstændige Skrifter har han i 1869 udgivet et større Arbejde om 
Forandringerne i Priserne og Arbejdslønnen i Danmark siden 
Amerikas Opdagelse, i Anledning af Konkurrencen om Professoratet 
i Statsøkonomi og Statistik; desuden «Vore Sparekasser» (1878) og 
«Stavnsbaandsløsningen og Landboreformerne» (I-II, 1888-89; 
1. Del udgivet som Indbydelsesskrift til Kjøbenhavns Universitets Fest 
i Anledning af Hundredaarsdagen for Stavnsbaandets Løsning), der
maaske kan betegnes som hans Hovedværk. Sammen med sin 
Kollega Professor W. Scharling har han udgivet en større Haandbog, 
«Danmarks Statistik», der paabegyndtes i 1878 og afsluttedes 
i 1891 med et Supplementsbind under Titelen «Danmark i 1890». 
Dette omfangsrige Værk, Efterfølger af Bergsøes «Den danske Stats 
Statistik», er for største Delen udarbejdet af Udgiverne selv, og 
F. H. har heri bl. a. dels givet en sammenhængende større Fremstilling 
af Landbrugets Udvikling og nuværende Tilstand, dels 
udførlig skildret det danske Skattevæsen.

F. H. var en kort Tid, 1881-84, Medlem af Folketinget som 
Repræsentant for Odense Amts 1. Kreds, men  har siden ikke 
deltaget i det politiske Liv.

H. Westergaard.



Holm Hansen, Johan, f. 1841, Skuespiller og Forfatter. 
Han er født 24. April 1841 i Ribe, hvor Faderen, Thomas H., var 
Snedkermester; Moderen var Karen Sophie f. Holm. Som Dreng 
flakkede han i sin Fritid snart om paa egen Haand mellem 
Hedebakkerne uden for Byen eller paa Engene ved Havet, snart gav 
han sammen med Kammerater dramatiske Forestillinger i 
Snedkerværkstedet, hvor det jævnlig var den unge Skuespillers egne 
Arbejder, der opførtes. Hans Hu stod til Scenen, men Faderen vilde 
have, at han skulde være Snedker, og indtil sit 18. Aar holdt han 
det ud som Lærling. Saa bleve imidlertid Tvangen i Hjemmet og
hans Higen mod Hovedstaden ham for stærke, og næsten uden en 
Skilling i Lommen kom han til Kjøbenhavn, meldte sig ved det 
kgl. Theater, men afvistes, da man fandt, at hans provinsielle 
Dialekt foreløbig lagde ham Hindringer i Vejen som Skuespiller. Efter
at have deltaget i Krigen 1864 som frivillig tog han til Island, 
nærmest fordi han ønskede paa Stedet selv at leve sig ind i 
Sagalitteraturen, og her fra kom han tilbage med den senere udgivne
Fortælling «Vikingeblod». Hans Lyst til Optræden paa Skuepladsen 
var dog ikke fortrængt, og efter at han havde gjort nærmere 
Bekjendtskab med Fru Heiberg, der spaaede ham en rig 
Fremtid som scenisk Kunstner, debuterede han 2. Sept. 1868 paa 
det kgl. Theater som Leontes i «Et Vinteræventyr». I de 6 Aar, 
han var knyttet til Theatret, optraadte han i en Række større 
Roller -- Pottemager Walter, Lundestad i «De unges Forbund», 
Kongen i «Farinelli», Correggio, Mr. Gray i «De deporterede», 
Orlando i «Livet i Skoven» --, men skjønt det var umiskjendeligt, 
at han var i Besiddelse af Evner, der ogsaa af og til (som i «Livet 
i Skoven») kunde frembringe en interessant og helstøbt Præstation, 
lykkedes det ham dog aldrig at overvinde visse ydre Vanskeligheder 
saaledes, at han kom i Rapport til Publikum, og ved Sæsonens 
Slutning 1874 tog han derfor sin Afsked. Snart efter debuterede 
han imidlertid som Forfatter med Fortællingen «En katholsk Familie» 
(1875), og s. A. fik han Paa det kgl. Theater opført sit historiske
Skuespil «Kejserfesten paa Kreml». Efter at have tilbragt den 
følgende Vinter i Frankrig og Italien udgav han den store Roman 
«En fri Mand» (1877), og herefter fulgte «Vikingeblod» (1879), «Fra 
Danevirke til Rosenvænget» (1880), «Barbara» (1882), «Karsten Ulv 
og Paddehattene» (1884), «Ved Højvande» (1886), «Karen Hav» 
(1887), «Skuespillere» (1890) og «Oprejsning» (1891). -- H. H. har 
ogsaa som Forfatter haft Vanskeligheder at overvinde og derfor haft 
svært ved at trænge igjennem, men om hans alvorlige Stræben og 
store Energi har der vel kun været én Mening. Efterhaanden er 
det ogsaa bedre og bedre lykkedes ham at beherske sit Stof, og 
hans senere Arbejder vise afgjort og stadigt Fremskridt i Retning 
af Komposition og Karaktertegning. 1892 rejste han efter at have 
faaet det Anckerske Legat til Syden. 

Sophus Bauditz.



Høegh Hansen, Ove, f. 1832, Landskabsgartner. 
H. H. er født 15. April 1832 i Roskilde, hvor Faderen, Justitsraad Christian H. 
(d. 1854), var Stiftsskriver og Værge for Roskilde Domkirke. I 
Foraaret 1846 kom han i Gartnerlære hos Handelsgartner J. Koch paa
Frederiksberg, og efter at have søgt videre Uddannelse som Elev 
i Botanisk Have, Ledreborg Have og Rosenborg Driverihave tog 
han 1852 Gartnerexamen. Efter i 2 Aar at have været Medhjælper 
hos Kunstgartner Wendt paa St. Jørgensbjærg tiltraadte H. H. med 
Understøttelse af Indenrigsministeriet og det Classenske Fideikommis
en større Udenlandsrejse. Han arbejdede i flere af de større saa 
vel Privat- som Handelsgartnerier i England fra 1854-56, og efter 
et kort Ophold i van Houttes Gartneri i Gent vendte han over 
Paris og Hamborg tilbage til Danmark. Han begyndte nu en selvstændig
Virksomhed og kastede sig over Landskabsgartneriet, særlig 
paa Tilskyndelse af sin Moder, en Datter af Slotsforvalter Voigt, 
som navnlig gjorde sig bekjendt ved Omdannelsen af Søndermarken 
og Frederiksberg Have. H. H. har udfoldet en meget stor Virksomhed,
over 500 større og mindre Have- og Parkanlæg har han udført 
saa vel i Sverige som her hjemme. Blandt større Arbejder skal 
anføres Haven ved Alhambra, ved Herregaardene Hvedholm, 
Spanager og Klintholm, ligesom ogsaa flere offentlige Anlæg som Kungsparken
i Malmø, Anlæggene ved Silkeborg Badeanstalt, Aalborg, 
Slagelse osv. 1873 fik han Ansættelse som Kjøbenhavns Kommunes 
Gartner, og ved den store nordiske Kunst- og Industriudstilling i 
1888, hvor Terrænets Benyttelse som Have var ham overdraget, 
indlagde han sig stor Fortjeneste af det smukke Anlæg. Han ægtede 
15. April 1859 Karen Dorothea Andersen (f. 20. Maj 1831), Datter 
af Møller A., Egholm Mølle i Horns Herred.

L. Helweg.



Juel-Hansen, Erna, f. 1845, Gymnastiklærerinde og Forfatterinde. 
Erna J.-H., f. Drachmann, er Datter af Professor A. G. D. 
(IV, 319) og hans første Hustru. Hun er født i Kjøbenhavn 
5. Marts 1845, ønskede at tage Artium for at studere Medicin, 
men kunde ikke opnaa ministeriel Tilladelse dertil. Hun gik saa 
Faderen til Haande ved hans Praxis, rejste med ham til Paris 1866, 
hvor hun satte sig ind i det Laisnéske Gymnastiksystem, som hun 
efter sin Hjemkomst indførte i hans Gymnastikinstitut; hun ledede 
Kvindegymnastikken her og uddannede Gymnastiklærerinder, der 
efterhaanden indførte det saakaldte franske System i de fleste af 
Landets Pigeskoler. 1870 tog hun Almueskolelærerindeexamen,
rejste Vinteren efter til Berlin for at studere de Frøbelske 
Børnehaver og oprettede 1871 efter sit Giftermaal med Cand. jur. Niels 
Juel-Hansen, Skolebestyrer og Forfatter af forskjellige Skrifter for 
den modnere Ungdom, den første Frøbelske Børnehave i Kjøbenhavn. 
Skolen udvidedes senere til en højere Skole med Fællesundervisning 
for Drenge og Piger, men dette Forsøg fandt ikke 
den fornødne Tilslutning og maatte opgives. 1884 oprettede hun 
et Gymnastikinstitut for Kvinder efter det Lingske System (saakaldt 
svensk Gymnastik).

Som Forfatterinde debuterede Fru J.-H. 1881 under Psevdonymet 
«Arne Wendt» med «Mellem 12 og 17». I de følgende 
Aar oversatte hun Dostojevskis Romaner; senere har hun udgivet 
«Sex Noveller» (1885) og «En ung Dames Historie» (1888). I 1890
opførtes et Toakts-Skuespil, «Aftenen før . . .», paa Dagmartheatret. 
Hendes novellistiske Arbejder udmærke sig ved skarp Iagttagelse 
og livlig Fremstilling. Det er især den unge kjøbenhavnske Pige 
paa de forskjellige Stadier af hendes Udvikling fra Barn til moden 
Kvinde, der interesserer hende, og i flere af de mindre Skitser 
saa vel som i den større Fortælling ere Motiverne hentede fra dette
Omraade. Hun er frisindet i sit Syn paa Kvindens Opdragelse 
som i øvrigt i hele sit Livssyn, og hun søger at paavise det 
skadelige i den endnu almindelige Opdragelsesmethode, der gaar ud paa 
at bevare den unge Piges Uskyld og Kvindelighed ved Fortielse 
eller ufuldstændig Oplysning om forskjellige Forhold i Livet. Hun 
arbejder i det hele med megen Energi for Kvindens
Udvikling baade i legemlig og aandelig Henseende,
for hendes Frigjørelse og Ligestillethed med Manden.

M. Galschiøt.



Kofoed-Hansen, Hans Peter, 1813-93, Præst og æsthetisk Forfatter, 
er en Søn af Forpagter Niels H. og Sophie
Elisabeth f. Ortved. Han blev født paa Aastrup i Saaby
Sogn 15. Maj 1813 og kom 14 Aar gammel i Roskilde
Latinskole, fra hvilken han blev dimitteret 1832. Da
han 1837 havde underkastet sig den theologiske Examen,
blev han strax konstitueret Lærer og senere (1839)
Adjunkt ved Odense lærde Skole. I Sommeren 1839
gjorde han en kortere Rejse til Sachsen; 1842-43
besøgte han Tyskland, Belgien og England og opholdt
sig navnlig længere Tid i Bonn og i London; 1847 --
48 var han i Frankrig og Italien. Et Aars Tid efter
Hjemkomsten fra den sidste Rejse blev han udnævnt
til resid. Kapellan ved vor Frelsers Kirke paa
Christianshavn, men allerede 1850 forflyttet til
Sønderjylland. Der var han først konstitueret, siden
fast ansat Hovedpræst ved Mariakirken i Haderslev,
hvor Kirkesproget var blandet. 1854 blev han tillige
Provst for Haderslev Provsti, og Aaret efter ombyttede
han Mariakirken med Gammel Haderslev Sognekald, hvor
Kirkesproget var dansk. 1860 blev han end videre
Medlem af Examenskollegiet i Flensborg, men da den
sidste slesvigske Krig udbrød, blev han afsat. Efter
sin Afsættelse (1864) flyttede han til Kjøbenhavn,
hvor han privatiserede i nogle Aar, indtil han 1867
blev udnævnt til Sognepræst i Thoreby paa Laaland
samt Provst for Musse Herred og Stiftsprovst for
Laaland-Falsters Stift. 1883 tog han sin Afsked og
flyttede til Kjøbenhavn, hvor han siden har levet,
sysselsat med Studier og litterære Arbejder. 1851
havde han ægtet Sophia Isabella Lætitia Komtesse
Moltke (f. 1827), Datter af Kammerherre Adam Gottlob
Greve M. til Espe. -- K.-H. døde 4. Dec. 1893.

K.-H. har udfoldet en betydelig Forfattervirksomhed,
der afspejler en ejendommelig og rigt udrustet
Personligheds Kampe og Udvikling. 1840 udgav
han under det psevdonyme Navn «Jean Pierre»:
«Dialoger og Skitser af en Fysiognoms efterladte
Papirer», et psykologisk-novellistisk Arbejde,
der indeholder ypperlige Skildringer baade af
Karakterer og Situationer og røber stor stilistisk
Evne. Hans næste Novelle, «Liv af Død» (1842), der
udkom under det samme psevdonyme Mærke, betegner et
betydeligt Fremskridt baade med Hensyn til Form og
Indhold. Gjennem disse 2 
filosofisk-novellistiske Arbejder stifter man Bekjendtskab
med en grublende Aand, der er indviet i Tidens
Længsler og Lidelser paa Erkjendelsens og Livets
Omraader; det psykologisk-religiøse Moment har afgjort
Overvægt over det digteriske, og begge Bøger, især
den første, lide af en Abstraktion og en Bredde i
Udførelsen, der skræmmede mange Læsere bort fra denne
tankevægtige og ogsaa i æsthetisk Henseende betydelige
Produktion.

For en Natur som K.-H. maatte Søren Kierkegaards
Optræden blive af afgjørende Betydning; thi
Forfatteren til «Liv af Død» stod i aandeligt
Slægtskabsforhold til den store Psevdonym. Da «Enten-
eller», «Frygt og Bæven» og «Gjentagelsen» vare
udkomne (1843), skrev K.-H. i «For Litteratur og
Kritik» et Par Anmeldelser, i hvilke der faldt nogle
Udtalelser om Præsternes og Prædikenens Forhold til
Tiden, som kaldte Biskop Mynster frem paa Valpladsen,
og dette Sammenstød blev et Forbud paa den store Kamp,
der udbrød efter Mynsters Død. Under denne forholdt
K.-H. sig helt rolig, hvorfor han mente at have Ret
til at tilegne sig en Del af S. Kierkegaards Tak
«til dem, der have tiet». Men efter Kierkegaards
Bortgang traadte han frem med et Indlæg i Sagen,
«Dr. S. Kierkegaard mod Dr. H. Martensen» (1856),
som Aaret efter blev fulgt af et nyt lille Skrift:
«S. Kierkegaard mod det bestaaende» -- 2 Bøger,
der høre til det betydeligste af den Litteratur,
Striden om S. Kierkegaard affødte.

Discipelforholdet til S. Kierkegaard og Paavirkningen
fra ham vare imidlertid allerede for længst traadte
frem i den store Roman «Kjød og Aand eller de to Veje,
en Sjælehistorie» (1846), der dog ogsaa røbede et
flittigt Studium af den franske Romantik. Dette
Arbejde var udsat for lignende Misforstaaelser
sonh visse Afsnit af «Enten-eller». Mange fandt
for meget af Kjødet og for lidet af Aanden i denne
Sjælehistories dristige Skildringer af Lidenskabernes
Styrke, og hverken Tankernes Rigdom eller den Kunst,
der lod idylliske Naturskildringer skifte med
stormende Optrin, kunde forsone Læseverdenen med
dette baade dybt tænkte og dybt følte Digterværk,
i hvilket Forfatteren som Digter sikkert er naaet
højest. Fortællingen «Livslænker» fra 1875 og Novellen
«Død i Liv» fra 1887, der begge bleve udsendte under
det gamle psevdonyme Navn, gik temmelig upaaagtede
hen.

Haand i Haand med denne filosonsk-æsthetiske
Produktion gik der en direkte religiøs, som vel
ikke kunde maale sig med det store Forbillede, de
Kierkegaardske Psevdonymer, men som dog
uden Tvivl fortjente større Opmærksomhed, end den kunde tiltvinge 
sig. «Tegnet fra Himlen» (1856) er en kristelig psykologisk Studie, 
der indeholder mange dybsindige Iagttagelser om Forargelse og Tro, 
og i «Her og hisset, Breve til en afdød fra M. Oriente» (1872) er 
der Udviklinger, som i Originalitet og Tankedybde kunne stilles 
ved Siden af det bedste, vor Opbyggelseslitteratur ejer. I 
Mellemtiden mellem disse 2 Skrifter (1864) udgav Forfatteren end videre 
et større Arbejde: «Et Folk -- Folket», der fremtraadte som et 
«Bidrag til Demotheismens Karakteristik». Det er et modigt og 
kraftigt Angreb paa den da herskende Liberalisme og dens Følgesvend Nationalitetsforgudelsen, stærkt præget af S. Kierkegaards 
Foragt for «Mængden».

Baade som æsthetisk og religiøs Forfatter og som Præst har 
K.-H. været en ensom Mand. Hans Kierkegaardske Udgangspunkter 
bragte ham i Modsætning til Hovedstrømningerne i det danske 
Kirkeliv, og hans udprægede Konservatisme fjærnede ham fra de i 
Kirke og Stat ledende Mænd. Af og til tog han vel Del i kirkelige 
Forhandlinger, men som oftest kun for at erfare, hvor enlig 
han stod, og efterhaanden som Ensomhedens Byrde faldt tungere 
paa ham, skærpedes hans Blik for Modsætningen imellem Idealet 
og Virkeligheden i Kirken og Borgersamfundet. Han grublede 
over et Middel til igjen at faa Magt over de Aander, Liberalismen 
havde løsladt, og han mente at øjne et saadant i Gjenindførelsen
af Skriftestolen. 1881 udgav han en Afhandling om «Skriftemaalet», 
der i over 8 Aar havde ligget i hans Pult; i den fremstillede han 
Skriftemaalet som en Nødvendighed for et sandt kristeligt og 
kirkeligt Liv. Hans Forslag fandt ingen Tilslutning, men fra flere Sider 
en barsk Afvisning; mange anede allerede ved Læsningen af denne 
lille Bog, hvor Udviklingen bar hen. Den Modsigelse, hans Tanke 
fandt, gjorde dog intet Indtryk paa ham; den bragte ham kun til 
at rette Kritikken imod Reformationen, der havde givet 
den middelalderlige Skriftestol Ulivssaar.

2 Aar efter, at Bogen om Skriftemaalet var udkommet, var 
det, at han tog sin Afsked, og efter Frigjøreisen fra Præsteembedet 
i det lutherske Kirkesamfund voxede hans Tvivl om den lutherske 
Kirkeafdelings Ret over for Rom, til Dels under Paavirkning af 
den ultramontane Historieskrivning og den jesuitiske 
Kontroverslitteratur. 1885 kom denne Tvivl stærkt til Orde i Flyveskriftet: 
«Ere vi fremdeles Lutheranere?», og Bruddet med hans egen 
kirkelige Fortid blev endnu mere iøjnefaldende ved et Par andre 
Smaaskrifter («Fornødent Gjenmæle mod Anmeldelser af
Skriftet: Ere vi fremdeles Lutheranere?» og «Hvor
er Menigheden?», 1885 og 1887). I disse 3 Skrifter
udtalte han sig med stigende Bitterhed om «den
saakaldte Reformation», der nu stod for ham som en
Revolution og et ugudeligt Oprør mod guddommelig og
menneskelig Orden, og samme Aar, det sidste Skrift
udkom, gik han over til Romerkirken, som han uden
Tvivl allerede en Stund aandelig havde tilhørt. Som
romersk Katholik forsvarede han paa ny Skriftemaalet
i et «Aabent Brev» til en dansk Præst (1889).

K.-H.s Tilnærmelse til Romerkirken var begyndt i
Tilslutning til S. Kierkegaards Ord: «Tilbage til det
Kloster, fra hvilket Luther brød ud, skal Sagen føres
tilbage», og hans religiøse Udvikling er et mærkeligt
Vidnesbyrd om, at der fra den store Psevdonym ikke
alene er Udgang til luthersk Pietisme og til den frie
Tankes Amerika, men ogsaa til Rom.

Erslew, Forf. Lex.
Elvius, Danmarks Præstehist. 1869-84 S. 516 f. 
P. Hansen, Illustr, dansk Lit. Hist. II, 489 f.

Fr. Nielsen.



Krarup-Hansen, Christian Johan Lodberg, 1817-95, Skolemand. 
Han er en Nordslesviger og født 27. April
1817 i Arnum, Højrup Sogn, hvor Faderen, Niels
Andersen H., var Degn og Skolelærer. Moderen,
Christiane Amalie Foss, f. Krarup, var en Datter
af den dygtige Skolemand Amtsprovst C. J. L. K. i
Borris. 1836 blev han Student fra Borgerdydskolen
paa Christianshavn, hvis daværende Bestyrer,
Dr. N. B. Krarup, var hans Morbroder. Efter at
have været Huslærer i Fyn et Par Aar vendte han
tilbage til Kjøbenhavn, studerede ved Polyteknisk
Læreanstalt og underviste i Naturhistorie. 1845 tog
nan polyteknisk Examen i anvendt Naturvidenskab,
var derefter en kort Tid Huslærer paa Sjælland og
holdt i Vinteren 1847-48 Foredrag over Kemi ved
Agerdyrkningsskolen paa Haraldslund. I 1848 blev han
konstit. Lærer og det følgende Aar Adjunkt ved Sorø
Akademi. Fra 1850-64 var han Subrektor ved den lærde
Skole i Haderslev. Som født Slesviger blev han ikke
udvist 1864, men Aaret efter drog han til Kjøbenhavn,
hvor han privatiserede indtil 1868, var derpaa i
10 Aar Lærer ved Fredericia Latin- og Realskole og
har siden 1878 levet tilbagetrukken i Hovedstaden,
sysselsat med fysiske Forsøg og videnskabelige
Undersøgelser. Disse havde allerede tidligere affødt
en «Theori af Insekternes, Flaggermusenes og Fuglenes
Flugt», og beslægtede Æmner have vedvarende optaget
ham lige til hans Alderdom. Sin 
Interesse for Realfagene har han lagt for Dagen ved
Udgivelsen af Lærebøger i Zoologi, Kemi og Arithmetik,
og endelig har han i flere Skrifter paa en original
og ganske interessant Maade taget varmt til Orde
for at fremme Anskuelighed og Selvvirksomhed i
Undervisningen, f. Ex. ved at lade perspektivisk
Tegning være Indledning til Undervisningen i
Geometri. -- Han ægtede: 1. (23. Dec. 1852) Marie
Christine Schmidt (d. 1857), Datter af Kirkeforstander
J. A. S. i Haderslev, 2. (1. Dec. 1860) Marie
Schmidt, f. Høffner, Enke efter hans Svoger Kjøbmand
Chr. S. Det sidste Ægteskab blev hævet 1869.
Han døde 19. Febr. 1895.

Erslew, Forf. Lex.

Joakim Larsen.



Malling-Hansen, Rasmus, d. 1890, s. Hansen, Hans Rasmus Malling Johan (VI, 634).



Matthison-Hansen, Hans, 1807-90, Orgelvirtuos og Komponist, 
er født 6. Febr. 1807 i Sønder Hulvej
ved Flensborg, hvor hans dansk fødte Fader, Hans H.,
var Skibskapitajn. Hans Moder, Hedevig f. Petersen,
var en musikalsk begavet Kvinde, der i hans Barneaar
tidlig vakte hans Kjærlighed til Musikken. Paa Grund
af hans Anlæg for Tegning blev det bestemt, at han
skulde være Maler, og efter sin Konfirmation blev
han, o. 16 Aar gammel, bragt af sin Fader til Maleren
Eckersberg i Kjøbenhavn for at uddannes af denne. I en
Række af Aar gik han paa Akademiet; men Eckersbergs
Hus, som var meget musikalsk, begunstigede tillige
hans fortsatte Beskæftigelse med Musikken. Han blev
velset Gjæst i mange kjøbenhavnske Musikkredse, lagde
sig efter forskjellige Instrumenter og komponerede
adskillig Kammermusik. Snart opstod derfor det
Spørgsmaal for ham, om han skulde gjøre Musikken
eller Malerkunsten til sin Livsopgave, og han søgte
Raad hos forskjellige, f. Ex. Kuhlau, der dog ikke
bestemt turde raade ham til at vælge Musikken, indtil
Weyse gjorde Udslaget ved, efter at have gjennemset
en Del af hans Kompositioner, at opfordre ham til
at lægge sig efter Orgelspil. Dette Raad fulgte han,
og under en haard Kamp for Tilværelsen -- han havde i
1829 giftet sig med Christiane Petrea Stenersen (f. i
Kjøbenhavn 6. Jan. 1804), Datter af Toldbetjent Johan
Christopher S. -- studerede han med Iver og Held.

Da Pladsen som Domorganist i Roskilde blev ledig,
fik han 31. Jan. 1832 paa Weyses vægtige Anbefaling
denne Post, og til Roskilde Domkirke var han derefter
knyttet lige til sin Død. 
Et Navn vandt han ved Frederik VI's Bisættelse 1839, da Weyse,
som var anmodet om at spille Orgelet ved denne Lejlighed, havde
svaret, at Domkirkens egen Organist var Mand for at hævde sin 
Plads, og M.-H. derpaa spillede en fri Fantasi, hvori han indflettede 
Folkemelodien «Dronning Dagmar ligger i Ribe syg». I 1842 modtog 
han efter Weyses Død Bestilling paa at komponere de Kantater 
med Orkester, som den Gang opførtes paa de store Kirkehøjtider 
i Slotskirken, og en Mængde Kompositioner, især for Orgel og 
Sang, næsten alle af kirkelig Art, grundige og dog melodiøse, i en
Stil, der er beslægtet med Weyses og Kuhlaus, udgik efterhaanden
fra hans Pen; men den frie Fantasi vedblev dog at være hans 
ejendommeligste og kjæreste Produktion, og ved sine omtrent 
aarlige Koncerter i Roskilde Domkirke lod han sig gjærne høre med 
en saadan, ligesom han ogsaa i Udlandet høstede Anerkjendelse 
for disse altid virkningsfulde og om stort Kjendskab til Orgelet
vidnende Tonebilleder, saaledes i Nordtyskland, Norge og Sverige, 
1861-62, og i London, hvor han i 1864 spillede i Westminster og 
i Krystalpaladset. I 1869 udnævntes han til Professor, og ved sit 
50 Aars Jubilæum i 1882 hædredes han paa forskjellig Maade,
deriblandt ogsaa ved en Lykønskningsskrivelse fra Kongen. Efter 
at være bleven skilt fra sin første Hustru ægtede han i 1841 
Theresia Georgine Elisabeth Qvistgaard (f. i Benløse Sogn ved 
Ringsted 29. Marts 1813), Datter af Proprietær Jens Matthias Q. I sine
senere Aar (fra 1877) havde han sin Søn Waage til Medhjælper i 
Organisttjenesten. Han døde 7. Jan. 1890, og 4 Maaneders Dagen 
derefter døde hans Enke.

Af større Kompositioner har han udgivet et Oratorium af 
Johannes' Aabenbaring for Soli, Kor og Orkester, medens et 
Oratorium: «Den stille Lørdag» samt Davids 130. Salme og 2 
Paaskekantater ere opførte efter Manuskript. Udkomne ere desuden: 
«Martin Luther» for blandet Kor, 2 «Kyrie eleison» for Solo og
Orgel, «Vater unser» og «Ved Dødens Komme» (Ewalds Dødssalme) 
for blandet Kor og Orgel, flere aandelige Sange med Klaver, 
og for Orgel alene: 6 Symfonier, 6 Fantasier (deriblandt den 
bekjendte Dagmarfantasi), en Koncertallegro, den østerrigske 
Nationalsang, «God save the queen» samt Koral af Schulz med 
Introduktion og Variationer, Sørgemarcher, 50 Præludier, 12 Postludier 
og flere Samlinger For- og Efterspil. Af ikke-kirkelig Art ere 3 
Strygekvartetter og nogle Romancer.

Hans Søn Waage Weyse M.-H.. f. 27. Dec. 1841, Organist først 
i Holstebro (1863), derpaa i Nykjøbing paa Falster
(1864) og nu efter Faderens Død dennes Efterfølger
som Domorganist, har udgivet flere Klaver- og
Orgelstykker, Sange og en Klavertrio. Han blev
1866 gift med Anna Friis, Søster til ovfr. (V, 421)
omtalte Landskabsmaler Hans F.

Illustr. Tid. Nr. 1166. 
Schytte, Musiklex. 
Erslew, Forf. Lex. 
Urania, Musik-Zeitschr., 1878, Nr. 7.

G. St. Bricka.



Matthison-Hansen, Johan Gottfred, f. 1832, Orgelvirtuos og Komponist. Gottfred M.-H., ældste Søn af ovfr. nævnte Hans M.-H., født i
Roskilde 1. Nov. 1832, fik som Barn Undervisning af
Organist W. Barth i Kjøbenhavn, senere af Faderen
i Roskilde, blev 1850 Student og begyndte paa det
juridiske Studium, men opgav det i 1855 for at blive
Musiker. I 1856 optraadte han som Orgelspiller ved
en Koncert i Malmø, gav i Aarene 1874-77 o. 100
Koncerter i Danmarks Kjøbstæder, optraadte derefter
atter gjentagne Gange i Udlandet, saaledes 1877
i Hannover, 1878 i Leipzig og 1884 i Weimar, og
har siden 1883 hvert Aar afholdt 4 Orgelkoncerter
i Trinitatis Kirke i Kjøbenhavn. I 1859 blev han
ansat som Organist ved Frederiks tyske Kirke,
1871 forflyttet til Johanneskirken og 1881 til
Trinitatis Kirke. 1867 blev han Lærer i Orgelspil
ved Kjøbenhavns Musikkonservatorium og fik 1884
tillige en Klaverklasse sammesteds; 1891 udnævntes
han til Professor. Af hans ved solidt og tankevægtigt
Indhold udmærkede Arbejder, der for en stor Del ere
udkomne i Tyskland, kan nævnes adskillige større
Klaverkompositioner, en Klavertrio, en Sonate for
Violin og Pianoforte, en Sonate og en Novellette for
Violoncel og Pianoforte, flere Orgelkompositioner,
hvoriblandt en Koncert, Op. 15, Koncertstykke,
Op. 19, Jubelfantasi (ved Faderens Jubilæum 1882),
Sørgemusik over N. W. Gade, Orgelstykker ved de
store Kirkehøjtider osv. samt nogle aandelige
Sange. -- 4. Maj 1866 ægtede han Helga Marie Müller
(f. 28. Okt. 1841), Datter af Forfatteren og Præsten
Ludvig Christian M.

Schytte, Musiklex.
Urania, Musik-Zeitschr., 1878, Nr. 7.

G. St. Bricka.



Mørk Hansen, Mourits, 1815-95, Præst. 
Han er Søn af Sognepræst Chr. Erh. H. og Anne Marie f. Mørch og født
28. Sept. 1815 i Todbjærg Præstegaard i Aarhus Stift,
hvorfra han 1828 med sin Fader flyttede til Ønslev
paa Falster. Han blev Student fra Nykjøbing Skole
1835 og tog theologisk Embedsexamen 1840. I 4 Aar 
opholdt han sig som Kandidat i Kjøbenhavn, hvor han var Medlem 
af Bestyrelsen for Studentertoget til Upsala 1843. Men han 
optraadte tillige som Forfatter med en Oversættelse af Marheineckes 
«Lærebog i den kristelige Tro og Levned for tænkende Kristne»
(1842), og da Selskabet for Trykkefrihedens rette Brug 1841 havde 
udsat en Præmie for en populær Fremstilling af den kristelige 
Kirkes Historie, deltog han i Konkurrencen. Han vandt vel ikke
Præmien, men hans Arbejde udkom 1848 og vandt megen Udbredelse 
og Anerkjendelse, hvilket end mere gjælder om en mindre 
Lærebog i Kirkehistorien (1851), der har oplevet 4 Oplag og især er 
bleven benyttet paa Skolelærerseminarierne. Hans «Kortfattet
Lærebog i Verdenshistorien» (1848) er udkommen i 6 Oplag. 1844 blev han 
personel Kapellan hos Præsten H. F. G. Fogh i Nykjøbing paa 
Falster og, da denne 1846 tog sin Afsked, Kateket sammesteds. Han 
ægtede nu Charlotte Dorothea Frederikke Gotholdine Levinsen
(f. 7. Jan. 1825 d. 13. Marts 1882), Datter af Justitsraad, 
Amtsforvalter Levin L. i Ringkjøbing. 

Den stærke nationale og politiske Bevægelse i Aaret 1848 greb 
ogsaa ham, han stillede sig og blev valgt til den grundlovgivende 
Forsamling i Maribo Amts 5. Kreds. Han sluttede sig her til den 
Kreds, af hvilken det national-liberale Parti skulde fremgaa, og det 
Standpunkt, som han saaledes valgte, er han i alt væsentligt 
vedblevet at staa paa hele sit Liv igjennem. Under Grundlovsforhandlingen
sluttede han sig varmt til Forslaget om at stille
hele Behandlingen i Bero, indtil Repræsentanter for Slesvig kunde deltage 
i den. Hans Udtalelser ved denne Lejlighed kunne betragtes som 
et Program for hele hans politiske Virksomhed, der er baaret af 
den Tanke, at Opgivelsen af Haabet om Slesvigs Frelse er det 
samme som at opgive Danmark.

M. H. søgte ikke Valg til den første ordinære Rigsdag; 
derimod skulde han nu for hele sit Liv knyttes nær til Slesvig, som 
han omfattede med saa varm en Kjærlighed. Han blev nemlig 
1850 konstitueret som Sognepræst i Felsted mellem Aabenraa og 
Flensborg og det næste Aar fast ansat efter at være bleven valgt
af Menigheden. -- Han deltog jævnlig i Forhandlinger om kirkelige 
Spørgsmaal, men især var han utrættelig i at meddele Oplysninger 
om Forholdene i Slesvig og at forsvare Sprogordningen 
baade mod Angreb fra tysk Side og mod Misforstaaelser fra dansk. 
Han var 1852 Medstifter af det slesvigske Folkeskriftselskab og 
deltog i dets Bestyrelse, saa længe det bestod. Ligeledes udgav han 
sammen med Pastor C. L. Nielsen «Kirkelig Statistik for Slesvig», 
1863-64 (ufuldendt). 1859 valgtes han af Gejstligheden i 1. Distrikt 
til Medlem af Stænderforsamlingen. Efter dennes Møde 1860
modtog han tillige med Laur. Skau som Førere for Mindretallet 
Anerkjendelsesadresser fra begge Rigsdagens Afdelinger, tiltraadte af 
50000 danske Mænd. Samme Aar gjenvalgtes han; men Forsamlingen
blev som bekjendt 1861 sprængt af det tyske Piertal. -- 
Da Dybbøls Belejring 1864 begyndte, var der næppe nogen, der 
led mere end Præsterne i Sundeved og Omegn, og især maatte 
M. H. føle, i hvilken Grad han havde paadraget sig Tyskernes 
Had, Gjentagne Gange blev han arresteret eller havde Stuearrest, 
indtil han 23. Juli blev afskediget.

I henved 2 Aar var M. H. nu uden Ansættelse; han udgav i 
denne Tid en Postil og en fortræffelig Afhandling om «Den danske 
Bonde Laurids Skau». Da der 1865 første Gang efter Krigen 
skulde vælges et Medlem af Rigsraadets Folketing for Vejle Amts
6. Kreds, hvortil de 8 slesvigske Sogne hørte, som ved Fredslutningen 
vare blevne ved Danmark, mente mange fædrelandsksindede 
Mænd fra disse, at det vilde have sin Betydning, at den Mand, 
som nu efter L. Skaus Død maatte kaldes den betydeligste af den 
danske Sags Forkæmpere i Stænderforsamlingen, blev Repræsentant
for en væsentlig slesvigsk Valgkreds. Han blev ogsaa valgt, men 
hans Virksomhed som aktiv Politiker blev dog ogsaa denne Gang 
kort; thi da han 1866 var bleven kaldet til Sognepræst for Vonsild 
og Dalby, to af de nævnte slesvigske Sogne, søgte han ikke Gjenvalg.

M. H. har i Vonsild fortsat den Virksomhed, han havde maattet 
forlade i Felsted, som en utrættelig Talsmand for den danske Sag 
i Slesvig, der hos ham har fundet al den Støtte, som det nu er 
muligt at yde den fra Danmark, og han har ved flere Artikler i 
Bladene og Smaaskrifter («Den danske Sag i Sønderjylland, forhandlet 
i Berlin 1885» og «Om det tyske Skolesprog i det dansk talende 
Sønderjylland», 1890) stræbt at underrette det danske Folk om, 
hvorledes der handledes med vore Landsmænd i Slesvig, og paa 
én Gang vække noget af den Indignation, han selv føler ved at
skulle se paa de hensynsløse Fortyskningsforsøg, og af det frejdige 
Haab om bedre Tider, som intet har formaaet at berøve ham. -- 
Han har ogsaa leveret Indlæg i vore hjemlige politiske Stridigheder 
(«De grundtvigske Præster og den politiske Konflikt», 1886) samt 
ofte deltaget i politiske Forhandlinger i den i denne Henseende 
stærkt bevægede Egn, hvor han bor, og hvor det ofte
var afdøde C. Berg, han optraadte imod. Ved nogle
Artikler i «Fædrelandet» 1875 gav nan den første
Anledning til, at der paa de aarlige Finanslove blev
bevilget et Beløb til at forhøje Lønningerne af de
mindre Skolelærerembeder. Han har end videre været
et virksomt Medlem af den Komité, der har indsamlet
Midler til at oprette en «Efterskole» i Hejls, lige
ved den slesvigske Grænse. Det er lykkedes at faa
indsamlet saa stort et Beløb, at Skolen 1891 kunde
aabnes med 36 Elever. Endelig har han flere Gange
deltaget i Striden mod de gudsfornægtende Anskuelser,
som efter 1870 ere komne til Orde i Litteraturen.

Det er ikke mange Mænd, som, naar de i en Alder af
76 Aar se tilbage paa et bevæget Liv, hvor de have
deltaget i mange Stridigheder, der have bevæget
Sindene stærkt, ville kunne rose sig af i den Grad
som M. H. at have fastholdt deres Ungdoms Idealer
uden derfor at komme til at staa uforstaaede eller
uforstaaende over for de yngre Slægter. M.-H. døde 
18. Avg. 1895.

Erslew, Forf. Lex. 
Elvius, Danmarks Præstehist. 1869-84 S. 599. 
Nutiden 1885, Nr. 471. 
Kolding Avis 1885, Nr. 215. 217. 220. 222. 

L. Koch.



Ravn-Hansen, Louise Christiane, f. 1849, Landskabsmalerinde. 
Hun fødtes i Kjøbenhavn 19. Juli
1849, mistede tidlig sine Forældre, Christian Ravn
og Louise f. Wunderlich, blev adopteret af sin
Onkel Klædehandler Niels Frederik Hansen og dennes
Hustru, Sabine f. Wunderlich, er Elev af Vilh. Kyhn,
udstillede første Gang 1877 og har siden stadig været
repræsenteret paa de aarlige Udstillinger, hvor hendes
Arbejder stedse have vundet Anerkjendelse. Med stort
Held har Kunstnerinden lagt sig efter Raderkunsten og
paa dette Omraade allerede leveret en Række Blade,
hvis stadig fremadskridende Dygtighed lover en smuk
Fremtid. Af disse Blade har den danske Raderforening
hidtil udgivet 13, Foreningen Fremtiden 2.

H. R. Baumann.



Sundt-Hansen, Carl Frederik, f. 1841, Genremaler. 
S.-H., født i Stavanger 30. Jan. 1841,
Søn af Stadshauptmand Lauritz Wilhelm H., Chef for
Firmaet Ploug & Sundt i Stavanger, og Elisa Margrethe
f. Sundt, besøgte Kunstakademiet i Kjøbenhavn fra
1859-60, rejste derpaa til Düsseldorf og blev Elev
af den bekjendte Genremaler B. Vautier. Efter nogle
Aars Ophold i sidstnævnte By rejste S.-H. til Paris,
hvor han forblev i 2 Aar, opholdt sig 
dernæst omtrent en halv Snes Aar dels i Christiania
(1869-72), dels i Stockholm (1872-80), tog fra
1883 fast Bopæl i Kjøbenhavn og erhvervede dansk
Indfødsret 1888. Han har vundet et anset Navn ved
sine Genrebilleder, der udmærke sig ikke blot ved
en fortrinlig Tegning og en glimrende Teknik, men
tillige ved den psykologiske Behandling af det valgte
Æmne. Derfor vakte ogsaa hans «Begravelse om Bord» med
hele sin rige Skala af Alvor og Medfølelse hos Skibets
Besætning berettiget Opsigt paa Foraarsudstillingen
1891. Dette Billede findes nu paa Stadt-Museum i
Danzig. Af andre fremragende Arbejder maa nævnes
«Lensmandsarresten» i det norske Nationalgalleri og
«Konfrontationen» i Stockholms Nationalmusæum. H. er
Medlem af Fria konsternas Akademi i Stockholm og
(siden 1889) af Kunstakademiet i Kjøbenhavn.

H. R. Baumann.



Hansen-Balling, Ole Peter, f. 1823, Portrætmaler. 
H.-B. blev født i Christiania 23. April
1823, Faderen, Skomagermester Johan Frederik H.,
var fra Ringerike (d. 1831), Moderen, Karen, ægtede
derpaa i 1833 Skomager Jørgen Balling, hvis Navn
Stifsønnen antog under den slesvigske Krig. H. kom
1838 i Malerlære i Christiania, blev Svend 1841,
søgte Uddannelse som Portrætmaler først i Berlin,
senere, fra 1847, ved Kunstakademiet i Kjøbenhavn. I
1848 gik han med i Krigen som frivillig, tog
s. A. Officersexamen og traadte ind i Linjen som
Sekondlieutenant, blev 1849 Premierlieutenant og
blev staaende i Krigsreserven til 1858. Efter som
Officer at have faaet dansk Indfødsret levede han
flere Aar i Kjøbenhavn som Maler og udstillede fra
1852. Med Oberstlieutenant Helgesens Portræt og
«En Kavallerifægtning ved Rensborg» vakte han især
Opmærksomhed. Han ægtede her 1852 Marie Rantzau,
der dog døde allerede 1854. I 1856 rejste han til
Nordamerika, deltog paa Nordstaternes Side i Krigen og
gik 1863 af som Oberstlieutenant. I 1859 havde han i
New-York ægtet en tysk Dame, Christine Zündorff. Hans
vigtigste Billede i Amerika er General Grant og hans
Generaler, alle til Hest. Fra 1875-79 var han i Norge
og malede der de 4 Konger af Huset Bernadette samt 30
Portrætter af Søofficerer. Fra 1879-82 var han atter
i New-York, rejste 1882 til Mexiko, hvor han levede
nogle Aar, har siden paa ny været her i Kjøbenhavn
og lever nu atter i Norge.

C. J. Anker, Norske Frivillige S. 9.
Weilbach, Konstnerlex.

Ph. Weilbach.



Hanssen, Georg, 1809-94, Nationaløkonom, 
er Søn af Kjøbmand i Hamborg Jürgen H. (fra Sundeved)
og Elisabeth f. Witte 
fra Femern. H. fødtes 31. Maj 1809, studerede i
Heidelberg og Kiel, hvor han 1833 blev Privatdocent,
og kaldtes derpaa 1834 til at være Sekretær for
den tyske Afdeling af General-Toldkammer- og
Kommercekollegiet, i hvilket han bl. a. deltog i
Forarbejderne til Toldordningen i Hertugdømmerne og
Oprettelsen af et statistisk Bureau. 1837 blev han
ordinær Professor i politisk Økonomi og Statistik i
Kiel, men kaldtes 1842 til Universitetet i Leipzig,
1848 til Gøttingen, 1860 til Berlin, 1869 igjen til
Gøttingen. H.s Virksomhed falder saaledes væsentlig
uden for Danmark, men hans videnskabelige Arbejder
ere ogsaa i den senere Del af hans Liv komne Danmarks
ældre Provinser til gode. H.s første Arbejder, 
«Historisch-statist. Darstellung der Insel Fehmarn»
(1832), «Statistische Forschungen üb. das Herzogthum
Schleswig» (1832-35), «Das Amt Bordesholm» (1842),
ere blevne fortsatte med en lang Række Monografier
især af agrarhistorisk Indhold. I det H. fulgte de
af Chr. Olufsen begyndte Veje, har han kastet Lys
over de germanske Folks gamle Markforhold i disses
forskjellige Former og redegjort for senere Tiders
Landhusholdning; disse ypperlige Undersøgelser
ere samlede i «Agrarhistorische Abhandlungen»
(2 Bind, 1880-84), hvortil slutter sig hans Skrift
«Die Aufhebung der Leibeigenschaft in Schleswig
u. Holstein» (1861). H. trænger ind i disse Æmner med
en mærkelig Iagttagelsevne, stor Omhu og alsidig
Indsigt; hans Embedsstilling i Kjøbenhavn havde
efter hans eget Udsagn tidlig lært ham at betragte de
mange økonomiske Virksomheder fra et almindeligere
Synspunkt. Med et aabent Blik for reelle Livsformer
undgaar H. al uforsigtig Generaliseren, medens han
dog samtidig ved sine Studier lægger blivende Grund
for videregaaende Forskning. H. er bleven betegnet
som den største Realist blandt Nutidens Økonomer; hans
sunde Omdømme har gjort, at Regeringer og private ofte
have afæsket ham Betænkninger (saaledes om Anlægget
af den holstenske Jærnbane). H. var paavirket af
Slesvig-Holstenismen og deltog i den Uwe Lornsenske
Agitation; en dansk aflagde dog det Vidnesbyrd om
hans Forelæsninger i Kiel, at «han forstod at gjøre
dem interessante og viste Retfærdighed mod Danskheden
i Slesvig». -- H. døde 20. Dec. 1894.

Alberti, Schlesw.-Holst.-Lauenb. Schriftsteller-Lex. 
Jahrbb. f. Nationalökonomie XXXV-VI. 
Jahrb. f. Gesetzgeb. im Deutschen Reich 1881. 
Zeitschr. f. die gesammte Staatswissensch. XXXVII. 

Johannes C. H. R. Steenstrup.



Hanssen, Hans Peter, 1805-62, Raadmand, 
var født 16. Marts 1805 i Sønderborg, hvor Faderen, Hans H.,
var Gjæstgiver og 
Kollektør ved det lille Tallotteri. H., almindelig
kaldet Hans Norsk ligesom Faderen, der havde
handlet paa Norge, var Kjøbmand (tog Borgerskab
1834) og blev allerede 1838 deputeret Borger. 1848
valgtes han ved Oprørets Udbrud til Stadshauptmand og
optraadte 27. Marts i den samlede Kommunalbestyrelse
saa energisk imod den provisoriske Regering, at
denne ingen Fremgang fik i Sønderborg. H. forestod
Organiseringen af den alsiske Landstorm, blev 1849
Raadmand og var under hele Treaarskrigen Kongens
bedste Tillidsmand i Sønderborg. Han beklædte en
Mængde Tillidshverv, sendtes flere Gange til Kongen
i vigtige Ærender og sad i Stænderne 1853 og 1860.
Død 13. April 1862. Han ægtede 1. (28. Maj 1830)
Cathrine Spang (f. 23. Marts 1812 d. 1. Maj 1849),
Datter af Destillatør S. i Sønderborg, 2. Vilhelmine
Tide fra Kjøbenhavn (d. 10. Nov. 1859).

Illustr. Tid. 1862, Nr. 139.
Barfod, Dansk Rigsdagskal.

H. R. Hiort-Lorenzen.



Hanssen, Lorens, 1750-1818, Rektor, 
var født 27. Febr. 1750 i Horsens, hvor Faderen, Jens
H., var Rektor, indtil han 1756 forflyttedes
til Ribe. Moderen, Martha f. Lous, Datter af
Navigationsdirektør L., var bekjendt som en af
Datidens lærdeste Damer. H. blev Student 1767,
Hører ved Ribe Skole 1770, tog theologisk Examen
1772 og fortsatte derefter sin Skolevirksomhed i
Ribe. Paa Grund af Faderens tiltagende Svagelighed
gik Skolens Styrelse efterhaanden over i hans Hænder;
1774 blev han Subrektor, efter at han først havde
underkastet sig en Magisterkonferens, 1775 Konrektor,
1778 succederende og 1782 virkelig Rektor. 1807 blev
han Professor. Han var anset som en dygtig Skolemand,
men gjorde sig tillige bemærket som landøkonomisk
Forfatter og fik Landhusholdningsselskabets
Guldmedaille for en Planteskole af Frugttræer. 1814
tog han sin Afsked og døde 21. Sept. 1818. Han var
gift med Anna Jacobine Tetens, Datter af Biskop
Ped. T. i Viborg.

Dansk Litteraturtid. 1818, S. 670 ff.
Erslew, Forf. Lex.

S. M. Gjellerup.



Hanssen, Nis, 1808-66, Journalist og Præst, 
Søn af Kaadner og Gjæstgiver i Øster Højsted ved Tønder
Hans Petersen Thømi (d. 21. Febr. 1845, 77 Aar gammel)
og Anna Kirstine f. Callesen (d. 4. Jan. 1827, 55 Aar
gammel), var født i Øster Højsted 15. Nov. 1808 og
blev 1834 Student fra Haderslev Latinskole. Han var
blandt de første til i Dagspressen at slaa til Lyd
for Nødvendigheden af at hjælpe det danske Sprog op
af den Fornedrelsestilstand, hvori 
det i Sønderjylland var nedsunket baade i Retten,
i Kirken og i Skolen, skrev, mest under Navnet:
«En Bondesøn fra Tønder Amt», talrige Artikler
herom i «Kjøbenhavnsposten», «Dansk Folkeblad» og
«Danne virke», af og til ogsaa i «Fædrelandet», og
virkede tillige i Trykkefrihedsselskabet ved livlige
og kraftige Foredrag om den sønderjyske Sag. Som sit
Program opstillede han i et Brev til P. H. Lorenzen af
7. Juni 1839: at hindre det tyske Forbunds Indgriben;
at bryde Pressens Lænker; at ophæve Bankfællesskabet
med Holsten; en god Kommunalforfatning i
Byerne og paa Landet; Skattelettelser og bedre
Fordeling af Skatterne; Skattebevillingsret. 1839
overtog han Ledelsen af en nystiftet Forening i
Kjøbenhavn til Udbredelse af dansk Litteratur i
Sønderjylland. Gjennem Grev Carl
Emil Moltke, der hjalp ham til at tage theologisk
Attestats i 1841, kom han i Forbindelse med Christian
VIII og foretog i 1841 efter dennes Opfordring flere
Rejser gjennem Østslesvig, hvorom han aflagde nogle
udførlige Beretninger til Kongen, navnlig vedrørende
de sørgelige Sprogforhold. 1842 blev han Lærer og 1844
Adjunkt ved Aarhus Kathedralskole og oprettede Aaret
efter paa Hastrup i Vejle Amt et Landvæsensinstitut,
som han dog maatte opgive i 1848. Han blev nu Lærer
ved Odense Realskole og fra 1849 tillige Redaktør
af «Fyns Avis», 1853 Sognepræst til Nørre Felding
og Tvis i Ribe Amt og 1859 Sognepræst til Sottrup
i Sundeved, men hans Virkekraft var da brudt ved en
tiltagende Sygelighed, som i 1864 friede ham for at
blive bortført som Fange med andre danske Præster. Han
døde i sit Embede 18. Maj 1866. 23. Sept. 1842 blev
han i Moltrup Præstegaard viet til Eisabe Cathrine
Metsch (f. 24. Sept. 1814), Datter af Kjøbmand Martin
Rudolf M. i Haderslev og Søster til Peter Christian
Kochs Hustru.

Sønderjydske Aarbøger  1889, S. 311 ff.
Erslew, Forf. Lex.

H. R. Hiort-Lorenzen.



Hanssen, Peder Tetens, 1780-1841, historisk Forfatter,
Søn af ovennævnte Rektor Lorens H., blev født i Ribe
19. Febr. 1780, Student 1798, theologisk Kandidat
1805, Adjunkt i Ribe 1807, afskedigedes 1841 og døde
faa Dage efter, 25. Juli 1841. 25. Okt. 1810 ægtede
han Johanna Diechmann Loft (d. 1848), Datter af Rektor
P. J. Loft i Helsingør og S. C. f. Diechmann. H. havde
stort Kjendskab til Ribe Bys nyere Historie og har
udgivet Efterretninger om Ribe Kathedralskole 1823
og 1825 samt 1831 1. 
Samling af de «Efterretninger angaaende Byen Ribe» (om Domkirken), 
der efterfulgtes af de bekjendte Fortsættelser af Thorup og 
Adler. Han var en stor Børneven, en meget mild og kjærlig Lærer.

Erslew, Forf. Lex.

O. Nielsen.



Hanssøn, Laurents, d. o. 1557, s. Hansen, Laurents (ovfr. S. 29).



Hansted, Birger, f. 1848, socialøkonomisk Forfatter. 
H., der er Søn af Malermester Chr. J. V. H. og Sophie f. Harboe, er født
i Grenaa 21. Okt. 1848 og blev Student 1867 fra Randers Skole. 
Efter i nogle Aar at have studeret Theologi drog han efter den 
fransk-tyske Krigs Udbrud til Nordfrankrig for at indtræde i
Fremmedlegionen. Efter Fredslutningen studerede han under mange 
Vanskeligheder Mathematik og tog i 1882 Magisterkonferens i dette 
Fag. 19. Febr. 1887 ægtede han Julie Marie Frederikke Muusmann
(f. i Lemvig 13. April 1854), Datter af Kjøbmand C. M. L. M. og 
Sophie Marie Frederikke f. Hansted. -- H. har særlig studeret 
Arbejderforhold og den socialistiske og anarkistiske Bevægelse. 
Foruden en Række Artikler til Blade og Tidsskrifter og forskjellige 
Afhandlinger har han skrevet «Antisocialisten, Haandbog for Fjender 
og Modstandere af Socialismen» (1888) og i 1890 paabegyndt et
større Værk: «Vort Aarhundredes Arbejderlovgivning og 
Arbejderassociationer», hvoraf Englands Fabrik- og Værkstedlovgivning 
foreligger trykt.

H. Westergaard.



Hansteen, Christopher, 1784-1873, Fysiker, 
er født 26. Sept. 1784 i Christiania, hvor hans Fader, Johannes Matthias H., gift med 
Anna Cathrine f. Treschow, var Konsumtionsinspektør. Han blev 
sat i Kathedralskolen, som den Gang var i yderst daarlig
Forfatning; man kunde, siger H., blive Student næsten uden at kunne 
skrive og regne. Heri foregik der dog i Aaret 1800 en Forandring, 
i det der ansattes nye, dygtige Faglærere, som hver havde en 
speciel Videnskab at foredrage, i Steden for de forrige Hørere. Især 
blev det af Betydning for H., at der ved Skolen fandtes en 
særdeles dygtig Mathematiklærer, H. Rasmussen; H. lærte derved saa 
meget Mathematik i de 2 sidste Aar af sin Skoletid, som var 
fornødent til den filosofiske Examen.

H. blev Student 1802 og skulde nu rejse til Kjøbenhavn for 
at fortsætte sine Studier; hans Moder, som havde været Enke siden 
1792, kunde ikke understøtte ham længere, da det meste af den 
Kapital, Faderen havde efterladt sig, var gaaet tabt ved 
Formynderens Fallit; heldigvis tilfaldt der ham paa denne Tid en Arv paa 
200 Rdl., hvorved han blev i Stand til at opholde sig i Kjøbenhavn
og underkaste sig 2. Examen. Ved en Landsmand blev han 
indført hos den rige og velgjørende Farverenke Madam Møller, 
Ørstedernes Tante, hos hvem Oehlenschläger logerede; især blev 
Bekjendtskabet med H. C. Ørsted af Betydning for ham; den 
Forbindelse, som de her kom i med hinanden, fortsattes lige til 
Ørsteds Død. H. valgte det juridiske Studium, men nødtes snart 
til at tage en Plads som Hovmester for en ung Adelsmand, der 
skulde studere i Sorø; det lykkedes ham dog ikke at opfylde de 
Forventninger, man havde stillet til ham, hvilket heller ikke er
forunderligt, da H. selv næppe var 20 Aar gammel, hans Elev 19. 
Efter 1 1/2 Aars Forløb opgav han denne  Virksomhed; da han havde 
brugt de opsparede Penge, var han 1806 saa heldig at blive kaldet 
til Lærer i Mathematik ved Latinskolen i Frederiksborg.

Vel var det hans Agt at fortsætte det juridiske Studium, men 
han fandt, som han selv siger, ingen Interesse i at lære at kjende 
disse vilkaarlige, alene for Danmark og Norge gjældende Love. 
Derimod bragtes han ved et Tilfælde til at sysle med Konstruktionen 
af Jordglober, hvorved hans gode mathematiske Kundskaber 
kom til Nytte; samtidig modtog Skolen som Gave et Par svenske 
Glober, paa hvilke der var afsat nogle magnetiske Kurver; disse 
tiltrak sig hans Interesse og gave den ydre Anledning til hans 
betydningsfulde magnetiske Undersøgelser.

Det kgl. danske Videnskabernes Selskab stillede 1811 følgende 
Prisopgave: «Kan man forklare alle Jordens magnetiske Særsyn af 
en enkelt Magnetaxe, eller nødes man til at antage flere?» Prisen 
blev tilkjendt H., som i sin Afhandling paaviste Nødvendigheden 
af at antage, at der var 2 Magnetaxer. Dette gav tillige Anledning 
til, at han 1813 blev udnævnt til Lærer ved det nyoprettede norske 
Universitet; samtidig hermed fritoges han for sit Embede i 
Frederiksborg og fik Tilladelse til at opholde sig et Aar i Kjøbenhavn
for at forberede sig til den nye Virksomhed. Her ægtede han 
15. Maj 1814 Johanne Cathrine Andrea Borch (f. 14. Juli 1787 
d. 23. Dec. 1840, Datter af Thrønderen Professor C. A. Borch, s. II, 
499), med hvem han var bleven forlovet under sit Ophold i Sorø. 
14. Juli 1814 afsejlede han med sin Hustru fra Kjøbenhavn i en 
hurtigsejlende Kaperlugger. Rejsen var forbunden med ikke ringe 
Fare: fra dansk Side var det under Livsstraf forbudt at begive sig 
til Søs til Norge; værre var det dog, at Norges Kyster vare 
blokerede af engelske og svenske Krydsere. Tæt ved Kysten bleve 
de anholdte af en engelsk Fregat, som dog tillod dem at fortsætte Rejsen.

I Følge  den  oprindelige Bestemmelse  skulde H. være Lektor
i anvendt Mathematik;  snart (4. Marts 1816) blev han udnævnt til 
Professor. Med denne Stilling forbandt han dog en stor Mængde 
andre Hverv. Kort efter sin Ankomst til Christiania fik han et 
Observatorium i et teglhængt Lysthus, som 1833 ombyttedes med 
en tidssvarende Bygning; han var en virksom Deltager i Arbejdet 
for den geodætiske Opmaaling, først som Meddirektør og senere 
som Direktør, indtil 1872. Som saadan deltog han paa Norges 
Vegne i den store, i 1852 afsluttede russisk-svensk-norske Gradmaaling. 
Efter Adskillelsen fra Danmark maatte der tages Bestemmelser
om Maal- og Vægtforholdene, saa meget mere som Grundlaget for 
de danske Enheder var usikkert. Ogsaa dette Arbejde tilfaldt 
naturlig H. Af forskjellige andre Kommissioner var H. et virksomt 
Medlem; han var saaledes Medlem af Tilsynskomiteen for 
private Forsørgelses- og Understøttelsesselskaber og Medlem af
Direktionen for den kgl. Kunst- og Tegneskole.

H.s Hovedinteresse var dog bestandig Jordmagnetismen. 
Pengevæsenets daarlige Tilstand i Danmark havde hindret Udgivelsen af 
hans Prisafhandling. Kongen, Carl Johan, tilstod ham nu et Laan 
til Udgivelsen af Afhandlingen, som udkom paa Tysk 1818 under 
Titel: «Untersuchungen über den Magnetismus der Erde», 1. Del. 
Det var hans Hensigt, at 2. Del skulde indeholde Undersøgelser 
over Nordlyset; Hensynet til det store Tab, som Udgivelsen af 
1. Del skaffede ham, skjønt Kongen eftergav ham det meste af 
Laanet, hindrede ham dog i at afslutte Værket, 1. Del er i øvrigt 
et meget anseligt Værk i 4to, 650 Sider med Kobbertavler og 
Atlas. Han behandler deri kritisk det den Gang foreliggende
Materiale over Jordmagnetismen og undersøger experimentalt 
Magnetismens Fordeling i en Magnet og Magnetens Virkning paa en Pol 
og paa en anden Magnet; det er de samme Methoder, som snart 
efter i Gauss' Hænder, men under Paavirkning af H.s Forarbejder,
uddannedes til en høj Grad af Fuldkommenhed. Dernæst undersøges, 
om Jordmagnetisme kan forklares ved Antagelse af en eller 
2 Magneter i Jordens Indre; til sidst behandles Magnetnaalens 
daglige Bevægelser.

Man havde tidligere væsentlig indskrænket sig til at bestemme 
Misvisningens Størrelse; H. lagde nu stor Vægt paa Intensitetens 
Bestemmelse. Da de forskjellige Iagttagere havde benyttet forskjellige 
Enheder til Sammenligning, navnlig Intensiteten i Paris og London, 
foretog H. 1819 paa egen Regning en Rejse til de nævnte Hovedstæder 
for at gjøre sammenlignende Iagttagelser; som Enhed for 
alle Intensitetsmaalinger anvendte H. den mindste, af Humboldt i 
Peru, iagttagne Intensitet. Ved Hjælp af det Materiale, han fra 
forskjellige Sider fik samlet, udgav han nu 1826 det første nogenlunde 
fuldstændige Kort over Intensiteten. I en Aarrække kan H. 
siges at have staaet i Spidsen for alle jordmagnetiske Undersøgelser; 
alle Iagttagelser bleve sendte til ham som til et almindeligt Kontor 
for magnetiske Iagttagelser, hvor de bleve beregnede og i Masser
sammenstillede og bekjendtgjorte. Desuden gjorde H. selv flere 
Rejser for at samle Iagttagelser, saaledes i 1821 til Bergen, 1824 
gjennem Jylland til Berlin og 1825 over Throndhjem og Torneå til Finland.

Efter H.s Mening maatte Jorden have 4 magnetiske Poler, 
det vil sige Punkter, i hvilke Intensiteten er Maximum; paa den 
nordlige Halvkugle findes den ene Pol i det nordostlige Amerika; 
den anden, den svagere Pol, maatte efter hans Beregninger ligge
i Sibirien. Da Kong Carl Johan 1822 opholdt sig i Christiania, 
forestillede H. ham, hvor vigtigt det var at faa denne Hypotheses 
Rigtighed paavist; ogsaa Stortinget gik beredvillig ind paa Planen, 
og i Maj 1828 tiltraadte han Rejsen i Forening med Lieutenant
Due. I Petersborg sluttede Geologen Erman fra Berlin sig til 
Rejseselskabet. Rejsen gik over Moskov, Kasan, Jekaterinburg til 
Irkutsk; der fra sejlede H. ad Jenisei og dens Bifloder til Turukansk, 
som ligger tæt ved den nordlige Polarkreds. Hjemrejsen 
foretoges over Omsk, Orenburg til Astrakan; der fra drog han
over Petersborg og Stockholm hjem til Christiania; Rejsen varede 
over 2 Aar. Det videnskabelige Udbytte af Rejsen, som i enhver 
Henseende svarede til Forventningerne, har han nedlagt i det af 
ham i Forening med Lieutenant Due udgivne Værk: «Resultate
magnetischer, astronomischer u. meteorologischer Beobachtungen» 
(Chra. 1863). Desuden finder man i hans «Rejseerindringer» (Chra. 
1859) en overordentlig interessant og velskreven Beretning om hans 
personlige Oplevelser paa Rejsen.

H. har udgivet en Lærebog i Geometri (Chra. 1836), hvori 
han i flere Henseender i Fremstillingen er afveget fra det sædvanlige; 
derved blev han indviklet i en litterær Fejde med sin Kollega 
Professor Holmboe, som førtes med en Del Bitterhed fra begge 
Sider. I sin «Lærebog i Mekanikken» (Chra. 1836-38, 2 Dele) 
behandler han paa Grundlag af egne Undersøgelser udførlig en 
Del ballistiske Opgaver. I øvrigt har H. til norske og udenlandske
Tidsskrifter leveret en stor Mængde Afhandlinger, mest angaaende 
Magnetisme, Nordlys og Meteorologi i det hele taget; ogsaa om 
mange andre Anliggender har han fundet Anledning til at udtale sig.

26. Okt. 1856 fejrede han sit 50 Aars Embedsjubilæum, ved 
hvilken Lejlighed han fra alle Sider modtog Tilkjendegivelser af 
den Højagtelse, han i sit lange og virksomme Liv havde erhvervet 
sig; Universitetet lod i Dagens Anledning præge en Guldmedaille. 
Han var Medlem af en stor Mængde videnskabelige Selskaber og 
stod i Forbindelse med de fleste af Samtidens fremragende 
Naturforskere. 1861 erholdt han efter Ansøgning Afsked med en Pension, 
der af Hensyn til hans store Fortjenester ansattes til 1500 Sp. Dlr. 
Han døde 15. April 1873 og blev begravet paa Universitetets Bekostning.

Hansteen, Reise-Erindringer.
Halvorsen, Norsk Forf. Lex.

C. Christiansen.



Harald, --1018, Konge, 
Søn af Svend Tveskjæg og Gunhild, hvem Svend senere forskød (VI, 304); strax
efter Faderens Død førte H. og hans Broder Knud (d. store) Gunhild tilbage til 
Danmark. H. var af sin Fader indsat til Konge i Danmark og 
nægtede at dele Magten med Knud, hvorimod han ydede ham Hjælp
til Gjenerobringen af England. H. døde 1018, næppe mere end 20 Aar gammel.

J. Steenstrup, Normannerne III,  278 f. 308 f. 435 f.

Johannes C. H. R. Steenstrup.



Harald Harefod, --1040, Konge, 
Søn af Knud den store og Ælfgifu «den northamptonske». Da Knud ægtede Emma 1017, 
fjærnede han Ælfgifu og hendes Søn. H. var i nogen Tid indsat 
som Konge i Danmark med Thorkil den høje som Hjælper og 
Værge ved sin Side; senere opholdt han sig i England. Ved Knuds 
Død (1035) sluttede de nordlige Provinser og Sømændene i London, 
der udgjorde den dansksindede Del af Landet, hvem Knuds 
engelsk-nationale Politik havde mishaget, sig sammen om H., medens 
Landhæren og de sydlige Provinser anerkjendte Hardeknud. Da dennes 
Ankomst til Landet forhaledes, medens Ælfgifu ved Gaver og 
lokkende Gjæstebud stræbte efter at drage Hardeknuds Venner over 
til sig, valgtes H. 1037 til hele Englands Konge, hvorefter Emma 
joges ud af Landet. H.s Kongedømme blev dog kun kortvarigt, 
i det han efter et længere Sygeleje døde i Oxford 17. Marts 1040; 
han begravedes i Westminster. H. synes at have været ærgjerrig 
og voldsom af Karakter, og det fortælles om ham, at han fandt 
mere Behag i Jagt og Hunde end i Kirkegang.

Freeman, Norman Conquest I. 
Dictionary of National Biography XXIV. 
Steenstrup, Normannerne III.

Johannes C. H. R. Steenstrup.



Harald Hen (Hein), --1080, Konge. 
H. var uægte Søn af Svend Estridsen og deltog sammen med sin Broder Knud og sin Svigerfader, Jarl Asbjørn, i Toget til England 1069 (I, 354). Efter 
Svends Død toges han 1076 paa Isøre Ting til Konge, efter at han 
først havde givet Folket Tilsagn om visse Love; Valget foranledigede
dog Uroligheder, og nogle af hans Brødre droge misfornøjede til 
Olaf Kyrre i Norge. Tilnavnet Hen, der betyder en blød, ofte i 
Olje indsmurt Hvæssesten, som man bærer i sit Bælte, blev givet 
ham paa Grund af hans noget sløve og umeddelsomme, men dog 
godmodige Gemyt, som let fandt sig i, at andre raadede over
ham. Imidlertid maa de, som ledede ham, have været dygtige 
Mænd, hvad der fremgaar af hans Loves Anseelse -- de forlangtes 
senere bekræftede af de danske Konger ved deres Valg -- saa vel 
som af andre Eorhold, t. Ex. den bedre Ordning og hele nationale 
Fod, hvorpaa Møntvæsenet bragtes ind. H. døde 17. April 1080 
og begravedes i Dalby Kirke i Skaane; en her bevaret Ligsten, 
som Traditionen har henført til H., er fra en langt senere Tid.

Ræder, Svend Estridsen og hans Sønner S. 273 f. 
A. D. Jørgensen, Den nord. Kirkes Grundlæggelse S. 746 f. 
Olrik, Konge og Præstestand I, 205 f.

Johannes C. H. R. Steenstrup.



Harald (Thorkilsen), --1042, Jarl, 
Søn af Thorkil den høje, blev gift med Knud den stores Søsterdatter Gunhild. Knud 
indsatte 1028 H. til Landestyrer over Danmark og de vendiske 
Besiddelser. Da Magnus den gode efter Hardeknuds Død (Juni 1042) 
vandt Danmarks Trone, maa H. være bleven anset for en farlig 
Medbejler; i hvert Fald lod den sachsiske Hertugsøn Ordulf, der
var gift med Magnus' Søster, H. myrde 13. Nov. 1042, da han 
efter en Pilegrimsfart til Rom drog gjennem Holsten.

Johannes C. H. R. Steenstrup.



Harald Kesja, --1135, Kongesøn, 
var Slegfredsøn af Erik Ejegod og født længe før, Faderen blev Konge. Da Erik stod i 
Begreb med at drage ud paa sin Pilegrimsfærd, indsatte han H. til 
Rigsforstander (1102). H. var en kraftig Kriger, som med Færdighed 
svang sin «Kesje», det svære, bredbladede Spyd; saaledes 
maa han have faaet sit Tilnavn «Kesja» i Lighed med andre 
Krigere, der nævntes efter deres Kesje, Spyd eller Sværd. Men 
tillige viste han sig som en uædel Person, hvem Magten var en 
kjærkommen Anledning til Ran og Vold. Asser, som netop i 
denne Tid blev Ærkebisp, skulde være hans Medstyrer, men havde 
ingen Indflydelse paa ham. H. blev almindelig hadet, og da 
Budskabet om Erik Ejegods Død kom til Danmark (1104), var der 
ingen, der ønskede ham til Konge; man valgte hans Farbroder
Niels. H.s Byrd gav ham dog en fremragende Plads blandt 
Danmarks Stormænd, og han ægtede Ragnhild, Datter af den afdøde 
norske Konge Magnus Barfod og Stifdatter af den danske Dronning 
Margrethe Fredkulla. Ligesom sin yngre Broder Knud (Lavard)
deltog han i Niels' ulykkelige Tog mod Venderknésen Henrik; 
haardt saaret blev han ved Ljutka paa Skjold baaren ud af 
Kamptummelen. Hvad man ellers hører om hans Færd under Niels' 
svage Styrelse, gjør ham ikke Ære. Frækt fortsatte han sin  Røverfærd. 
Fra Borgen ved Roskilde Havn, hvor han vistnok havde 
Sæde som Kongens Høvding, plyndrede han trindt omkring. Særlig
gik det ud over Roskildes driftige Borgere, indtil disse i deres 
Forbitrelse droge mod H. og tvang ham til at flygte. Ogsaa mod sin 
egen Broder Erik (Emune) viste han Overmod og Hensynsløshed. 
Under Paaskud af, at Erik var avlet i Ægteskabsbrud, nægtede 
han ham Del i Fædrenegodset; Erik hærgede da hans Gaarde og 
bragte Godset til Arnakke, vistnok tæt ved det nuværende Nyborg, 
men maatte snart efter flygte for H.; denne frygtede imidlertid et 
nyt Overfald af Erik og satte derfor Ild paa det af sit eget Gods,
som han ikke kunde føre med sig. Deres Broder Knud Lavard, 
der var Danmarks Hertug og ypperste Mand, stævnede nu myndig 
dem begge for sig og dømte, at Erik havde Ret til at træde i Arv 
efter deres Fader. Ogsaa ved Usædelighed gjorde H. sig berygtet; 
hans Hustru maatte døje hans mange Friller og hans Slegfredsønner,
som man betragtede som en opvoxende Røveryngel.

Efter Knud Lavards Drab (7. Jan. 1131) fremstod H. ganske 
vist paa Tinge som Anklager mod Niels og Magnus, men udfoldede 
ikke stor Kraft for at hævne den myrdede Broder. Erik blev derimod 
strax Fører for dem, der rejste sig til Hævn. Vel skal han 
af Hensyn til H. have afslaaet Kronen; men inden Aaret var omme, 
lod han sig hylde, og H. harmedes over at se sig forbigaaet for 
sin yngre Broder. Med sine ældste Sønner, Bjørn Jærnside og 
Erik Diakon, fulgte han dog endnu i 1132 Erik paa Toget til 
Jylland og var med i den heldige Kamp ved Sejrø; men efter 
Eriks Nederlag ved Onsild og hans Flugt fra Jylland gik han over 
paa Niels' Side, hvorimod hans 2 Sønner fremdeles stode blandt 
Eriks tro Mænd. For at kunne optage Kampen mod sin Broder 
befæstede H. nu Borgen ved Roskilde stærkere; men tyske 
Haandværkere fra Roskilde lavede Blider for Erik, Stenene knuste H.s 
stærke Forsvarstaarn, han selv undslap med Nød og næppe til
Jylland, og Borgen blev lagt i Grus. Paa Borgstedet har man 
fundet en nedgjemt Sølv- og Guldskat sammen med en Mængde 
af den Tids Mønter. Da Niels efter Slaget ved Værebro fordrev 
Erik fra Danmark (1133), tog H. grusom Hævn over Tyskerne i 
Roskilde; men Rygtet om deres Lemlæstelse bragte den tyske 
Kejser Lothar i Harnisk, saa at Magnus Nielsen maatte afværge 
Stormen ved ydmygende Underkastelse. H. var med i det sidste 
Slag i Borgerkrigen, ved Fodevig i Skaane. Her fældede Erik 
Emune Magnus og tilføjede Niels et frygteligt Nederlag (4. Juni 1134). 
I Kampen mistede H. sin Søn Magnus, men under store Farer
undslap han selv tillige med Kong Niels. Nu gik det i ilsom Flugt 
vest paa gjennem hele Landet. Undervejs gjorde Niels H. til 
Medkonge; men hans Lykke blev kun stakket. Ganske vist var 
han klog nok til ikke at følge den gamle Konge til Slesvig, og 
efter hans Drab lod han sig hylde af Jyderne og tog Ophold i 
Egnen om den gamle Kongsgaard Jelling. Men uventet drog 
Erik i Begyndelsen af 1135 trods Is og Frost imod ham, 
overrumplede ham i Skiping (Skibed) ved Vejle Aa og lod paa Stedet 
sin egen Broder halshugge. Allerede Aaret før havde han 
forsmædelig ladet hans ældste Sønner, Bjørn og Erik Diakon, drukne 
i Slien, og det skjønt de ikke havde fulgt H. i hans Frafald, men
blot havde raadet deres Fader at forlade Danmark. I Skiping tog 
Erik H.s øvrige Sønner til Fange; kun Oluf undkom for senere at 
optræde som Tronkræver og volde ny Borgerkrig. Erik bluedes 
nu ikke ved at gjennemføre Udryddelsen af H.s Æt. Han førte 
H.s 8 Sønner med sig øst paa og lod nogle Skaaninger sætte dem 
over til en Ø, hvor de bleve myrdede og kastede i en Grube. 
Deres Navne vare Sivard, Erik, Svend, Niels, Harald, Benedict, 
Mistivint og Knud. Foruden de 12 Sønner, hvis Navne kjendes, 
havde H. endnu haft 3 andre. I Følge Sagaerne vare Magnus, 
Oluf, Harald og Knud ægtefødte.

H. Olrik, Knud Lavard.

Hans Olrik.



Harald Skrænk, --1182--, Kongeætling. 
Da den Skaanske Almue fik Nys om Valdemar I's Død (1182), fornyede den strax 
det Oprør, som nylig var blevet dæmpet. Ærkebiskop Absalon og 
flere Stormænd maatte forlade Skaane. For at faa en Høvding 
indkaldte Oprørerne H. fra Sverige. Han kaldes blot dansk
Kongeætling; men alt tyder paa, at han var Søn af Oluf, Harald Kesjas 
Søn, der i sin Tid med Hjælp fra Sverige havde gjort sig til Konge 
i de Skaanske Lande. Ogsaa H. blev støttet af den svenske Konge,
Knud Eriksen, og Jarlen Birger Brosa, som begge have været i 
Slægt med ham. Paa den høje Byrd nær fattedes imidlertid H. 
alt, hvad der skaber en Høvding. «Det er ikke godt at vide, 
om Sverige havde størst Skam af at sende ham eller Skaane af at 
modtage ham», siger Saxo. Lunds Borgere sloge deres Porte til 
for ham, Kongens og Absalons Hærmænd sejrede ved Lommeaa,
trods heftig Modstorm, over Oprørernes Skarer, og H. maatte snart 
efter sammen med Almuens Leder, Aage, flygte til Sverige (1183). 
Et nyt Oprør var ved at udbryde; men Absalon fik Bønderne talt 
til Rette, og paa Tinge dømte Stormændene H. fredløs. Da Kong
Knud Valdemarsen kort efter kom til Skaane, bleve H.s Tilhængere 
straffede med Pengebøder. Hans egen Optræden havde været uden 
Ære; Øgenavnet «Skrænk» (&#596;: Bag) synes at have været en lidet 
høvisk, men vel fortjent Spot over hans snarlige Flugt. 

Hans Olrik.



Harboe, Andreas, 1648-1706, Officer, 
blev født 8. Maj 1648 i Christiania, hvor hans Fader, Christopher H. (d. 1652 som Tolder ved Svinesund), da var Bogholder ved Kommissariatshuset; Moderen, 
Ursula Andreasdatter Kaal (Kohl), var en kjøbenhavnsk Borgerdatter. 
Efter i 4 Aar at være oplært ved Kjøbenhavns Tøjhus blev A. H. 
1669 med Bibeholdelse af sin Løn som Fyrværker sendt udenlands 
for yderligere at uddanne sig og var Artillerikapitajn i Vilhelm af 
Oraniens Tjeneste, da han ved den Skaanske Fejdes Udbrud blev 
kaldt hjem. Under Krigen blev han meget benyttet som Chef først 
for Haandværkerkompagniet, siden for det «store Reserve- og 
Feltartilleri». Han deltog bl. a. i Belejringerne af Helsingborg 1676 
og Baahus 1678 og steg hurtig til Major (Juni 1676) og 
Oberstlieutenant (Marts 1677). Efter Freden blev han sendt til Holsten som 
højstkommanderende Officer ved den derværende Artilleristyrke, 
som samledes i et Korps under hans Befaling. Tillige organiserede 
og kommanderede han et Feltartilleri, for hvilket der var særlig Brug 
i denne Landsdel, hvor man i en Aarrække saa at sige stadig var 
paa Feltfod. 1682 udnævntes han til Oberst, 1693, efter Ratzeburgs 
Indtagelse, til Generalmajor. Han var derhos 1690-98 Kommandant 
i Glückstadt, indtil sidstanførte Aar det holstenske Artilleris
Stabskvarter blev forlagt til Rensborg. H. havde haft væsentlig 
Del i denne Fæstnings Udvidelse paa holstensk Grund (Neuwerk) 
og byggede sig her en anselig Gaard, den senere Kommandantbolig. 
Hvad der imidlertid særlig maa fremhæves, er den Virksomhed,
han i disse Aar udfoldede som Konstruktør, en Virksomhed, 
som, skjønt den ikke længere kan eftervises i Enkelthederne, 
maa have været ret betydelig, siden det første Kalibersystem, vi 
have haft, og som i flere Menneskealdre derefter saa at sige var 
det eneste her i Landet, bærer Navn efter ham.

Endnu under Felttoget i Holsten 1700 fungerede H. som 
Kommandør for Artilleriet, men hermed sluttede hans Tjeneste ved 
dette Vaaben, om han end først 5 Aar senere formelig fratraadte 
Chefsposten over det holstenske Korps. I Efteraaret 1700 sendtes 
han som næstkommanderende med Hjælpetropperne til Sachsen,
1701 til Flandern som Generalmajor over Infanteriet af det til 
Sømagterne overladte Korps samt Chef for 2. Bataillon af sjællandske 
Infanteriregiment. I de 2 paafølgende Felttog deltog han i 
Kampene om forskjellige Fæstninger; saaledes kommanderede han 
25. Avg. 1703 Stormen paa Huy. 25. Juni 1704 udnævntes han til 
Generallieutenant og Chef for det i kejserlig Tjeneste staaende 
danske Korps, hvis 1. Infanteriregiment han samtidig overtog i Steden
for sin Bataillon. Et halvt Aar senere fik han det hvide Baand. 
Korpset, som, da H. modtog det, laa i Vinterkvarter omkring 
Regensburg, blev næste Sommer ført til Ungarn, hvor det indlemmedes 
i den Hær, der skulde dæmpe Opstanden under Ragoczy. 
Efter med stor Hæder at have deltaget i Slagene ved Waagfloden
(11. Avg.)  og ved Somlyo eller Zsibo (11. Nov.), hvilket sidste i 
Hovedsagen gjorde Ende paa Krigen, bleve de danske Tropper 
lagte i Kvarter i Transsylvanien, hvor de døjede meget ondt som 
Følge af Wiener-Hoffets Uefterrettelighed i Pengesager. I Sommeren 
1706 blev Korpset beordret tilbage til Tyskland, men H. naaede 
ikke saa vidt; 29. Juli blev han ved Egereth, ikke langt fra 
Grosswardein, dræbt ved et Vaadeskud af sin egen Skildvagt, medens 
han sad til Bords med sine Officerer. Hans Lig blev ført hjem 
og hviler i en prægtig Marmorkiste i Roskilde Domkirke.

H., der sammen med Jens Harboe (s. ndfr.) 1684 havde faaet 
Adels- eller Vaabenbrev, efterlod sig kun en Datter. Han havde 
1678 ægtet en Datter af Dr. Peter Bülche (III, 273), Anna B., der 
var Enke efter Landsdommer Jesper Sørensen Hjort; hun levede 
efter Generalens Død i mange Aar i Rensborg.

Personalhist. Tidsskr. 2. R. V.

H. W. Harbou.



Harboe, Christine, o.1682-1735, Gehejmeraadinde, Legatstifterinde. 
Christine Fuiren, Datter af Baron Diderik F. (V, 487), 
ægtede 28. Marts 1703 ndfr. anførte Gehejmeraad Jens Harboe, efter
hvem hun allerede 7. Febr. 1709 blev Enke. En omhyggelig 
Opdragelse og Undervisning havde gjort denne ualmindelig begavede 
Kvinde til en særdeles dannet Dame, der med levende Interesse 
for litterære Sager forbandt Sans for Omgang med lærde og 
begavede Mænd. Mest vide vi i saa Henseende om hendes Forhold 
til Chr. Falster, der jævnlig besøgte hende paa Støvringgaard og i 
mange Retninger havde en betydelig Støtte i hende, hvorom hendes 
velskrevne og fornøjelige Breve til ham vidne. Ved Siden af de 
litterære Beskæftigelser forsømte hun ikke at tage sig af de 
praktiske Opgaver; som Ejerinde af Støvringgaard og Søndervang viste 
hun stor Dygtighed i Bestyrelsen af sine Godser, og hun hjalp ofte 
ved sin Klogskab Bønderne ud af Prokuratorernes Garn; dertil var 
hun godgjørende paa en forstandig Maade og understøttede 
uopfordret mange trængende. Til sine sidste Dage bevarede hun et godt 
Helbred, indtil hun 1734 begyndte at skrante; hun besøgte derfor 
Badene i Aachen, hvorfra hun i Følgeskab med en Del Bekjendte, 
Herrer og Damer, gjorde en Rejse gjennem Frankrig og England, 
som hun havde faaet Lyst til at se. Aaret efter, just som hun 
kom tilbage fra en Inspektionsrejse til Støvringgaard, blev hun syg
i Kjøbenhavn og døde 24. Nov. 1735. «Blandt Mænd og lærde 
var hun lærd og behagelig og blandt Fruentimmer Kone og en 
fornuftig, vis og højagtet Husmoder», siger en samtidig om hende; 
som Bevis paa hendes ualmindelige Kundskaber anføres, at hun 
var hjemme i Latin, Tysk, Fransk og Italiensk. Allerede flere Aar
før sin Død havde den barnløse Frue taget Bestemmelse om sin 
Formues Anvendelse i Fremtiden; først Dagen før sin Død naaede 
hun at underskrive Fundatserne for det Harboeske Fruekloster i 
Kjøbenhavn og Støvringgaard Jomfrukloster, til hvilke udmærkede 
Stiftelser hun legerede saa godt som hele sin meget betydelige 
Formue, der herved er bleven til stor Velsignelse for mangfoldige.

Personalhist. Tidsskr. 2. R. V. 
C. Bruun, Falsteriana S. 64 ff. 
C. Bruun, Kjøbenhavn III, 170.

G. L. Wad.



Harboe, Frederik Ludvig Carl, 1758-1811, Søofficer,
Søn af Justitsraad, Postmester i Hamborg Frederik Carl H. (f. 1716 
d. 1768) og Christine Magdalene f. Jacobi (d. 1804), er født 21. Jan. 
1758 i Hamborg, indtraadte i Marinens Tjeneste som Sekondlieutenant
1777 og avancerede 1785 til Premierlieutenant, 1789 til 
Kapitajnlieutenant, 1797 til Kapitajn, 1809 til Kommandørkapitajn. 23 
Aar gammel førte han 1781 det fragtede Koffardiskib «Prinsen af 
Bevern», som førte Orlogsflag, til Middelhavet, hvor det i Forbindelse
med Fregatten «St. Thomas» havde en Mission hos Dejen af 
Algier. Efter Hjemkomsten gik han til Vestindien, overtog 
Kommandoen over Snaven «Lærken» og udmærkede sig ved sine 
heldige Kampe mod Sørøvere, i hvilken Anledning han erholdt 
Kapitajnlieutenants Gage. 1791 og 92 var han beskæftiget ved 
Søopmaalingen i Kattegat og opdagede her flere farlige Grunde. 1797,
medens han var Chef for Vagtskibet i Store Bælt, udbrød en stor 
Ildebrand i Nyborg, hvor han med stor Dygtighed deltog i 
Redningsarbejdet. Aaret efter var H. Chef for Vagtskibet paa Helsingørs 
Red, Fregatten «St. Thomas», og havde her Lejlighed til at lægge 
sin Konduite for Dagen i et Konfliktspørgsmaal med nogle engelske 
Orlogsmænd, der ulovlig havde bemægtiget sig et norsk Handelsskib. 
Efter nogle andre Togter i 1799 og 1800 blev H. ved 
Fjendtlighedernes Udbrud 1801 ansat som Chef for Orlogsskibet «Sjælland»,
henhørende under den af Olfert Fischer kommanderede flydende 
Defension paa Kjøbenhavns Red; han deltog med Hæder i Slaget 
2. April, kæmpede tappert mod de 2 engelske Linjeskibe «Defiance» 
og «Ganges», men maatte til sidst give tabt, efter at 180 Mand vare 
dræbte eller Saarede og Skibet dertil yderst forskudt. Efter 
forgjæves at have prøvet paa at frelse «Sjælland» ved at kappe 
Tovene og drive nord efter maatte han omsider stryge Flaget; 
omtrent samtidig ophørte imidlertid Slaget, og H., der stadig havde
haft sin Vimpel vajende, nægtede da at overgive sig. I Nattens 
Løb bleve de Saarede bragte i Land, Kanonerne fornaglede og 
Krudtet kastet over Bord; da Englænderne den paafølgende Morgen 
kom tilbage for at sætte sig i Besiddelse af Skibet, forlod H. dette 
og bragte lykkelig hele Besætningen ind til Trekroner. Ved sin 
kjække Optræden havde han i den Grad vundet sit Mandskabs 
Hengivenhed, at det senere paa Dagen samledes uden for hans 
Bolig og gav ham et rungende Hurra. Efter paa ny at have 
været beskæftiget nogle Aar ved Søopmaalingen udnævntes han 
1810 til Indrulleringschef og Overlods i Slesvig, hvor hans daadrige 
Liv endtes ved et apoplektisk Anfald 29. Sept. 1811. -- H. blev i 
Juli 1795 gift med Marie Kallager, Datter af Generalavditør K.; 
hun døde 1846.

C. With.



Harboe, Henrik Christian, 1728-1813, Officer, 
er født 18. Nov. 1728 paa Villingstad i Røken i Norge og er Søn af 
Oberst for nordenfjældske Dragonregiment Christian Frandsen H. 
(f. 1684 d. 1753) og Mechtele Kirstine f. Berg. H. blev Landkadet 
1740, Fændrik i fynske (senere Kronprinsens) Infanteriregiment 1747,
Sekondlieutenant i Regimentet s. A. og udnævntes efter Ansøgning 
i Anledning af Faderens Død 1753 til Kapitajn i 4. søndenfjældske 
Dragonregiment. Han synes at have været en stridbar og voldsom 
Natur og førte ikke noget exemplarisk Ungdomsliv, men forinden 
sin Udnævnelse til Major 1766 karakteriseres han af sin Regimentschef 
som «en habil Officer, af god Exterieur og Konduite», og 
senere var han en i vide Kredse højt skattet og anset Mand. 1769 
blev H. forsat til 3. søndenfjældske (senere oplandske) Dragonregiment,
hvor han forblev staaende i 42 Aar og avancerede, 1779 til 
Oberstlieutenant, 1788 til Oberst, 1790 til Chef for Regimentet, 1794 
til Generalmajor af Kavalleriet, 1810 til Generallieutenant og 1811 
til General, i det han samtidig stilledes à la suite og fratraadte
Kommandoen over Regimentet. Paa Indstilling fra Prins Christian 
August, der satte stor Pris paa H., hædrede rederik VI ham 1809 
med Kommandørkorset af Danebrog, og 1812 fik han Storkorset. 
Han døde paa Sandvoldgaard paa Hedemarken 2. Juni 1813.

S. A. Sørensen.



Harboe, Jens, 1646-1709, Overkrigssekretær, 
Broder til ovennævnte Andreas H. (d. 1706), blev født i Helsingør 1646 (døbt 
6. Nov.). Faderen var da Ridefoged paa Kronborg, og Sønnen 
begyndte sin Embedsbane i en lignende Stilling, i det han efter 
Anbefaling af Amtmand Ene vold Parsberg, i hvis Tjeneste han 
havde staaet, 1669 beskikkedes til Ridefoged over Kongens Godser 
Frydendal og Kongsdal. 1674 blev han Notarius publicus i Kjøbenhavn, 
et Embede, han «frasagde sig» 1677, men allerede Aaret 
forud var han traadt ind i den militære Administration, i det han 
efter Landskrones Erobring havde overtaget Forretningerne som 
Kommissarius i denne Fæstning. Her virkede han endnu, da han 
10. Avg. 1678 blev kaldet til Krigssekretær.

H.s Tiltrædelse af denne Post betegner et Vendepunkt i 
Hærens og Flaadens øverste Styrelse, som i Enevældens første Tid 
var lagt i Hænderne henholdsvis paa et Krigs- og et Admiralitets-kollegium, 
men som nu gik over til at blive en Kabinetsstyrelse. 
Kongen blev «sin egen Krigs- og Marineminister»: han traf 
personlig Bestemmelse selv i ubetydelige Spørgsmaal Krigsmagten 
vedrørende. Herved blev H.s Stilling som Krigssekretær eller, 
som han fra 1688 kaldtes, Overkrigssekretær en ganske anden end 
hans Forgængers. Denne havde været Kollegiernes Protokol- og 
Expeditionssekretær; H. blev Kongens militære Kabinetschef, der 
forelagde Kongen alle militære Sager, modtog hans Bestemmelse i 
disse og udfærdigede de deraf flydende Expeditioner, til Dels under 
sin egen Haand. Personal- og Kommandosager forberedtes i hans 
eget Bureau (Krigskancelliet). Han var derhos ordentligvis Deputeret 
i Generalkommissariatet, der behandlede de økonomiske 
Anliggender, og Medlem af de Kommissioner, der jævnlig nedsattes 
til Overvejelse af særlige Spørgsmaal.

Ogsaa i Sager, der laa uden for det militære, benyttede 
Kongen H.s administrative og finansielle Indsigt, navnlig fra 1691 
i de vigtige Kommissioner i Raadstuen for Slottet. Men fra samme 
Tidspunkt, som hans Virksomhed saaledes udvidedes til nye 
Omraader, maatte han bestaa en haard Kamp for at hævde sig i sit 
egentlige Embede. I Begyndelsen af 1692 maatte nemlig 
Overrentemester Peter Brandt (III, 10) vige Pladsen for C. S. v. Plessen, 
og i den Strid, der alt længe havde staaet mellem «Meklenborgerne» 
og «Oversekretærerne», d. e. Hoffets og Administrationens Spidser, 
sank herved Vægtskaalen stærkt til Fordel for de førstnævnte, der 
nu havde faaet en af deres egne og tilmed en betydelig Personlighed 
i Spidsen for en af Statsstyreisens vigtigste Grene. Plessen, 
der i det hele kun daarlig harmonerede med de borgerlig fødte
Oversekretærer, ønskede særlig at faa H. fjærnet, fordi den under 
ham indførte Forretningsgang hindrede Plessen som Finansernes 
Chef i at faa Indseende med Militærvæsenet, og hans Bestræbelser 
gik derfor ud paa atter at faa dette henlagt under en Kollegialstyrelse,
hvis Sager saa, ligesom de civile Kollegiers, skulde 
foredrages Kongen i Konseillet. Flere Gange lod det til, at denne 
Plan skulde lykkes, til andre Tider til, at H., der til sidst synes
at være gaaet over fra Forsvar til Angreb, skulde fortrænge Plessen 
fra Rentekammeret. Saa længe Christian V levede, henstod Kampen 
dog uafgjort, men ved Tronskiftet maatte H. opgive Kampen 
og trække sig tilbage til Privatlivet. Ved sin hovmodige Optræden
havde han skaffet sig mange Fjender og blandt dem ikke blot 
flere af den nye Konges nærmeste fortrolige, men ogsaa denne selv, 
hvis Ønsker han, saa længe han kun var Kronprins, havde fundet 
det ufornødent at tage Hensyn til. Plessen havde derfor let ved 
strax at faa H. afløst med en af sine Venner, Chr. Lente.

I 21 Aar havde H. beklædt sit vigtige Embede. De fra den 
skaanske Krig hjemvendte, mere eller mindre løst forbundne og 
uensartet organiserede Afdelinger vare i dette Tidsrum sammenarbejdede 
til en staaende Hær, og de Dele af denne, som, rigtignok 
i fremmed Tjeneste, deltoge i Tidens Krige, indlagde sig al
Ære. Ogsaa Flaaden, hvis første Flagmand Niels Juel var i næsten 
hele Perioden, var holdt i god Stand, og begge Værns øverste 
Styrelse var bragt i et fast Spor, fra hvilket der under de næste 
3 Konger kun skete en væsentlig Forandring ved Oprettelsen af et 
særligt Oversekretærembede for Flaaden. En vigtig Del af Æren 
herfor maa tilskrives H. «Droit et diligent» var den Devise, han 
havde valgt som Ridder af Danebrog; ved Retskaffenhed og Flid 
havde han vundet sin Konges Tillid, og alle Vidnesbyrd om den 
Maade, hvorpaa han benyttede sin Indflydelse hos den let 
paavirkelige Christian V, stemme med de Ord, som denne paa sit
Dødsleje henvendte til H.: «I har handlet som en ærlig Mand!»
Beviser paa Kongens Naade vare ogsaa i rigeligt Maal blevne ham 
til Del. Han var efterhaanden stegen til Admiralitetsraad (1680), 
Krigsraad (1682), Etatsraad (1684) og Gehejmeraad (1695); han var
bleven hædret med et Adelsbrev eller maaske rettere Vaabenbrev 
(1684) og med Danebrogsordenen (1693), og endelig havde Kongen 
skjænket ham et Gods, først, som det synes, i den sekvestrerede 
gottorpske Andel af Slesvig, senere i det oldenborgske, hvor han 
1689 oprettede en Domæne til et Riddergods for H. under Navn 
af Hoveneck. -- I Danmark besad H. af Jordegods kun Søndervang, 
som hans 2. Hustru arvede; han ejede en Gaard paa Østergade 
i Kjøbenhavn og kjøbte af Magistraten en større Grund uden 
for Østerport, hvor han anlagde en Have, der i lang Tid bar hans
Navn. Det bør ogsaa nævnes, at han tog livlig Del i industrielle 
og kommercielle Foretagender; navnlig satte han mange Penge i 
Skibsparter. Han blev herved en meget velhavende Mand og 
maatte gjentagende komme Statskassen til Hjælp med betydelige Forstrækninger.

H. var 2 Gange gift: 1. (1682) med Karen v. Meulengracht 
(f. 29. Juni 1655 d. 28. Jan. 1702), Datter af Hans v. M. til. Svendstrup; 
2. (28. Marts 1703) med Christine Baronesse Fuiren (s. ovfr. 
S. 79), hvis Stiftelser ogsaa have bevaret H.s Navn for Efterverdenen. 
Derimod efterlod han ved sin Død, 7. Febr. 1709, ikke Børn.

Personalhist. Tidsskr. 2. R. V.

 H. W. Harbou.



Harboe, Johanne Christine, 1763-1843, Forfatterinde, 
født i Kolding 4. Nov. 1763; Datter af Generalkrigskommissær Joh. 
Eskild de Falsen og Sophie Amalie f. de Falsen; gift med 
Oberstlieutenant ved det holstenske Rytteri Jul. Chr. Harboe, som var 
bosat i Haderslev (d. 1813). Hun udgav i 1780erne 2 Lystspil:
«Juliane od. die Belohnung der Tugend» og «Allzuviel an einem 
Tage» samt «Moralisches Allerlei». Hun døde som Enke (i 
Haderslev?) 9. Marts 1843. 

Kordes, Schlesw.-Holst. Schriftsteller-Lex.

C. A. Nissen.



Harboe, Ludvig, 1709-83, Biskop, Kirkehistoriker,
var en slesvigsk Præstesøn fra Broager i Sundeved, hvor han fødtes 
16. Avg. 1709. Hans Fader, Provst Johannes H., døde som Jubellærer 
1757; Moderen hed Marie f. Petersen og var selv barnefødt 
i Broager Præstegaard. Efter en grundig Hjemmeundervisning blev
H., 18 Aar gammel, sendt til Gymnasiet i Hamborg, hvor han 
opholdt sig i 2 Aar, studerede derefter ved Universiteterne i Rostock, 
Wittenberg og Jena og kom efter en videre Udenlandsrejse hjem 
til Broager 1732. Her fortsatte han sine theologiske Studier, indtil 
han 1735 rejste over til Kjøbenhavn. Hele H.s Dannelse og hans 
akademiske Studier havde været tyske; men snart efter sin Ankomst 
til Kjøbenhavn satte han sig med Iver ind i Studiet af Danmarks 
Historie og blev dens grundige Kjender og Dyrker. Han vandt 
den lærde H, Grams Yndest og blev Huslærer hos Præsten Rohn 
ved St. Petri Kirke. Til Dels efter Grams Opfordring begyndte 
han 1738 i Forening med Langebek at udgive «Dänische Bibliothek 
od. Sammlung von alten u. neuen gelehrten Sachen aus Dännemark». 
Øjemedet var dels at give Udlandet fornøden Efterretning om de
litterære Forhold i Danmark, dels at levere Biografier af afdøde og 
dalevende lærde. H. og Langebek naaede at faa udgivet 3 Bind; 
men Samlingen fortsattes derefter af Flensborgeren O. H. Moller, 
medens dog ogsaa de følgende Bind indeholde flere
Afhandlinger af H., som kun ved sin Bortrejse
fra Danmark forhindredes i selv at fortsætte
Udgivelsen. Det var ogsaa i Aaret 1738, at H. begyndte
sin Gjerning som Præst, i det han udnævntes til
tysk Kapellan ved Garnisonskirken i Kjøbenhavn. Han 
blev tillige den første Præst ved Kastelskirken et halvt
Aar efter (1739). Denne  blev indviet allerede 1704, 
men fik først 1739 egen Præst; før den Tid besørgedes 
Tjenesten af de ved Garnisonskirken ansatte tyske Sognekapellaner.

General-Kirkeinspektionskollegiet havde imidlertid
ønsket, at der skulde sendes en Visitator til
Island for at skaffe paalidelig Oplysning om Landets
kirkelige Forhold og for at fremme det kirkelige Liv
paa Øen ved at bringe Katekisationer i Gang, indføre
Konfirmationen og Pontoppidans Forklaring m. m. Til
dette Embede blev H. udset. Han tiltraadte Rejsen
i Sommeren 1741, forsynet med Fuldmagt som Landets
øverste gejstlige Øvrighed og med en udførlig Instrux
fra Kirkekollegiet. Efter 8 Ugers Sejlads kom han til
Holum, hvor Bispestolen den Gang var ledig. Han holdt
strax Provstemøde for at sætte, sig ind i Forholdene,
og saa snart Aarstiden tillod det det følgende
Foraar, begyndte han flittig at visitere. Det havde
fra Begyndelsen kun været Tanken, at hans Ophold paa
Island skulde vare højst et Par Aar; men da Biskoppen
i Skalholt døde 1743, ønskede han selv at udstrække
Visitatsen ogsaa til Skalholt Stift, hvad der gjærne
tilstodes ham. Den tidligere Rektor i Skalholt Jón
Thorkelsson, som muligvis havde givet Anledning til
hele Foretagendet ved under sit Ophold i Kjøbenhavn at
henlede Kirkekollegiets Opmærksomhed paa de sørgelige
Forhold i hans Hjem, tjente som Tolk og Notar under
hele Rejsen. H. blev -- hvad der ikke er at undres over
-- ved sin Ankomst til Island modtaget med Mistro og
ikke synderlig Velvilje; men lidt efter lidt vandt
han baade Præsters og Menigheders Tillid, og det
lykkedes ham at faa afskaffet adskillige Misbrug og
indført Forbedringer; en Række Forordninger 1742-45
om Kirke- og Skolevæsenet i Island (om Skriftemaal,
Hustugt, Ægteskab m. m.) vidner om det flittige
Arbejde, han fik udrettet; de skylde alle H. deres
Fremkomst. Hans Navn har den Dag i Dag en god Klang
i Island. I sit senere Liv viste han sig ogsaa altid
som Islændernes Velynder og ydede dem Tjenester, naar
Lejlighed gaves. Reskriptet af 4. Maj 1759 til Islands
Biskopper, at der aarlig fra hvert Stift skulde
sendes et ungt Menneske til Danmark for at uddannes
i en af Sjællands Latinskoler og der understøttes
med Stipendier, har ogsaa H. til Ophavsmand.

H.s Ophold paa Island kom til at vare over 4 Aar. Men 
allerede 1743 var han bleven udnævnt til Biskop i Throndhjem, 
dog saaledes, at Visitatsen paa Island hverken skulde fremskyndes 
eller afkortes af den Grund. Han kom først tilbage til Kjøbenhavn 
i Efteraaret 1745 og havde med sig en ung Islænder, der var 
bleven hans Yndling og Plejesøn, den senere Konferensraad, Dr. 
Juris Jon Erichsen (IV, 535). Efter at være bleven bispeviet drog 
han afsted til Throndhjem, hvortil han ankom i Juli 1746, men
allerede forinden han naaede Stiftsstaden, havde han visiteret i 
adskillige Bygder. H. var ivrig for at faa indført de nye 
Bestemmelser om Almueskolevæsenet, men mødte stærk Modstand og 
mange Bryderier hos Befolkningen. I sine Indberetninger til 
Kirkekollegiet paataler han ogsaa flere usømmelige Folkeskikke, som gik 
i Svang, og som han havde Møje med at faa bekæmpet. Kun 2 
Aar virkede H. i Throndhjems Stift, men fik dog berejst den 
største Del af Stiftet og naaede helt op til Vardøhus. 1748 drog 
han tilbage til Kjøbenhavn og ægtede 11. Sept. s. A. Biskop
Herslebs Datter Frederikke Louise H. (f. 20. Juli 1720 d. 24. Dec. 
1780, jvfr. Jonge, Kjøbenhavns Beskr. S. 191). Nogle Maaneder 
forinden var han bleven adjungeret sin Svigerfader som Medhjælper i 
Sjællands Stift, og ved hans Død 1757 blev han hans Efterfølger 
som Sjællands Biskop; 1756 var han bleven Generalkirkeinspektør. 
1766 udnævntes han til Konfessionarius og viede 8. Nov. s. A. 
Kong Christian VII og Caroline Mathilde, hvem han ogsaa salvede
1. Maj 1767. Paa Grund af Svagelighed fik han 1782 sin Svigersøn 
N. E. Balle adjungeret i Bispeembedet, hvorfor Folkevittigheden 
talte om Arons Sorg over, at Ypperstepræsteembedet var blevet 
arveligt paa Spindesiden. Men H. var allerede stærkt bøjet af
Sygdom, og han naaede ikke selv at bispevie Balle, men døde 
15. Juni 1783 efter en lang og hæderlig Virksomhed.

H. faar almindelig Ros for sit milde, velvillige og rettænkende 
Væsen; men hans Bispetid indeholder for Kirkens Vedkommende 
ingen store Begivenheder eller Kampe; det er ligesom Vindstille 
forud for den kommende Storm. Fritænkeriet bredte sig i de
højere Klasser, aandelig Sløvhed og Uvidenhed i Almuen. 
Regeringen havde sin særlige Opmærksomhed rettet paa Skoleundervisningen 
og paa Reformer ved Gudstjenesten. Det er H., der 
har konciperet Forordningen af 25. Maj 1759, der nærmere 
præciserer Bestemmelserne om Konfirmationen. Ved Kirkekollegiets
Betænkning over adskillige Helligdages Afskaffelse var det H.s og
Grev Thotts Votum, der fik Lovskraft i Forordningen af 26. Okt. 
1770; naar 2. Helligdag paa de store Fester opretholdtes, støttede 
H. dette af Hensyn til, at Tjenestefolk, der ej kunde komme i 
Kirke den første Dag, dog kunde komme der den anden. -- Den 
Pontoppidanske kjærnefulde Salmebog fra 1740 kunde ikke mere 
tiltale de «oplystes» Smag. H. og Ove Høegh-Guldberg fik da i 
Febr. 1777 Ordre til at sammentræde i en Kommission for at 
udarbejde en mere tidssvarende Samling Salmer. Guldberg udførte 
vel det meste Arbejde derved, og Fru B. C. Boyes (II, 569) Poesier 
gave Samlingen sit Karaktermærke. Salmebogen udkom 1778 og 
befaledes indført i Kjøbenhavn fra Advent 1781, 1786 i samtlige 
Kjøbstæder og 1791 overalt paa Landet; men den naaede aldrig 
saa vidt og kom heller ikke til at udøve nogen virkelig Indflydelse 
i Menigheden, da den, selv hvor den allerede var indført, hurtig 
igjen blev fortrængt.

Som Forfatter er H. mere Historiker end Theolog. Han har 
givet værdifulde Bidrag til Islands og Norges Kirkehistorie i 
«Dänische Bibliothek» og «Danske Magasin». Af det danske 
Videnskabernes Selskab var han Medlem og leverede i dettes Skrifter
Afhandlinger om Reformationen i Island. Til Zwergs «Sjællandske 
Kleresi» skrev han Fortale (1757) og udarbejdede hertil en udførlig 
Afhandling om den bekjendte Kalvinist Johan a Lascos Ophold i
Danmark under Christian III. Afhandlingen er ogsaa udgivet 
særskilt og oversat paa Tysk. Desforuden har man af H. flere 
kirkelige Lejlighedstaler og en Mindetale over Biskop Hersleb. Hans 
Prædikener roses af Samtiden som dygtige og kjærnefulde; men
hans Organ var hult og frastødende. -- Han var en stor Bogelsker 
og ejede et kostbart og sjældent Bibliothek; her i fandtes en 
betydelig Samling Manuskripter, indsamlede bl. a. under hans Ophold 
i Island og Norge. Da han rejste fra Norge, medtog han en Del
af sin Stiftskistes bedste Indhold. Af Luthers Skrifter ejede han 
en temmelig fuldstændig Samling Originaludgaver, hvilken Samling 
var grundlagt af Gram og af hans Svigerfader, Hersleb.

Pontoppidan, Annales eccles. Dan. IV, 232 ff. 
Zwergius, Siellandske Clerisie S. 397 ff. 
P. Pétursson, Hist. eccles. Islandiæ S. 455 ff. 
Daae, Throndhjems Stifts geistl. Hist. S. 164 ff. 
Nyerup, Lit. Lex. 

A. Jantzen.



Harbou, Andreas, 1726-98, Officer, 
Søn af Major ved holstenske Infanteriregiment Poul Matthias H. (f. 1692 d. 1745) og Christiane Charlotte f. Grubbe (døbt 1697 d. 1752), født i Kirkerup 
(ved Slagelse) 16. Sept. 1726, indtraadte 1743
som Fændrik i ovennævnte Regiment, men overgik
1747 til Livgarden til Fods, hvor han 1749 blev
Sekondlieutenant, 1757 Premierlieutenant, 1763
Kapitajnlieutenant og s. A. Kapitajn (med Anciennitet
i Infanteriet fra 1761). Efter 20 Aars Tjeneste i
Garden blev han 1767 udnævnt til Major i oldenborgske
Infanteriregiment, men umiddelbart efter forsat til
danske Livregiment til Fods. Denne Forsættelse til
den næst Garden fornemste Infanteriafdeling betød,
at H. var velset ved Hove og sandsynligvis tillige,
at han ansaas for en dygtig og vel instrueret Officer,
hvilken Antagelse bestyrkes ved, at han 1773, da
det paa Grund af Generalmajor Henrik Gudes (VI, 272)
tiltagende Svagelighed blev nødvendigt at ansætte en
næstkommanderende ved Landkadetkompagniet, valgtes
til denne Post med Tilsagn om, at han ved Gudes
Afgang skulde blive Chef for Kadetkompagniet. Dette
skete ogsaa i 1779 samtidig med hans Udnævnelse til
Oberstlieutenant. H. var nu Kadetchef i 6 Aar, blev
derpaa Kommandør for aarhusiske (senere 1. jyske)
Infanteriregiment, 1789 dets Oberst og Chef og 1795
Generalmajor. 1797 fratraadte han Kommandoen over
Regimentet og overtog Posten som Kommandant i 
Frederiksort, hvor han døde 2. Nov. 1798. Han var 
gift (1763) med Friderica Walter (f.  21. Sept. 1734 
d. 19. April 1826), Adoptivdatter af General
Frederik Hans W.

Personalhist. Tidsskr. 2. R. III, 236 ff.

S. A. Sørensen.



Harbou, Andreas Paul Adolph, 1809-77, slesvig-holstensk Departementschef, var Sønnesøn af foregaaende og Søn af Kammerherre, Toldforvalter i
Rensborg Frederik Hans Walter H. (f. 27. Okt. 1765 d.
23. Avg. 1832) og Anne Marie Callumore, f. Prætorius
(f. 23. Febr. 1777 d. 15. Marts 1844) og født
3. Febr. 1809 i Kjøbenhavn, hvor han gik i Skole til
sit 16. Aar. 1828 blev han dimitteret fra Rensborg
Skole, studerede i Kiel, Berlin og Gøttingen og tog
1832 juridisk Examen i Kiel, blev strax Avskultant
i Slesvig Overret, 1834 Kontorchef i Regeringen
i Slesvig og 1846 Regeringsraad. Ved Oprørets
Udbrud 1848 indsatte den provisoriske Regering ham
sammen med Herredsfoged Jacobsen til overordentlig
Regeringskommissær i Slesvig, og fra Avg. s. A. til
1851 var han Departementschef i Regeringen i Kiel
for de indenrigske, tillige i henved 2 Aar for de 
udenrigske og de gejstlige Anliggender saa vel under 
«Fællesregeringen» som under «Statholderskabet».
Han valgtes 1848 i Husum til Medlem af «Landesversammlung».
1852 udelukket fra 
Amnestien blev han umiddelbart derefter udnævnt til Statsraad af 
Hertugen af Sachsen-Meiningen og faa Aar efter til dennes Statsminister. 
1866 overgik han i samme Egenskab til Fyrsten af Reuss
(yngre Linje) i Gera og døde her 24. Jurd 1877. Han ægtede 
20. Juni 1836 Mathilde Hensen (f. 7. April 1815 d. 6. April 1887), 
med hvem han havde 13 Børn. 

H. R. Hiort-Lorenzen,



Harbou, Johannes Wilhelm Antonios, 1810-91, Officer,
er født 17. Jan. 1810 i Kjøbenhavn og Broder til den foregaaende. 
10 Aar gammel kom han ind paa Landkaddtakademiet, hvorfra han 
ved Nytaar 1827 afgik som Sekondlieutenant (med Aldersorden fra 
1825) og ansattes ved oldenborgske Infanteriregiment. Herved blev 
han Premierlieutenant i 1833 og Kapitajn i 1840. Aaret efter skulde 
Forbundskontingentet inspiceres, og H. henledede da i «Fædrelandet» 
gjennem en Række Artikler Opmærksomheden paa de Mangler, som
dette Korps led af, og som han ønskede afhjulpne, inden 
Inspiceringen fandt Sted. Men herved paadrog han sig Kongens 
Unaade, stilledes for en Krigsret og dømtes til 6 Maaneders 
Fæstningsarrest, hvorpaa han ved Hærreduktionen 1842 afskedigedes. 
Han drog saa til Udlandet og tog efter 2 Aars Ophold i Paris 
Tjeneste i Algier, hvor han, efter at have udmærket sig flere
Gange, blev ansat i Marechal Bugeauds Stab. I Sommeren 1846 
sendte H. en Rapport hjem om sine Oplevelser og Iagttagelser, 
hvoraf en Del findes gjengivet i hans Piece: «Nogle Ord om Kampement 
og Feltforplejning» (1849) og en anden Del i «Literarische 
u. kritische Blätter d. Börsen-Halle» 1847 under Titel:
«Erinnerungen aus Algerien». Bugeaud ledsagede Rapporten med en 
Skrivelse til Kong Christian VIII, hvori han udtalte sig om H. paa en 
meget smigrende Maade.

I Maj 1847 vendte H. tilbage til Danmark, beriget med større 
Krigserfaring, end der da var sædvanlig her hjemme, og han 
afventede nu i Altona Kongens nærmere Bestemmelse om hans 
fremtidige Anvendelse. Herved blev han Vidne til Oprørsbevægelsen i 
Hertugdømmerne, og da Oprøret var udbrudt, rejste han til Kjøbenhavn
for at afgive Beretning om Tilstanden der ovre. Han meldte 
sig 23. Marts i Krigsministeriet, som modtog ham med aabne Arme, 
og han udnævntes strax til Krigsministerens, Oberst Tschernings, 
Adjudant, i det han gjenindsattes paa sin tidligere Plads i Hæren. 
Han kom nu til at spille en betydelig Rolle, dels i selve 
Krigsministeriet, hvor han i Ministerens øjeblikkelige Fraværelse kunde 
expedere selv meget vigtige Sager «efter Befaling», dels ved 
forskjellige Sendelser saa vel til den aktive Hær som til Udlandet. 
I Maj sendtes han saaledes som Krigsministerens befuldmægtigede 
til Overkommandoen for at standse Hærens paatænkte Fremrykning 
fra Fyn over Als i Sundeved, men bemyndigede derefter paa eget
Ansvar General Hedemann til at rykke saa langt frem, som det 
var nødvendigt, for at indtage en passende Forpoststilling til Sikring 
for Als. Fægtningen ved Nybøl blev heraf P'ølgen. I Juli s. A. 
forfremmedes H. til Major. Ved Tschernings Afgang stilledes han
til Overkommandoens Raadighed, ansattes derefter ved 13. Bataillon, 
men erholdt i 1849 Kommandoen over 12. lette Bataillon, som han 
førte under Slaget ved Kolding, ved hvilken Lejlighed han blev 
haardt saaret. Det følgende Aar overtog han Kommandoen over
9. Bataillon og saaredes atter haardt 24. Juli ved Helligbæk.

Efter Krigen beholdt han i lang Tid Befalingen over sidstnævnte 
Bataillon, der garnisonerede i Holsten, og forfremmedes i 
1852 til Oberstlieutenant, i 1858 til Oberst. Under Troppesamlingerne 
ved Slesvig 1861-63 førte han dog en Brigade, og ved Hærens 
Mobilisering 1864 erholdt han Kommandoen over 5. Infanteribrigade,
hvormed han deltog i Dybbøls Forsvar, indtil han under Kampen 
28. Marts for 3. Gang saaredes. Vistnok forlod han ikke strax sin 
Post, men nogle Dage senere beskadigedes ved et Uheld hans ene 
Fod, han blev syg og kom ikke mere til Tjeneste før Krigens 
Slutning. Ved Hærreduktionen s. A. sattes H. à la  suite som 
Generalmajor; alt forinden var han benaadet med Kommandørkorset 
af Danebrog. I 1876 ansattes han som Chef for 2. Udskrivningskreds, 
hvorfra han i 1883 søgte sin Afsked.

H. har taget levende Del i den offentlige Forhandling af 
militære Spørgsmaal. Han skrev saaledes i 1848 «Til Vaaben, i Gevær!», 
som vakte megen Opsigt. Senere behandlede han Militærbudgettet,
Reserveofficersinstitutionen og andre Hærspørgsmaal i Dagspressen. 
Ogsaa efter at være udtraadt af Tjenesten vedblev han dermed og 
udtalte sig saaledes i 1867 meget bestemt mod daværende Krigsminister 
Raasløffs Hærordningsforslag, hvis senere erkjendte Mangler 
han paaviste. Han fulgte dernæst med Interesse saa vel den indre 
som den ydre Politik og var i begge Henseender en erklæret 
Modstander af det national-liberale Parti, som han bekæmpede i Tale 
og i Skrift. Efter Krigen var han en Tid Formand i Avgustforeningen,
og for at opnaa større Indflydelse søgte han gjentagne
Gange, men forgjæves, Valg til Rigsdagen. H. var ikke alene en 
begavet Mand, en hurtig Arbejder og en fortræffelig Taler, men 
tillige en samvittighedsfuld foresat, som altid med Iver varetog 
sine underordnedes Interesser og bestemt talte deres Sag, saa vel 
lige over for overordnede som lige over for civile Avtoriteter. Den
Uforbeholdenhed, hvormed han forfægtede sine Meninger, kom ham 
til Skade saa vel i 1842 som i 1864, men vidner om, at han var 
en helstøbt Personlighed.

14. April 1891 sov han stille hen. Han ægtede 8. Juli 1852 
Louise Ulrikke Mariane Hellesen (f. 8. April 1833), Datter af 
Grosserer, Konsul H. C. H. Hun har udfoldet en betydelig filanthropisk 
Virksomhed.

Erslew, Forf. Lex.
Nationaltid. Nr. 3320.
Militærtid. 1891, Nr. 10.

P. N. Nieuwenhuis.



Harbou, Niels, 1730-1806, Officer, 
Søn af Generalmajor og Chef for 3. throndhjemske Infanteriregiment Hans Christian H. 
(d. 1763) og Sarah f. Moss (f. 1706 d. 1767), er døbt i Fiskum i 
Norge 2. Dec. 1730. Han begyndte sin militære Løbebane som 
Underofficer ved 1. akershusiske Infanteriregiment, blev her
Sekondlieutenant 1749, Premierlieutenant 1753, Kapitajn 1759, Major 
1783 (Anciennitet fra 1774) og Oberstlieutenant 1789. I denne 
Egenskab blev han 1792 forsat til nordenfjældske Infanteriregiment,
Oberst her 1795, men s. A. forsat til det thelemarkske Regiment, 
hvorfra han dog atter afgik det følgende Aar til oplandske som 
Regimentschef. 1798 blev han tillige Kommandant ad interim paa 
Kongsvinger, og 1802 udnævntes han til Generalmajor. H. havde
fra sine Kapitajnsaar et godt Lov som en duelig og pligtopfyldende 
Officer; han drev tillige Landbrug med Dygtighed og Økonomi og 
efterlod sig en ret betydelig Formue. Han var 2 Gange gift: 1. 
(1768) med Ide Sophie f. Michelet (f. 10. Sept. 1744 d. 21. April 
1771), Datter af Oberst Christian Frederik M., og 2. (1773) med 
Henrika Margrethe f. Huitfeldt (døbt 21. Okt. 1746 d. 24. Avg. 1813), 
Datter af Etatsraad Claus H. til Throndstad og Anna Margrethe f. 
Huitfeldt. H., der 1804 var afgaaet fra Krigstjenesten med Ventepenge,
døde paa sin Gaard Knive 24. Juni 1806.

Personalhist. Tidsskr. 2. R. III, 52 ff.

S. A. Sørensen.



Hardeknud, 1018-42, Konge, 
Søn af Knud den store og Emma (IV, 511), indsattes 1028 til Konge i Danmark, men da han efter sin Faders Død tøvede for længe her ovre, blev hans Halvbroder 
Harald valgt til Englands Konge (S. 73). H. havde været 
optaget af Kampen med Norges Konge Magnus; omsider opnaaede 
han et Forlig med denne og kunde 1039 drage med en Flaade til 
sin Moder i Flandern. Kort efter indtraf Haralds Død, og de 
engelske Stormænd bleve nu enige om at indkalde H., som 
kronedes i Juni 1040. Hans Regering varede kun kort; den svagelige
Konge døde 8. Juni 1042, netop som han ved et Bryllup drak 
Brudens Skaal; han begravedes i Winchester ved sin Faders Side. 
Des værre kan der ikke siges noget godt om dette sidste Skud af 
den danske Kongestamme i England; han havde forfulgt sine 
Modstandere haardt, haanet sin Broders Lig og udskrevet en betydelig
Ledingsskat, som vakte Uroligheder.

Freeman, Norman Conquest I. 
Dictionary of National Biography XXIV. 
Steenstrup, Normannerne III.

Johannes C. H. R. Steenstrup.



Hardenbeck, Ambrosius, 1621-83, Præst, 
født i Bergen 30. April 1621 af Forældrene Lucas H., Organist ved St. Martini 
tyske Kirke, og Anna Westhoff, gik i Bergens Skole og nød senere 
privat Undervisning til 1637, da han deponerede, hvorpaa han 1638 
blev indskreven ved Rostocks Universitet. Han vendte snart 
tilbage til Kjøbenhavn, hvor han blev Decanus paa Klosteret, var 
1642-44 Hovmester hos Hr. Laurids Ebbesen paa Skanderborg og 
fortsatte sine Studier i Sorø og Kjøbenhavn, hvor han 1645 blev 
Magister. Han kom derpaa hjem til Bergen som Amanuensis hos
Biskop Ludvig Munthe, der 1646 beskikkede ham til Konrektor. 
1650 blev han resid. Kapellan til Domkirken i Bergen, 1659 
Sognepræst ved samme, 1671 Provst over Nordhordland, og 13. Juni 1683 
døde han. Han omtales i sin Samtid som «en herlig lærd Mand» og 
skildres af sin Biskop som en ufortrøden Mand, der under 
legemlige Lidelser arbejdede til det sidste, ikke for timelig Vinding, 
men for Guds Ære og Menighedens Frelse. Gift 1652 med 
Salmedigterinden Dorthe Engelbretsdatter (s. IV, 515).

Hatting, Præstehist. ov. Bergens Stift, 1775, S. 111.

D. Thrap.



Hardenberg, Anne, --1589, 
var Datter af Corfits H. til Skjoldemose i Fyn og Mette Skram. Hendes Farbroder var nedennævnte Eiler H. 1557 nævnes hun blandt Dronning Dorotheas 
Jomfruer, og i denne Stilling finde vi hende lige til Dronningens 
Død paa Sønderborg Slot i Okt. 1571. -- Suhm fortæller i sin 
Lærebog i Danmarks Historie, at Kong Frederik II, før han giftede 
sig med Sophie af Meklenborg, var forelsket i «den smukke 
Hardenberg». Man kjender ikke Suhms Kilde, men det fremgaar
saa vel af Vedels bekjendte Udsagn i Ligtalen over
Kong Frederik som af samtidige fortrolige skrevne
Meddelelser, at Kongen har elsket en dansk Adelsmands
Datter. At A. H. var denne Dame, tør nu anses for
hævet over enhver Tvivl. Allerede før Christian III's
Død fremkomme Udtalelser fra Dronning Dorothea,
der gjøre det i høj Grad sandsynligt, at den unge
Kongesøn har stillet sig i Vejen for Slægtens Ønske
om at bringe et Giftermaal i Stand mellem A. H. og den
rige Oluf Mouritsen Krognos til Bollerup. Men herefter
brister den historiske Traad, og den knyttes først
igjen, da Kong Frederik i Efteraaret 1571 fæstede
sit Søskendebarn, den 15aarige Sophie af Meklenborg,
til Brud. Faa Tilbagerejsen fra Sjælland stævnede
Kongens Svigermoder A. H. til sig paa Hønborg (nær ved
Snoghøj), og her forefaldt en Samtale, som A. H. selv
faa Dage efter gjengav i et Brev til Birgitte Gjøe. Af
dette fremgaar utvivlsomt, hvis den i Brevet omtalte
Person, «Borgmedersønnen», er identisk med Kongen,
at A. H. selv har modsat sig Kongens Ønske om at
hæve hende paa Tronen, men at der har bestaaet Baand
og Forpligtelser imellem dem, som Kongen har følt
sin Samvittighed betynget af nu at have krænket
ved sin Trolovelse. Brevet giver et Indblik i en
Karakter, fuld af ædel Selvopofrelse og virksom
Handlekraft. Efter Kongens Trolovelse knyttedes
atter Forbindelsen mellem A. H. og hendes gamle
Bejler, Oluf Mouritsen. Brylluppet stod 11. Jan. 1573
i Kjøbenhavn. Men næppe l/2 Aar efter opløstes
Ægteskabet ved Oluf Mouritsens Død 25. Juni, og
A. H. henlevede derpaa sin Enkestand paa Bregentved,
som hendes afdøde Husbond havde tilsagt hende for
Livstid. Hun døde 15. Febr. 1589 og ligger begravet
ved sin Mands Side i St. Bents Kirke i Ringsted.

Bricka, Fred. II's Ungdomskjærlighed, 1873.

Mollerup.



Hardenberg, Eiler, --1565, Rigshofmester, 
til Vedtofte og Mattrup, en Søn af Erik H. til Hvedholm og Anne
(Corfitsdatter) Rønnov, skal være født i de første
Aar af det 16. Aarhundrede. 1530 blev han Lensmand
paa det under Roskilde Bispestol hørende Dragsholm
mellem Kalundborg og Nykjøbing. Var det vel end
nærmest Slægtskabsforhold, der skaffede ham denne
Post, i det Biskoppen var et Næstsøskendebarn til
hans Moder, fik han imidlertid snart Lejlighed til
at retfærdiggjøre Valget og med det samme for første
Gang at indskrive sit Navn i Fædrelandets Historie, 
i det det 1535 faldt i hans Lod at forsvare Slottet
i Grevefejden. Med Mod og Udholdenhed værgede han
sig mod Hertug Albrecht af Meklenborgs Feltherre,
Greven af Hoya, og den Besætning, denne efterlod
til at blokere Slottet, ligesom det ogsaa lykkedes
ham at undgaa de Overraskelser, som beredtes ham af
den grevelige Befalingsmand paa Kalundborg, «lange»
Herman. Da Christian III i Juli landede i Sjælland,
var Dragsholm det eneste faste Punkt der, som ikke
var i Fjendens Magt. Den kongelige Hærs Ankomst
befriede Slottet, og ligesom sin Herre, Biskoppen,
sluttede E. H. sig til den, en Tid fungerende som 
Proviantmester. Da Bispegodset inddroges det følgende
Aar ved Reformationens Indførelse, mistede E. H. sin
Forlening, og han synes nu at have tilbragt nogle Aar
mest i Jylland, hvor han 1535 havde faaet Tilladelse
til at indløse Tranholm fra sin Svigerfaders Arvinger
(1535 havde han og hans Medarvinger ogsaa overtaget
Pantelenet Risby Birk i Sjælland). 1542-43 var
han Lensmand paa Næsbyhoved og St. Hans Kloster i
Odense, og fra 1543 (eller maaske 42) -44 var han
forlenet med Malmøhus. Ved denne Tid fik han Sæde i
Rigsraadet. 1544 forflyttedes han til Gulland, hvor
han var Lensmand i 7 Aar, og hvor han 1549 mistede sin
Hustru, Karen Rosenkrantz, en Datter af Erik Styggesen
R. Af deres Børn nævnes Erik i det følgende.

1551 kaldtes E. H. tilbage fra den fjærne Ø og
forlenedes med sit gamle Len, Dragsholm, hvor han dog
næppe kom til at opholde sig meget, da han omtrent
samtidig overtog den vigtige Plads som Hofmester for
Tronfølgeren, den unge Prins Frederik. Da denne 1554
fik sit eget Hof, fandt man det rigtigst at lade ham
bo paa Malmøhus, og dette fik saa hans Hofmester
ogsaa i Forlening. Her tilbragte de nu adskillige
Aar, Kongesønnen for at forberede sig til den store
Gjerning, der ventede ham, men i Virkeligheden maaske
nok saa optagen af at nyde sin mere uafhængige
Stilling, og hans alvorlige Hofmester øvende den
vanskelige Kunst at skulle styre en ung, levelysten
Fyrste og hans lige saa unge Omgivelser. Om Forholdet
mellem de to i disse Aar tie alle Efterretninger,
men at det har været det bedste, skulde man synes at
kunne udlede af de følgende Begivenheder. Efter at
Dødsfaldet Nytaarsdag 1559 paa Koldinghus havde gjort
Frederik II til Danmarks og Norges Konge, faldt den
kongelige Naades Sols fulde Straaler nemlig paa E. H.,
i det han ophøjedes til Rigshofmester, hvorved han
blev Kongens første Mand. Som saadan bar han ved
Kroningen i Avg. s. A. Kronen, og ved denne Lejlighed
hædredes han med Ridderslaget. Da hans høje Embede var
ulønnet, fik han samtidig en Erstatning for de Byrder,
det paadrog ham, ved en Forbedring af Vilkaarerne
for Forleningen med Dragsholm: det overdroges ham
paa Livstid uden Afgifter. Malmøhus beholdt han, og
her boede han vistnok i Regelen. I Efteraaret 1559
var han saaledes en Tid Statholder i de Skaanske
Landsdele. -- Alligevel er det ikke saa sikkert, at
Kongen virkelig har yndet ham saa meget, som disse
Gunstbevisninger kunde tyde paa. Det ser nemlig ud
til, at Frederik II som Prins er bleven forelsket i
E. H.s Broderdatter Anne H. (s. ovfr.), og det laa da
nær for ham at prøve, om han ikke kunde overvinde den
Modstand, hendes Slægt satte mod Forbindelsen, med det
gode ved at faa Hovedet for den, hendes Farbroder,
over paa sin Side. Sikkert er det i hvert Fald, at
denne Plan, om den har været oppe, ikke lykkedes,
og lige saa sikkert er det, at den kongelige Naade
hurtig slog om til Unaade, indtil det spændte Forhold
endte med et voldsomt Brud.

Et Par Aar forløb imidlertid i Ro. 1562
sendtes E. H. i Spidsen for et Gesandtskab til
Rusland. Rejsen, som tiltraadtes i April, gik nord om
Norge, og 2 Orlogsskibe førte det store Følge. Først
i Okt. vendte Udsendingerne tilbage, forsynede med
rige Gaver fra Storfyrsten og ledsagede af Russere,
som skulde indhente den danske Konges Stadfæstelse
af den i Moskov oprettede Forbundstraktat, en
Ratifikation, som ogsaa fandt Sted. Det er blevet sagt
i nyere Tid og oftere gjentaget, at Frederik II var
utilfreds med den Maade, hvorpaa E. H. havde røgtet
sit diplomatiske Hverv, men noget bestemt herom vides
næppe. Det formentlig første afgjørende Vidnesbyrd
om Kongens Misstemning mod Rigshofmesteren er fra
Slutningen af samme Aar, da sidstnævnte fik en meget
alvorlig Irettesættelse, fordi han paa egen Haand
havde afsat en Borgmester i Trælleborg, og da Kongen
i Juli 1563, inden han begav sig over til Hæren,
efter at Krigen med Sverige var udbrudt, udnævnte en
Regeringskommission, bestaaende af 5 Adelsmænd, som
under hans Fraværelse skulde varetage Statsstyreisens
daglige Gang, fik E. H. ikke Sæde i den, men maatte
nøjes med som «øverste Proviantmester» at føre
Tilsynet i de skaanske Lande. Tilsyneladende kunde man
jo nok med god Grund gjøre gjældende, at Lensmanden
paa Malmøhus ikke kunde undværes fra sin Post under
Krigen, men at udelukke Rigshofmesteren fra hint
Regeringsudvalg var dog en drøj Tilsidesættelse og
opfattedes ogsaa saaledes af ham. Et
Par Dage efter afviste han nemlig Kongens Anmodning
om at tilvejebringe Penge og Ammunition til Hæren
med den Bemærkning, at derom maatte Kongen henvende
sig til Raaderne i Kjøbenhavn, et trodsigt Svar,
som ogsaa øjeblikkelig fremkaldte en yderst skarp
Tilrettevisning, der foreholdt ham hans Pligt og
bebrejdede ham, at hvis han selv havde kunnet vente
nogen Fordel deraf, havde han nok vidst Udveje, og
det var sagtens ogsaa et Svar, naar Kongen faa Dage
efter bortgav Øvids Kloster, der hidtil havde ligget
under Malmøhus, som Panteforlening til en anden,
noget, som gjentog sig det følgende Aar (1564), da
Dalby Kloster ligeledes løsnedes fra Forbindelsen
med Malmøhus og forlenedes bort. I Foraaret 1565
mistede E. H. endelig selve Malmøhus Len, hvorom
Rygtet allerede havde fortalt et helt Aar i Forvejen,
maaske fordi Sagen da alt var afgjort, og omtrent
samtidig kom det, som det synes, til et heftigt
personligt Sammenstød i Børringe Kloster mellem Kong
Frederik og hans Rigshofmester. Naturligvis blev det
denne, der tabte Slaget. Han bad sig fritaget for sit
Embede, der faldt ham besværligt paa Grund af Alder
og Svagelighed, og han udtalte Ønsket om at maatte
trække sig helt tilbage i Privatlivet, i det han til
Gjengjæld tilbød at afstaa ogsaa Dragsholm, hvormed
han dog ellers var forlenet for Livstid, et Tilbud,
som maaske ikke var ganske oprigtig ment, men som
Kongen kun alt for gjærne tog imod og holdt fast ved,
thi næppe var der gaaet en Uges Tid ud over den Dag,
til hvilken E. H. havde lovet at ville indsende
sit Lensbrev til Kassation, før han fik Befaling
til øjeblikkelig at udlevere det. Nu udstedtes den
officielle Skrivelse om hans Afskedigelse, hvormed
hans Udtrædelse af Rigsraadet synes at have været
forbunden. Ikke et eneste anerkjendende Ord om det
Livsværk, som nu var afsluttet!

Hermed forsvinder E. H. af Historien. Hvad enten han
havde talt Sandhed eller brugt et Paaskud, da han
klagede over sin Alderdomsskrøbelighed, var han
nu en brudt Mand. Samme Aar døde han, og han, der
nys havde staaet i forreste Række, var nu saa lidet
paaagtet, at ingen samtidig synes at have noteret
hans Dødsdag. Han begravedes i Graabrødrekirken i
Horsens. Et pragtfuldt Mindesmærke om ham findes
i Klovborg Kirke ved Mattrup. -- E. H. var en rig
Mand. I Fyn ejede han Vedtofte og i Jylland Mattrup,
som han havde giftet sig til, og hvis Tilliggende
han forøgede; desuden havde han Strøgods andensteds,
f. Ex. paa Bornholm, og i Kjøbenhavn, Nyborg, Odense
og Horsens besad han
Gaarde. Men det maa fremhæves, at han ogsaa havde høje og 
ædle Interesser: han havde Sans for historiske Undersøgelser og 
syslede med den religiøse Digtekunst.

Hist. Tidsskr. V, 413 ff. 
Becker, Orion, Qvartalskr. II, 20 ff. 
Bricka, Fred. II's Ungdomskærlighed S. 34 f. 61. 70 ff. 87. 
Personalhist. Tidsskr. 2. R. III, 151 ff.

C. F. Bricka.



Hardenberg, Erik, o.1529-1604, Rigsraad, 
Søn af foranstaaende Eiler H., blev født paa Dragsholm, gik
først i Skole i Vejle, senere i Malmø og paa Gulland,
hvorfra han sendtes til Danzig, hvor han var 1 1/2
Aar. Derefter studerede han i Welmingen, paa Grænsen
mellem Preussen og Polen, hvorfra han vendte hjem
for at fortsætte sine Studier, først ved Kjøbenhavns
Universitet med den bekjendte Dr. Machabæus som
Hovmester, derefter i Wittenberg, hvor han var i
Huset hos Philip Melanchthon. Endelig studerede han
2 1/2 Aar i Strasburg og lige saa længe i Paris, men
da hans eneste dalevende Broder imidlertid var død,
maatte han efter Faderens Ønske vende hjem. Han blev
ansat som Hofjunker hos Prins Frederik, hvem han
1557 ledsagede til Tyskland, men tog her Tjeneste
under Greven af Schwarzburg og deltog i et Felttog
i Frankrig; herefter tog han hjem for at tage Del
i Ditmarskertoget (1559). Da Krigen var forbi, tog
han paa ny Tjeneste ved Hove, til han 1561 kjøbte
Skovsbo og holdt Bryllup med sin Frænke den 20aarige
Jomfru Anne Eilersdatter Rønnov. Ved hende blev han
Ejer af Faarevejle samt Parthaver i Hvidkilde og
meget andet Gods, og da der som Fædrenearv tilfaldt
ham Vedtofte og efter Moderen Mattrup, blev han en
af de rigeste Mænd i Landet. Paa de fleste af disse
Gaarde udvidede og forbedrede han Bygningerne eller
opførte dem helt af ny, saaledes den endnu staaende
interessante Hovedbygning paa Skovsbo. Efter at have
deltaget i Syvaarskrigen blev han 1572 forlenet med
Hagenskov Slot, som han beholdt til sin Død; 1588
fik han desuden Eskebjærg Len. 1581 havde han faaet
Sæde i Rigsraadet, og udad til gav Lykken ham altsaa
rigelig Medbør, men des tungere Sorger formørkede
hans huslige Arne. Alle hans 3 Sønner, de sidste
Ætlinger af Slægten, maatte han følge til Graven, og
hans Hustru saa vel som Døtrene hjemsøgtes af svære
Sindslidelser; selv var han svagelig i de sidste 4 Aar
af sit Liv. E. H. døde paa Skovsbo 13. Marts 1604 og
tog Vaabenet med sig i Graven. Ogsaa Fru Anne Rønnov,
der døde 15. Juni 1609, var den sidste af sin Slægt.

P. Medelby, Ligpræd. ov. E. H., 1604.

Thiset.



Hardenberg, Jacob, --1542, Rigsraad, 
ældre Broder til ovennævnte Eiler H., arvede efter Faderen Hvedholm
og fik o. 1526 ved sit Giftermaal med Edel Bille,
Datter af Torben B. og Edel Jernskjæg, Sandholt og
Arreskov, alle i Salling Herred ved Faaborg.
1522 nævnes han som kongelig Hofsinde, blev
i Begyndelsen af 1523 af Christian II indsat til Befalingsmand
paa Fyn og forlenet med Nyborg og Hagenskov
(efter Eske Bille). 25. April, altsaa efter
at Kongen havde forladt Landet, overgav han
Nyborg til Frederik I's Folk og er ikke
meget fremtrædende under denne Konges Regering.
1524 forlenedes han dog med Faaborg By og 1532
med Helligaandsklosteret i Faaborg, da Brødrene
selv, formodentlig for at sikre sig Beskyttelse
under de urolige Tider, havde overdraget ham Forsvaret
af Klosteret og dets Gods. Under Grevefejden
var han blandt de Adelsmænd, som i Juli 1534
erklærede sig for Hertug Christian (III); men da
Grev Christoffers Folk besatte Fyn, blev han nødt
til at sværge denne Troskabsed. Dette hindrede dog
ikke, at han i Begyndelsen af 1535, da man frygtede
for Frafald af den fynske Adel, førtes som Fange til
Kjøbenhavn. Sine Kostbarheder havde han betroet til
Præsten Hans Madsen i Svanninge, der som bekjendt
maatte udstaa Mishandlinger i den Anledning. Efter
i nogen Tid at have siddet fangen i Malmø
førtes J. H. i Begyndelsen af 1536 tillige med en Del
Rigsraader og Adelsmænd som Fange til Meklenborg og
udleveredes efter Kjøbenhavns Overgivelse, men fik
ikke Christian III1 s Naade og fuldstændig Frihed,
før han 28. Okt. 1536 havde udstedt en haard Revers
om at være denne Konge tro og finde sig i den da gjennemførte 
Religionsforandring. Først 1540 kom han atter til at spille 
en Rolle, optoges i Rigsraadet og forlenedes med Vordingborg
og Aaret efter med Næsbyhoved ved Odense samt
udnævntes til Stiftslensmand i Fyn. S. A. kjøbte
han Holme Kloster (Brahetrolleborg) af Kongen for
42000 Mark lybsk, saa han nu ejede et meget stort 
Godsomraade i Faaborg-Egnen, men døde allerede, som det 
synes temmelig pludselig, i Juli 1542. -- Edel Bille var
død allerede 1527, hvorpaa han senere ægtede den myndige 
og hensynsløse Sophie Lykke, Datter af Rigsraad Peder L. 
til Hverringe. Med hende havde han 3 Døtre, der arvede
hans store Ejendomme; dog havde Fru Sophie Lykke 1551 
atter maattet sælge Holme Kloster til Kronen, der havde 
Gjenkjøbsret, fordi hun beskyldtes for at have vist 
Haardhed mod Bønderne eller for lignende 
Forseelser, ligesom hun ogsaa senere havde store Stridigheder med 
Kronen.

Danske Herregaarde VI: Hvedholm. 
Annaler f. nord. Oldkynd. og Hist. 1853, S. 95 ff. 
Hist. Tidsskr. 5. R. VI, 246 ff.

A. Heise.



Hardenberg, Mette, 1569-1629, 
Datter af ovennævnte Erik H., fødtes 22. Dec. 1569 i Ringsted og kom strax i Huset hos Mosteren Birgitte Rønnov, der da lige var bleven Enke. 6 Aar 
gammel vendte hun tilbage til Fædrenehjemmet, og 22. Juni 1589 
stod hendes Bryllup med Preben Gyldenstjerne til Vosborg (VI,
395). Efter at være bleven Enke 1616 levede hun mest paa det fra 
Faderen arvede Skovsbo, hvor hun havde nogle af sine Børnebørn 
om sig. De urolige Forhold under Kejserkrigen nødte hende til 
for længere Tid at forlade Fyn, og næppe var hun kommen tilbage 
her til, før hun døde 4. Maj 1629 under et Besøg hos Søsteren
Kirstine paa Eskebjærg. -- I Aaret 1597 var hun bleven angreben 
af en alvorlig Sindssygdom, under hvilken hun og hendes Omgivelser 
troede hende besat af en ond Aand. Sygdommen, en Arv efter 
den tungsindige Moder, vakte megen Opsigt, især ved den 
mærkelige Kur, da den fornemme Frue vandrede 3 Mil til Fods med Kjæp i
Haand for efter en Drøms Indskydelse i Taarnkammeret paa Vallø 
at befri sig for sin Plageaand. Om hendes alvorlige, religiøse 
Tænkemaade vidne nogle Bønner af hende, som findes i Karen Brahes 
Bibliothek.

H. Mikkelsen, Ligpræd. ov. M. H., 1631. 
Schønau, Danske lærde Fruentimer S. 794 ff. 
Nye Danske Mag. II, 318 ff.

C. F. Bricka.



Harder, Henrik, 1642-83, Latindigter, 
var født i Flensborg, hvor hans Fader, Claus H., var Perlestikker. Da denne, paa Grund 
af sit Arbejde for Hoffet, 1652 flyttede til Kjøbenhavn, fulgte Sønnen 
med og blev sat i vor Frue latinske Skole, fra hvilken han 1659 
blev Student. Aaret efter optraadte han med et latinsk Digt i 
Anledning af Hovedstadens Frigjørelse fra Belejringen. Siden var han 
Hovmester paa Findstrup i Fyn for nogle unge Herrer Schult, derpaa 
fulgte han som Sekretær med Christoffer Lindenov paa en Statssendelse 
til England. Efter sin Demission fra denne Bestilling (1670) rejste
han en Tid omkring i Udlandet. Hjemkommen blev han Hovmester 
hos den unge Grev Niels Friis (V, 447), men døde allerede 8. Jan. 
1683. Han var i sin Tid anset som en ypperlig Latindigter, og hans 
Poesier ere samlede af Rostgaard i «Deliciæ poet. Dan.» II.

Moller, Cimbria lit. I.

H. F. Rørdam.



Harder, Johannes Georg Smith, 1792-1873, Landskabsmaler. 
Hans H., som han kaldte sig, var Søn af Malermester Johan H. 
og født i Kjøbenhavn 12. Avg. 1792. Samtidig med at han besøgte
Kunstakademiets Skoler og 1818 vandt den mindre, 1820 den 
store Sølvmedaille i Modelskolen, havde han fra 1816 begyndt at 
udstille som Landskabsmaler. Han vakte strax Opmærksomhed ved 
sine Billeders idylliske Præg, men søgte dog i ung Alder en fast 
Livsstilling, i det han allerede fra 1822 blev Tegnelærer ved Sorø
Akademi, og forblev i denne Stilling, kun afbrudt ved en 
Udenlandsrejse, som han foretog 1824-28, i de 2 første Aar med 
Understøttelse fra Fonden ad usus publicos. Efter Hjemkomsten agreeredes 
han og blev 1830 enstemmig valgt til Medlem af Kunstakademiet
paa et dansk Landskab. Fra Sorø indsendte han ikke faa Billeder 
til Udstillingerne, Billeder, som ved deres fine Stemning og rene 
Følelse altid ville hævde ham Navn blandt vore tidligste Kunstnere 
i national Retning, hvor forældet hans Malemaade endog tog sig 
ud allerede ved Siden af den opblomstrende Eckersbergske Skole. 
H. ægtede i 1837 Anna Agnete Prytz, Datter af Lieutenant og 
Postfører P. i Aalborg, og tog sin Afsked som Tegnelærer i Sorø 
1862, men blev dog boende der, ogsaa efter Hustruens Død, til 
han døde 25. Nov. 1873.

Weilbach, Konstnerlex.

Ph. Weilbach.



Harpestreng, Henrik, --1244, Læge. 
Om hans Liv og Stilling haves ikke andre Oplysninger, end at han som «Medicus 
et Canonicus Roschildensis» er død 1244, at han har været Læge 
hos «Kong Erik» (vistnok Erik Plovpenning) og har nydt 
overordentlig stor Anseelse som Læge. Hans Ry vedligeholdt sig
ogsaa i hele Norden over et meget langt Tidsrum, knyttet til de 
af ham forfattede Lægebøger paa Dansk, hvoraf der foreligger 
forskjellige mere eller mindre fuldstændige Haandskrifter i nordiske
Bibliotheker. Et saadant smukt Pergamentshaandskrift i det store 
kgl. Bibliothek har Molbech 1826 udgivet med udførlig Indledning, 
Anmærkninger og Glossarium under Titelen: «H. H.s danske Lægebog 
fra det 13. Aarhundrede». Skriftet indeholder dog ikke nogen
egentlig Lægebog, men kun en Urtebog, en Stenbog og en lille 
Bog om Kogekunsten. Derimod findes der i andre Haandskrifter, 
baade i det store kgl. Bibliothek og i Stockholm, en virkelig 
Lægebog, der omhandler de forskjellige Sygdomme og de Midler, som 
imod dem skulle anvendes. Hans Skrifter ere Oversættelser eller 
dog Bearbejdelser af ældre latinske Forfattere, Urtebogen er væsentlig 
en Gjengivelse i Prosa af Digtet «Macer floridus s. de virtutibus 
herbarum» fra det 11. eller 12. Aarhundrede, Stenbogen, der omhandler
Ædelstenenes helbredende Kræfter, en Gjengivelse af Digtet 
«Lapidarius» af den franske Biskop Marbod. Af den egentlige 
Lægebog (i Stockholm) er der udgivet en Prøve i «Nye danske 
Mag.» I efter Langebeks Afskrift.

Molbech, Nord. Tidsskr. III, 276 f. 
Ingerslev, Danmarks Læger og Lægevæsen I, 18 f. 
Mansa, Bidrag til Folkesygdommenes og Sundhedspleiens Hist. i Danm. S. 39 f.

Jul. Petersen.



Harries, Heinrich, 1762-1802, Præst, Forfatter,
født i Flensborg 9. Sept. 1762, fra 1790 Præst i Siversted i Ugle Herred i 
Sønderjylland, fra 1794 i Brügge i Bordesholm Amt i Holsten, hvor 
han døde 28. Sept. 1802. Han har forfattet nogle gudelige Smaaskrifter 
og Digte (disse sidste ere udgivne efter hans Død, Altona 
1804) samt en jambisk Oversættelse af Thomsons «The seasons» 
(1796), desuden nogle Artikler i «Flensburg. Wochenbl. für Jedermann», 
som han en Tid redigerede. Han er ogsaa Forfatter til 
en Sang til Christian VII 1790, der begynder: «Heil dir, dem
liebenden Herrscher des Vaterlands! Heil, Christian, dir!» Denne 
Sang blev senere forkortet og omdigtet af B. G. Schumacher til 
den bekjendte preussiske «Heil dir im Siegerkranz» (paa den 
oprindelig franske Melodi til «God save the king»).

Kordes, Schlesw.-holst. Schriftsteller-Lex.
Brümmer, Deutsches Dichter-Lex.

C. A. Nissen.



Harring, Harro Paul, 1798-1870, Maler, Forfatter, politisk Æventyrer. 
Af gammel nordfrisisk Æt, Søn af Gaardejer Harro 
Wilhelm Martens H. og Margaretha Dorothea f. Sieverts, fødtes 
han 28. Avg. 1798 paa Gaarden Ibenhof (nu et ringe Bolssted) lige 
ved Vesterhavet i Vobbenbøl, Hatsted Sogn, Husum Amt. I sin 
tidligste Ungdom blev han sat til Toldvæsenet, men drog snart til 
Kjøbenhavn for ved det derværende Kunstakademi at uddanne sig 
til Bataillemaler (indskreven paa Akademiet 1818 under sit Døbenavn Paul H.; 
Navnet Harro antog han senere efter Faderen). I 
1819 rejste han til Dresden i samme Hensigt; i 1820 levede han i 
Wien og i Würzburg, hvorfra han vendte tilbage til Danmark; 
men da den græske Frihedskrig vakte hans Begejstring, kunde hans 
fantastiske og æventyrlige Sind ikke holde det ud hjemme, og han 
drog ud for at kæmpe i den hellige Kamp (1821). Resultatet 
svarede imidlertid ikke til hans højtflyvende Forventninger, og han 
rejste til Rom, hvor han boede et helt Aar; der fra drog han til 
Wien for at leve udelukkende for Kunsten; derefter levede han 
skiftevis i Schweits og i München, saa igjen i Wien, hvor han en 
Tid virkede som Theaterdigter ved Theatret «an der Wien»; saa 
førte han en Tid en stille Tilværelse i Prag, men i 1828 se vi ham 
i Warschau som Kornet i et russisk Garde-Lansenerregiment. I 
1830, da Julirevolutionens Dønninger gik hen over Evropa, vaagnede 
atter Trækfugledriften hos ham; han tog sin Afsked og vendte 
tilbage til Tyskland, først til Brunsvig. Da han paa Grund af 
«demagogische Umtriebe» var bleven udvist af Sachsen og Bajern,
drog han til Strasburg, hvor han udgav Bladet «Das constitutionelle 
Deutschland», tog derefter Del i den bekjendte demagogiske 
«Hambacher Fest» (1832) og flygtede igjen til Frankrig, hvor han opholdt 
sig i Egnen mellem Châlons og Dijon og i selve Dijon (1834). Her 
kom han i Forbindelse med Mazzini og deltog med denne i Toget 
til Savoyen, men han blev arresteret i Badestedet Grenchen i 
Schweits (Maj 1836) og sat fast i Solothurn; dog blev han snart sat 
i Frihed igjen og fik endog, ligesom Mazzini, Borgerret i Grenchen. 
Han blev ikke desto mindre snart efter udvist af Kanton Basel, 
arresteret i Bern og derefter udvist af hele Schweits, hvorfor han 
begav sig til alle politiske Blygtningers Fristed, London. Her
levede han fredelig i nogen Tid, men i 1837 blev han saaret i en 
Duel paa Pistoler og rejste til Øen Helgoland. Heller ikke her 
kunde han leve i Fred; hans stridbare Sind indviklede ham i 
Uenighed med Gouvernøren; han blev bragt om Bord i en Orlogsmand
og transporteret bort. I 1838 dukker han pludselig op paa 
Kanaløen Jersey, i Vinteren 1838-39 se vi ham atter paa Helgoland, 
saa i Bordeaux, 1841 i Brügge, derpaa i England, Frankrig, 
Brasilien. I Avg. 1843 rejste han fra Rio de Janeiro til de forenede 
Stater, hvor han levede henved 5 Aar af sin Pen og sin Pensel,
men i Revolutionsaaret 1848 var Trækfuglen atter paa Flugt til 
Tyskland, hvor han opholdt sig i Hamborg, til Dels ogsaa i Rensborg, 
hvor han udgav Bladet «Das Volk».

Da han i 1849 igjen blev udvist af Hamborg, rejste han til 
Norge, hvor hans Mødreneslægt stammede fra, men da han i 
Christiania udgav et politisk Ugeblad, «Folkets Røst», og Skuespillet 
«Testamentet fra Amerika», hvori han utilsløret stillede sig i skarp 
Opposition til den herskende Regeringsform og erklærede den for
uforenelig med Menneskets Ret og Værdighed, blev han i Følge 
kgl. Resolution af 27. Maj 1850 ført som Arrestant til Kjøbenhavn 
og her fra i et engelsk Fartøj bragt til Hull. Her udstedte han en 
selvfølgelig frugtesløs «Protest and report», begav sig saa til 
London og levede her i nogen Tid som Medlem af en evropæisk
demokratisk Centralkomité i saa yderlig fattige Kaar, at han maatte 
tigge i Aviserne for ikke at dø af Sult. Da han i 1854 viste sig 
i Hamborg, blev han strax arresteret, og kun ved den amerikanske
Konsuls Mellemkomst lykkedes det ham at komme bort til Amerika, 
hvor han levede i Rio de Janeiro, indtil han i 1856 igjen rejste til 
England. Fra Jersey af ansøgte han den danske Regering om 
Tilladelse til at opholde sig paa sit Fædrelands Jord, om det saa
skulde være i et Statsfængsel. Denne Tilladelse blev ham ikke 
nægtet, men da det kom til Stykket, skjøttede han ikke om at 
benytte sig af den, men levede i meget tarvelige Kaar, snart i London,
snart paa Jersey; til sidst blev Stakkelens Sind aldeles forstyrret; 
han led af Forfølgelsesvanvid, han lod sig af Avtoriteterne udstede 
Vidnesbyrd for god Opførsel og sendte disse til sine indbildte
Forfølgere, de franske og russiske Agenter. En Morgen, 21. Maj 1870, 
fandt man ham liggende død paa Gulvet i sit Sovekammer; han 
havde taget sig af Dage ved Fosfor, som han havde skrabet af Tændstikker.

H. var en særdeles frugtbar Forfatter; hans litterære Virksomhed 
er lige saa broget, sønderreven og fantastisk som hele hans 
Liv; en stor, maaske den største Del af hans Produktion er 
Tendensarbejde og fremkaldt ved øjeblikkelige Stemninger og omgivende
Tilstande, saaledes f. Ex. «Die Mainoten» (1825), «Der Ipsariot, der 
Khan» (1825), «Firn Mathes des Wildschützen Flucht» (1831), 
«Memoiren üb. Polen» (1831), «Der russische Unterthan» (1832), «Poesie 
eines Skalden in Rio de Janeiro» (1843), «Republikanische Gedichte» 
(1848). Han har forsøgt sig næsten i alle Digtarter, Lyrik, Heltedigt,
Drama, Memoire, Novelle, Roman og Rejsebeskrivelse; under 
Psevdonymet «Rhonghar Jarr» (en Omstilling af Bogstaverne i Harro 
Harring) udgav han «Fahrten eines Friesen in Dänemark, Deutschland, 
Ungarn, Holland, Frankreich, Griechenland und der Schweiz» (1828).

Brümmer, Deutsches Dichter-Lex. 
Halvorsen, Norsk Forf. Lex. 
Allg. Deutsche Biographie X.

C. A. Nissen.



Harsdorff, Caspar Frederik, 1735-99, Arkitekt, 
er født i Kjøbenhavn 26. Maj 1735 og Søn af en tysk, fra Nürnberg indvandret 
Fader, der ernærede sig som Skoleholder, og en svensk Moder, 
Anne Marie Eriksdatter. Hans Fader hed Johan Christoph Harsdørffer, 
hvilket Navn Sønnen senere ændrede til det nu saa 
berømte Harsdorff. H. begyndte at lære Mathematik for at uddanne 
sig til Ingeniørofficer, men hans Hu stod til Bygningskunsten, og 
denne studerede han derfor ivrig, saa at han efter det nye 
Kunstakademis Stiftelse 1754 kunde nyde Jardins Undervisning og allerede 
1756 opnaa den store Guldmedaille for «En Stadsport». Saaledes
blev H. den første Arkitekt, der her hjemme nød denne 
Udmærkelse, med hvilken der fulgte et 6aarigt Rejsestipendium paa 400 Rdl. 
d. K. aarlig.

H. rejste til Paris og tilbragte der 4 Aar under flittigt Arbejde, 
medens han samtidig trods sine tarvelige økonomiske Forhold levede 
en ung Kunstners frie og glade Liv, baade sammen med franske 
Kammerater og med danske Venner, særlig Maleren J. P. Lund og 
Billedhuggeren C. F. Stanley; man fortæller flere Æventyr om ham, 
men noget paalideligt véd man næppe. Derimod véd man af hans 
egne og andres Udsagn, at han, saa snart han havde lært at 
tale nogenlunde ordentligt Fransk, gjorde solide Studier, navnlig
under Arkitekten Blondels Vejledning, og at han samtidig øvede 
sig i at komponere paa egen Haand. I Forsommeren 1762 rejste 
han til Rom, og her fik han et helt nyt Blik paa sin Kunst.

Her saa han for første Gang i Virkeligheden Resterne af selve 
de antike Monumenter, og han forstod pludselig, at hele hans 
tidligere Udvikling var ufuldkommen, og at han maatte vandre ad 
helt nye Veje for at naa sit kunstneriske Maal. Hvad han hidtil 
havde beundret og studeret, var nu i hans Øjne kun en 
Andenhaandskunst, et Studium af de samme oprindelige Kilder, til hvilke 
han nu selv vendte sig, og af hvilke han øste i fulde Drag med
al den Lidenskab, der laa i hans Sind, og med den næsten ubevidst 
sikre Forstaaelse, som var hans ægte Kunstnernatur egen. 
Han opmaalte og tegnede de antike Levninger, og han opfattede 
til Fuldkommenhed deres inderste Karakter og Væsen; dette er 
sikkert, thi derom vidne hans senere Arbejder. Derimod véd man
ikke bestemt, om det var en ung romersk Arkitekts paa Kapitolium 
udstillede Prisarbejde, som slog ham ved sin Behandling og ledede 
ham ind paa den rette Vej, eller om det var en ung spansk Arkitekts 
Dovenskab med selv at tegne de Opmaalinger af Antikerne, som
han skulde sende hjem, der gav H. Anledning til at udføre 
dette Arbejde for ham. Men dette er ogsaa temmelig ligegyldigt; 
nok er det, da H. kom hjem til Danmark i 1764, mødte
han med en arkitektonisk Dannelse og en kunstnerisk
Modenhed, der langt overgik alle hans samtidiges,

Først de ydre Omrids af hans Liv: 1764 blev han
agreeret og fik som Opgave «Et kongeligt Palais,
liggende paa en smuk Plads». 1765 blev han Medlem
af Akademiet, 1766 Professor i Perspektiv,
1770 kgl. Hofbygmester, 1771 efter Jardins
udtrykkelige Ønske hans Efterfølger som Professor
i Arkitektur. 1777-79 fungerede han som Akademiets
Direktør og udnævntes derefter til Justitsraad. I
Maj 1799 blev han syg paa sit Landsted «Rosenlund»
ved Gammel Kongevej og døde sammesteds Natten mellem
23. og 24. Maj. 1770 havde han ægtet en Datter af
Hofbygmester Fortling (V, 259) Elisabeth Margrethe,
f. 1749 og i 1765 allerede Enke efter Hofbilledhugger
August Braun; hun overlevede ham i 13 Aar og døde
16. Juni 1812.

H. fik ikke tilnærmelsesvis de Arbejder at udføre,
som hans sjældne Begavelse evnede; Forholdene
vare ugunstige og Sansen for Kunst yderst ringe. I
den første Periode efter sin Hjemkomst maatte han
nøjes med at opføre nogle Privathuse og restavrere
nogle Herregaarde. Og naar der endelig forelaa
Opgaver, ved hvis Løsning han kunde faa Brug for
sit kunstneriske Snille og sin rige Fantasi, saa
vare de des værre af den Art, at de paa Grund af
deres Bestemmelse og Materiale kun levede saa kort
et Liv, at de ikke formaaede at bringe hans Navn til
Efterverdenen. Naar der var Festligheder i Anledning
af Fødselsdage eller andre Mærkedage i den kongelige
Familie, overdroges det H. at komponere de pompøse
Dekorationer, som opstilledes paa alfar Vej, og hans
Opfindsomhed og fint udviklede Smag paatrykte disse
Øjeblikkets Børn et Præg, som i højeste Grad vakte
Samtidens Beundring. Flere af dem opstilledes senere i
Fredensborg Slotshave for en kort Tid at modstaa den
Ødelæggelsens Skæbne, som det skrøbelige Materiale
nødvendigvis var udsat for.

Lad os kortelig gjennemgaa de forskjellige Arbejder,
som det blev H.s Lod at udføre i sit Fædreland.

Uden for Kjøbenhavn har han bygget General Eickstedts
Gravkapel i Ringe Kirke i Fyn og Gravkapellet i Karise
Kirke ved Faxe for Grev Moltke 1766-69; sidstnævnte
Kapel var paabegyndt af en fransk Arkitekt, rimeligvis
Nicolas Jardin, men H. forandrede Anlægget efter sit
eget Naturel og benyttede ved det lille Kapel allerede
den samme Hovedidé i Karakteren, som han senere
udformede videre i en langt rigere og pragtfuldere
Grad ved Christian VI's og Frederik V's Gravkapel
ved Roskilde Domkirke, 1774-79. Lige saa lidt som
Christian IV i Renæssancetiden tog Hensyn til Kirkens
Stil, men lod sit eget Kapel opføre efter sin egen
Smag, lige saa lidt brød H. sig om at underordne
sin kunstneriske Tanke under Helhedens Tidspræg;
de arkæologisk-arkitektoniske Hensyn existerede
overhovedet endnu ikke den Gang. Hvad han tilstræbte,
var at skabe et værdigt Gjemmested for de høje Kongers
og Dronningers Gravmonumenter; derfor er Bygningen
simpel og enkelt i det ydre, kun virkende ved sine
Forhold, sine store Flader og sin strænge Alvor,
hvorimod der i det indre er anvendt en stilfuld
Pragt i Dekorationen, som dog ikke helt er kommen
til sin Ret efter Bygmesterens oprindelige Tanke. I
1779 standsedes nemlig Arbejdet paa Grund af Mangel
paa Penge, og først mange Aar efter, da H. længst var
død, fuldførtes det af hans Elev C. F. Hansen. Nu er
det indre helt hvidt, hvorimod H. havde tænkt sig
en velgjørende Brydning af lyse, harmoniske Toner,
frembragte ved Anvendelsen af mørkere og lysere,
graaligt og hvidt Marmor mellem hinanden. Fremdeles
ombyggede han den ene Fløj af Hørsholm Slot og opførte
et Par Pavilloner i Slotshaven. Hvad hans Virksomhed
som Bygmester i Kjøbenhavn angaar, var det kun faa
offentlige Hverv, der bleve ham overdragne. 1773
ombyggede han den lille Eremitagepavillon i Rosenborg
Have og frembragte med faa og tarvelige Midler den
lige saa stilfulde som yndefulde «Herkulesloge». I
det store kongelige Bibliothek indrettede og
dekorerede han 1781-85 2 store Sale, og 1773-74
ombyggede han det kongelige Theater, men maatte des
værre 18 Aar senere selv skæmme den noble Facade
ved Tilbygningen af de 2 Afstigningspavilloner,
som de fornemme Klassers Trang til Bekvemmelighed
gjorde nødvendige. Blandt hans Privatbygninger i
Kjøbenhavn maa nævnes: Petersens Jomfrukloster paa
Amagertorv, et Par Huse i Amaliegade, Gaarden Nr. 72 i
St. Kongensgade, hans egen Gaard paa Kongens Nytorv,
1780, hvis mærkelige Form afhænger af den skjæve og
kantede Grund, der stilledes til hans Raadighed. End
videre Grosserer Peschiers Gaard ved Holmens Kanal,
den nuværende Landmandsbank, hvor han med stor
Finfølelse anvendte Mursten og Sandsten i Forening,
l en senere Tid har Hetsch paabygget den en 3. Etage,
og i de sidste Aaringer er den med respektfuld
Forstaaelse restavreret af H. Storck. 1795 opførte
han Løveapotheket og 1798-99 Agent Erichsens Gaard paa
Kongens Nytorv, den nuværende Handelsbank, som des
værre har mistet en Del af sin ejendommelige Karakter
ved en moderniserende Restavration fra den seneste
Tid. H. døde, før Bygningen var fuldt færdig, og har
saaledes næppe nogen Del i de prægtige Dekorationer
paa 1. Sal, som sandsynligvis skyldes indkaldte
italienske Kunstnere. Endelig maa det bemærkes, at
han udarbejdede et Projekt til en ny Bankbygning i
Kjøbenhavn, der dog aldrig kom til Udførelse.

Naar man skulde karakterisere disse Harsdorffske
Bygninger, maa man først og fremmest nævne deres
beundringsværdige Simpelhed. Om end de indre Rum,
bestemte for rige Handelsherrer, ofte ere prægtig
dekorerede, saa vel plastisk som malerisk, saa har
Bygmesteren dog i det ydre overalt foragtet al Brask
og Bram og kun lagt an paa at virke ved Forholdenes
Harmoni og ved Linjernes ædle Renhed. Som Forbillede
har den antike Kunst bestandig staaet for ham,
naturligvis fortrinsvis den romerske, som han nøje
kjendte af Selvsyn, men mærkelig nok tillige den
græske, til hvilken han kun kunde have et ringere
Kjendskab; og med en forbavsende Forstaaelse er han
saaledes trængt ind i den antike Kunsts Aand og Væsen,
at hans egen Produktion paa en næsten fabuløs Maade
er bleven præget deraf. Et eneste Exempel herpaa
skal anføres: Ved Løveapotheket og ved sin egen
Gaard, hvor han, som for øvrigt næsten overalt,
anvendte den ioniske Stil, havde han paa Grund af
de indskrænkede Forhold ikke Plads til at lade det
ioniske Pilasterkapitæl udfolde sine brede Voluter,
hvorfor han ganske simpelt vendte Kapitælets Side
udad, noget, man den Gang aldrig havde set og derfor
selvfølgelig forargedes over; og nu senere, ved
nyere Fund i Pompeji, har man opdaget, at Oldtidens
Kunstnere under lignende Forhold have anvendt ganske
den samme Fremgangsmaade.

Det Arbejde, hvortil H.s Navn er knyttet med den
største Hæder, og som længst vil vidne om ham som sin
Tids største Bygmester, er Kolonnaden ved Amalienborg,
og er det ikke en sørgelig Skæbnens Ironi, at dette
vor genialeste Bygmesters genialeste Arbejde er
udført i et saa forgængeligt Materiale som Træ? Da
Christiansborg Slot 1794 gik op i Luer, blev Kongen
nødt til at flytte Residensen til Amalienborg. Det
gjaldt da at forbinde Moltkes og Schacks Palaiser paa
en saadan Maade, at der let kunde finde Adgang Sted
fra det ene til det andet. Opgaven blev stillet H. som
kgl. Hofbygmester, og en Række Udkast viser,
hvorledes han først forsøgte at løse den ved at anvende
samme Stil som den, hvori Palaiserne ere opførte. Ved
alle disse Projekter var der imidlertid den Svaghed,
at man for at tilfredsstille Stilens Fordringer og de
høje Herskabers Bekvemmelighed dækkede over Udsigten
til Frederik V's skjønne Rytterstatue. H. fandt
da paa at løse Opgaven ad en anden Vej. Han havde
under sit Pariserophold stiftet Bekjendtskab med Le
Roy s Værk over de græske Ruiner, og han har senere
truffet Stuarts og Revetts Værk «The antiquities of
Athens», hvoraf 2. Del udkom 1778, dette mærkelige
Arbejde, det første, som gav den civiliserede Verden
fyldestgjørende Besked om Grækenlands Bygningskunst i
Oldtiden. Man fortæller, at H. var saa begejstret over
disse Fremstillinger af den antike Kunst, at han efter
de i Værket angivne Opmaalinger paa sit Kontor lod
udføre store Detailtegninger i virkelig Størrelse, som
han ophængte paa Væggene til sin og sine Elevers Glæde
og kunstneriske Opdragelse. Opfyldt af Interesse for,
hvorledes Oldtidens Mestre havde dannet Propylæerne,
de store, aabne Gjennemgangsbygninger, ad hvilke
Vejen førte til Templer og Slotte, optog han denne Idé
og gjenfødte den saa levende, at der næppe før eller
senere i den moderne Tid er fremkommet et Arbejde i
ionisk Stil, som er saa fuldt ud præget af Antikens
Aand. Heldigvis gjorde Kongen ingen Indvendinger
mod hans Tegning, og i Løbet af et halvt Aar,
1795, fuldførtes dette Værk, som trods den store
Stilforskjel paa den fineste og aandfuldeste Maade
forbinder de 2 Palaiser, medens det samtidig, set fra
Syd, danner en værdig Ramme om Rytterstatuen. I sine
indbyrdes Forhold og i sin forstaaende Benyttelse
af de antike Former staar dette Arbejde som et
overraskende Udslag af kunstnerisk Gjenfødelsesevne.

Endnu et Arbejde af stort kunstnerisk Værd
kunde H. have været saa lykkelig at udføre, hvis
ikke Døden havde forhindret ham deri. Det var
Fuldførelsen af Marmorkirken. Da en stor Del af
Kjøbenhavn i 1795, Aaret efter Slotsbranden, var
lagt i Aske, og bl. a. derved Nicolai Kirke var
umuliggjort som Sognekirke, vaagnede Tanken paa
ny om at fuldende den i 1770 standsede Opførelse
af Marmorkirken. Man henvendte sig herom til H.,
og med ungdommelig Lidenskab tog den aldrende Mand
fat paa denne Opgave. I Løbet af forholdsvis kort
Tid lykkedes det ham at udarbejde 2 Projekter, af
hvilke han fuldførte det ene i Model, et Arbejde,
som har været opbevaret paa Kunstakademiet, indtil
det ved Afstøbningssamlingens Overførelse til sit
nye Lokale
ødelagdes og fjærnedes med unænsom Haand. Dette Projekt
var beundringsværdigt ved sin storladne Simpelhed;
Kunstneren havde under Udarbejdelsen stadig haft
Roms Pantheon for Øje, og der er ingen Tvivl om, at
Kirken, opført i denne Skikkelse, vilde være bleven et
karakteristisk og mærkeligt arkitektonisk Monument i
Norden. Projektet vedtoges, trods alvorlig Modstand
fra flere Professorers Side, men da Efterretningen
herom bragtes den gamle og syge Kunstner, overvældede
Glædesbudskabet ham, og de svage Kræfter svigtede. Han
døde, som ovenfor nævnt, i Foraaret 1799.

Des værre eje vi saare lidet af H.s Efterladenskaber. Hans 
Akademitegning er forsvundet, hans Model ligesaa, og de fleste af hans
Originaltegninger, som vare gaaede i Arv til hans
Svigersøn Murmester Schaper, tilintetgjordes ved
en Ildebrand. Hvad vi have tilbage, er det smukke
Værk «C. F. Harsdorffs Værker» (1871), udgivet af
Selskabet for nordisk Kunst, hvori hans Hovedarbejder
ere gjengivne i dygtige Raderinger, og hvortil Høyen
har skrevet en (af Julius Lange fortsat) saa kyndig
og forstaaende Text, at dette Værk altid vil blive
en Hovedkilde til Studiet af H.s Kunst.

Som et Exempel paa, hvor alsidig H. var, skjønt
han selv saa fuldstændig gik op i Antiken, kan
følgende anføres: Som kgl. Hofbygmester blev han
ofte raadspurgt i vanskelige Spørgsmaal, og man maa
beundre hans omfattende Blik og klare Dømmekraft. Han
viste bl. a. en saadan Respekt for Christian IV's
Renæssancebygninger, skjønt deres Stil laa hans Smag
saa fjærnt, at det er hans Fortjeneste, at han ved sin
vægtige Indflydelse forhindrede Virkeliggjørelsen af
Hofbygmester Anthons taabelige Projekter om at omlægge
S-Broen ved Frederiksborg Slot og at nedbryde Spiret
paa Rosenborg Taarn og erstatte det ved en Ballustrade
(!).

Thomas Thaarup satte de kjønne Ord paa hans Kiste:
«Sjælden som Kunstner, som Menneske».

Weilbach, Dansk Konstnerlex. 
Hennings, Essai historique sur les arts et leur progrès 
en Danemarc S.70. 87 ff. 
Collin, For Hist. og Statistik II, 197 ff. 262 ff. 275 ff. 
(Schaper,) Marmorkirken og Marmorpladsen, 1867. 
Høyens Skrifter III, 119 ff. 225 ff. 
Friis, Saml. til dansk Bygn.- og Kunsthist. S. 119 ff. 273 ff.

Erik Schiødte.

 1645-1719> Hofmand"">

v. Harstall, Christian Ulrik, 1645-1719> Hofmand,
fødtes 5. Nov. 1645 i Nykjøbing paa Falster; hans
Forældre vare Hans Vilhelm v. H. til Pederstrup
og Berritsgaard, der var kommen til Danmark som
Kammerpage hos Prins Ulrik, og Sibylle Cathrine
Metzsch. I sin Ungdom færdedes H. i forskjellige
Lande og tjente 
derefter ved det sachsen-altenburgske Hof som
Staldmester og Kammerjunker, indtil han 1680
gik i Christian V's Tjeneste som Staldmester; han
forfremmedes senere til Overstaldmester, fra hvilket
Embede han i Foraaret 1699 tog sin Afsked og trak
sig tilbage til sit Gods Berritsgaard, hvor han
tilbragte sin Tid «med al berømmelige, højadelige
Idrætter». 1707 skjænkede Frederik IV ham det hvide
Baand. Død 4. Sept. 1719. Gift 1. (1669) med Marie
Cathrine v. Einsiedel, 2. (1673) med Eleonore Helene
v. Pfuhl (d. 1680), 3. (1681) med Dorothea Sophie
v. Offenberg (f. 1648 d. 1724).

Pontoppidan, Marmora Dan. II, 321.
Der Deutsche Herold 1890, Nr. 2.

G. L. Wad.



Hartmann, Carl Christian Ernst, 1837-1901, Billedhugger,
Søn af nedennævnte Komponist J. P. E. H. og hans
første Hustru. Han er født 13. Sept. 1837 og
Elev af H. V. Bissen. Efter i 1859 at have vundet
den lille Sølvmedaille debuterede han s. A. paa
Foraarsudstillingen med en Springvandsfigur
(Konkurrence til den Neuhausenske Pengepræmie),
.hvortil han havde valgt Motivet «Thors Kamp med
Midgaardsormen». I 1860 udstillede han Gruppen
«En Dreng, der forfølges af en Gase» og 2 Aar
efter Statuen «Diomedes», der blev kjøbt til den
kongl. Skulptursamling. Under et Ophold i Rom fra
1863-66 udførte han bl. a. en kolossal Statue,
«Alexandros», som tilhører Musæet i Aalborg, og
under et fornyet Ophold sammesteds fra 1868-70 «Den
døende Abel» (ligeledes i Aalborg). Af hans senere
Arbejder kan nævnes Marmorstatuen «Eva», som blev
kjøbt af den engelske Gesandt Sir Charles Wyke,
samt Statuerne «Psyche» (1889) og «Hero» (1891). I
1871 ægtede Kunstneren Thyra Boisen, Datter af Pastor
L. N. B. (II, 480). -- H. døde 4. Sept. 1901.

Weilbach, Konstnerlex.

Carl Bruun.



Hartmann, Johan Ernst, 1726-93, Koncertmester, Komponist, 
var født i Gross-Glogau i Schlesien Juleaften 1726. Om hans 
Forældre haves ingen Oplysninger, og det er ligeledes ubekjendt, 
hvor og af hvem han modtog sin Uddannelse som Violinspiller og
Komponist. 1754 var han Violinist hos Fyrstbiskoppen
i Breslau, Grev Schaffgotsch; senere blev han
Koncertmester i den lille Residensby Rudolstadt og
derefter i Pløen, hvilken sidste Ansættelse atter
førte til, at han i 1768 kom som Koncertmester til
Hoffet i Kjøbenhavn, efter at det pløenske Kapel var
blevet opløst.

Oprettelsen af en Koncertmesterpost i det kongelige
Kapel stod i Forbindelse med dettes forestaaende
Udvidelse og 
Omdannelse fra et Kammermusikkorps til et egentligt
Orkester. I H. fik Kapellet i sin nye Skikkelse en
kyndig og erfaren Anfører; men desuden blev han ved
sit mesterlige Violinspil en værdifuld Akkvisition for
de Kammerkoncerter, som i Begyndelsen af Christian
VII's Regeringstid hørte til Hoffets stadige
og mest yndede Forlystelser, og som under Sartis
Overledelse fandt Sted dels ved Hoffet selv, dels i
de fornemme Kredse, der dannede dets Omgivelser. Han
kom ligeledes til at medvirke i Egenskab af Solist og
Orkesterdirigent ved Aristokratiets i 1774 stiftede
Koncerter i Geheimeraad v. der Lühes Gaard paa
Kjøbmagergade, den nuværende Postgaard, og senere i
Gjethuset paa Kongens Nytorv.

Den fine Verden, til hvis Koncerter H. saaledes
blev knyttet, sværmede endnu for de italienske
Modekomponister. Det store Publikum havde derimod
begyndt at tabe Smagen for disses kunstige og
snørklede Maner, og navnlig paa Syngespilscenen
maatte den italienske Opera mere og mere vige
Pladsen for de franske Syngestykker, hvis simple,
udtryksfulde Melodier i langt højere Grad tiltalte
den naturlige Musiksans. 1778 blev det italienske
Operaselskab afskediget. Samtidig med at denne
Bevægelse foregik, gjorde Ønskerne om Opførelsen
af danske Originalarbejder sig gjældende med
stigende Styrke. Flere Komponister prøvede ogsaa
paa at afhjælpe Savnet af et nationalt Syngespil,
men uden Held. H. holdt sig tilbage, i det han
synes at have manglet Lyst eller Mod til at slaa
ind paa denne Vej. Han var egentlig fra først
af Instrumentalkomponist og havde debuteret
med en Samling Sonater for 2 Violiner og Bas;
her i Kjøbenhavn komponerede han en hel Række
Symfonier. Derimod laa Vokalkompositionen oprindelig
hans Interesse fjærnere. «Det har aldrig», skriver
han i 1778, «været min Hovedsag at befatte mig med at
sætte Musikken til Syngesager», og det var derfor ikke
uden Betænkeligheder og Forbehold, at han det nævnte
Aar efter Theaterdirektionens Opfordring indlod sig
paa et saa dristigt Foretagende som at komponere Musik
til Ewalds «Balders Død». Forsøget lykkedes imidlertid
over Forventning. «Balders Død» blev opført første
Gang som Syngespil 30. Jan. 1779, og H.s Musik, hvori
han med sympathetisk Forstaaelse havde vidst at træffe
«den højtidelige, melankolske Tone», som Digteren selv
ansaa for at være et Hovedtræk i de fleste af sine
Poesier, vandt almindeligt Bifald. Ikke mindre heldig
var han det følgende Aar med Musikken til «Fiskerne»,
hvis Æmne tillod ham at anvende lysere Farver. Ved
sine Kompositioner til disse 2
Ewaldske Digtninger løste H. paa en helt igjennem
dygtig og kunstnerisk, hist og her genial Maade
den Opgave, der var stillet ham, nemlig at skabe et
nationalt Syngespil i den nye, af Gluck og Grétry
indførte Smag, hvorefter Musikken, hvis sande Væsen
ikke bestod i Triller og Roulader, «i Expression,
Deklamation og Udarbejdelse skulde passe sig til
Texten og dermed udgjøre et helt». For Theatret
komponerede han endnu Syngestykket «Hyrdinden
paa Alperne» (1783) og Musikken til det heroiske
Skuespil «Gorm den gamle» (1785). Et Arbejde af en
anden Art fra den nærmest følgende Tid var 2. Del af
Kantaten til Prinsesse Louise Augustas Formæling med
Prinsen af Augustenborg (1786); 1. Del havde Naumann
komponeret.

Under Koncertvæsenets næsten alt for frodige Opvæxt i
de musikalske Klubbers Periode blev der, som rimeligt
var, lagt Beslag paa H. fra forskjellige Sider. Han
blev, vistnok i 1784, Koncertmester i «Harmonien»,
det Selskab, som indtog den første Plads i musikalsk
Henseende, og komponerede for flere andre Selskaber
Kantater til deres Festligheder. Blandt de Vokalværker
af H., som opførtes i hans senere Aar, fremhæves
Musikken til Storms «Højtidssange», opført i Kongens
Klub 1787, og til samme Digters Passionssang: «Jesu
Dødsangest i Urtegaarden» samt «Forløserens Død,
Opstandelse og Himmelfart», komponeret til Text af
Chr. Hertz. -- Slutningen af hans Liv formørkedes af
huslige Sorger, som Tabet af en voxen Datter, der var
Hjemmets Støtte, gjorde endnu byrdefuldere. Han døde
21. Okt. 1793.

H. var en samvittighedsfuld og beskeden Kunstner,
«en Mand, som kjendte sig selv, og som ikke var
indtagen af sig selv» -- for at bruge hans egne
Udtryk. Partiturerne til de Ewaldske Syngespil
vidne ogsaa om, at han ikke let blev tilfreds med
sine Arbejder, men atter og atter vendte tilbage til
dem for at gjøre dem fuldkomnere. «Balders Død» blev
efter de første Opførelser næsten helt omkomponeret;
for nogle Stykkers Vedkommende kan der endog paavises
flere forskjellige Bearbejdelser. De Mangler, som
desuagtet bleve tilbage, lade sig let forklare af,
at den dramatiske Komposition var ham et uvant Fag,
hvor tilmed Sproget og Savnet af en mere omfattende
litterær Dannelse lagde ham Hindringer i Vejen.

Med sin Hustru, Margarethe Elisabeth f. Wilcken,
Datter af Guldsmed W. i Pløen, havde H. flere Børn. 2
af Sønnerne bleve Musikere. Den ældste af disse,
Johan Ernst H., var født 2. Marts
1770 og fik 1795 Ansættelse som Organist ved Frederiks
tyske Kirke paa Christianshavn. 1807 kom han til
Roskilde, hvor han blev Kantor ved Domkirken og
døde 16. Dec. 1844. Nogle Kompositioner af ham,
hvoriblandt et Par Klubkantater, opførtes i Aarene
1789-97. Broderen August Wilhelm H., f. 6. Nov. 1775,
kom ind i Kapellet som Violinist og blev derefter
Organist, senere Kantor, ved Garnisons Kirke i
Kjøbenhavn; d. 15. Nov. 1850. Han var Fader til
nedennævnte J. P. E. H.

Gerber, Lex. og Neues Lex. der Tonkunstler. 
Collin, For Hist. og Statistik II, 217 ff. 
Klaverudtog af «Balders Død» og «Fiskerne», 
 udg. af Samfundet til Udg. af dansk Musik. 
Nær og Fjern 1. Febr. 1880. 
Musikforeningens Festskrift I.

V. C. Ravn.



Hartmann, Johan Peter Emilius, 1805-1900, Komponist. 
H., som blev født i Kjøbenhavn 14. Maj 1805, var baade
paa Fædrene-og paa Mødreneside af musikalsk Herkomst;
Faderen var nysnævnte Kapelmusikus, senere Organist
ved Garnisonskirken, August Wilhelm H., Søn af
ovfr. anførte Komponist Johan Ernst H. og selv en
dygtig Violinist, Elev af Schall, og Komponist
af forskjellige Arbejder, hvilke dog ikke bleve
bekjendte uden for en snævrere Kreds; Moderen,
Christiane Petrea Frederica f. Wittendorff, var
Datter af Slotskantor i Fredensborg P. A. W. Da
hun af daværende Prins Christian (senere Christian
VIII) blev valgt til Gouvernante for hans Søn, den
lille Prins Frederik, boede Familien i nogle Aar
vexelvis paa Sorgenfri og Amalienborg, og den lille
H. tumlede sig der i lystig Leg med den kun 3 1/2 
Aar yngre vordende Tronarving, hvorved et Venskab
grundedes, der holdt sig med Aarene, ogsaa efter
at Prinsen havde besteget Tronen som Frederik VII.
Kjærlighed til Musikken vaktes tidlig hos Drengen i
det musikalske og ret velstaaende Hjem; men Faderen,
som selv var sin Søns Lærer, vilde dog ikke, at denne
Kunst skulde være mere end et forædlende Moment i hans
Opdragelse, og ønskede, at han skulde studere. Han
blev derfor sat i Borgerdydskolen i Kjøbenhavn; men
imidlertid beskæftigede han sig stadig med Musikken,
og da han fik Lov til at følge Faderen paa Orgelet,
blev han snart Herre over dette Instrument i den
Grad, at Weyse, som en Gang kom til at høre ham,
blev slaaet af det ejendommelige og geniale i hans
Spil og paalagde Faderen at sørge omhyggelig for
Uddannelsen af Drengens Talent. Følgen heraf var,
at han blev tagen ud af Skolen for at læse privat,
hvorved han kunde faa mere Tid til sin Raadighed. Fra
nu af blev Weyse 
hans stadige Velynder og Raadgiver, hvem han altid viste, hvad 
han havde skrevet, og som altid levende interesserede sig for hans 
Fremgang. Studierne bleve dog ikke forsømte, og 1822 blev han 
Student, 17 Aar gammel. I 1824 blev han sin Faders Eftermand
som Organist. Aaret efter optraadte han første Gang offentlig som 
Komponist, i det en af ham komponeret Kantate til Text af Oehlenschläger, 
«Orgelets Pris» (Op. 5, a), opførtes ved en i Garnisonskirken 
given Koncert, ved hvilken han ogsaa udførte Præludium 
og Fuga af Seb. Bach. I 1826 opførtes sammesteds en af H. 
komponeret Koncertouverture i D-Mol for Orkester (Op. 3) og en 
Orgelfantasi, som han selv foredrog. Han havde imidlertid efter sin 
Faders Ønske valgt det juridiske Studium, og hans Tid blev delt 
mellem dette og Musikken, uden at nogen af Delene forsømtes;
thi medens flere større Kompositioner fuldførtes, saaledes en gejstlig 
Ouverture for Orkester og Orgel i C-Mol (Op. 9) og en Sonate for 
Pianoforte og Violin (Op. 8), studerede han flittig, saa at han i 
1827 og 1828 kunde tage den juridiske Examens theoretiske og
praktiske Del. I 1828 blev han ansat som Sekretær ved den borgerlige Indrulleringskommission; men dette var det eneste, hvortil 
han benyttede sin Examen; fra nu af viede han sig udelukkende 
til Musikken. Hertil bidrog ogsaa hans 2. Dec. 1829 indgaaede 
Ægteskab med Emma Sophie Amalie Zinn, Datter af Agent og 
Grosserer J. F. Z., en ualmindelig begavet Kvinde, hvis store 
musikalske Sans spredte sin Forklarelse over hans lykkelige Hjem.

Da det kgl. Musikkonservatorium oprettedes i 1827, var H. 
bleven ansat som Lærer der. Hans Virksomhed ved denne 
Institution bragte ham i nær Berøring med Siboni, og ligesom Weyse 
blev ogsaa denne ham en velsindet Raadgiver, med hvem han 
navnlig raadførte sig med Hensyn til Sangkomposition. Dog kan 
det ikke siges, at nogen af disse to har haft egentlig Indflydelse 
paa hans Arbejder; snarere kan saadan mærkes fra Spohr, der den 
Gang stod paa sin Berømmelses Højdepunkt; hans egen Originalitet 
var endnu ikke ret brudt igjennem. Dette skete, da ved en 
Aftenunderholdning paa det kgl. Theater 19. Febr. 1832 Skuespiller Nielsen 
fremsagde Oehlenschlägers Digt «Guldhornene» under Ledsagelse af 
en Musik af H. (Op. 11), som betog Tilhørerne ved sin ejendommelige
Karakter. Det var den H. egne nordiske, af Folkevisen 
paavirkede Tone, som her første Gang hørtes, og som senere altid 
har klinget igjennem i det bedste af, hvad han har skrevet. S. A. 
opførtes hans første dramatiske Arbejde, Operaen «Ravnen» (Op. 12)
med Text af H. C. Andersen, som vel vandt almindelig Anerkjendelse 
for sin Friskhed og sit dramatiske Liv, men som paa Grund 
af den svage Text efter 6 Opførelser maatte lægges hen; senere 
(1865) blev den gjenoptaget i noget omarbejdet Skikkelse, men 
kunde heller ikke i denne holde sig. I 1833 opførtes Melodramaet
«Jurabjærgene» (Op. 14) og i 1835 Operaen «Korsarerne» (Op. 16) 
med Text af H. Hertz. Denne blev modtagen med stort Bifald, 
men dog snart af tilfældige Grunde lagt hen. S. A. komponerede 
H. sin første Symfoni, i G-Mol (Op. 17).

Aaret 1836 blev af indgribende Betydning i H.s Liv. I 
Anledning af Opførelsen af «Hans Heiling» kom Heinr. Marschner i 
Foraaret til Danmark; han blev bekjendt med den unge Komponist, 
hvis Arbejder vakte hans varme Interesse, og da han forlod Landet,
fulgte H. ham til Tyskland. I Hamborg skiltes de, men Marschners 
Anbefalingsbrev aabnede ham Adgang, hvor han kom frem, i Berlin, 
Leipzig, München; Hjemrejsen gik over Paris og Kassel, hvor 
Spohr modtog ham med stor Sympathi og Anerkjendelse. Ogsaa
Kritikken fulgte ham med Velvilje; særlig omtalte R. Schumann i 
Artikler fra Aarene 1837-42 Arbejder af ham med Interesse og 
Forstaaelse i «Neue Zeitschrift für Musik». S. A. (1836) stiftedes 
Musikforeningen i Kjøbenhavn, i hvis Bestyrelse H. indtraadte, og hvis 
Formand han har været fra 1839-92. Da Siboni døde 1839, 
overtog han ligeledes Bestyrelsen af Musikkonservatoriet indtil dets 
Ophør snart efter.

Saaledes stod H. som en af Danmarks betydeligste Repræsentanter 
for Musikken, og i de nærmest paafølgende Aar falde flere 
af hans vægtfuldeste Kompositioner. I 1838 opførtes Oehlenschlägers
«Olaf den hellige», hvori H.s højst karakteristiske Tonemaleri 
«Slaget ved Stiklestad» og det kraftfulde «Bjarkemaal» vakte almindelig 
Begejstring og holdt det ellers svage Stykke paa Scenen igjennem 
en Række Forestillinger. I 1840 komponerede han Sørgekantaten
over Frederik VI til Text af H. C. Andersen, hvori den bekjendte 
Sang: «Den danske Bonde bad» forekommer, og 1. Juli s. A. 
opførtes i Anledning af Christian VIII's Kroning Heibergs Drama 
«Syvsoverdag» med H.s Musik (Op. 30), hvoraf Jægerkoret: «Snart 
er Natten svunden» endnu den Dag i Dag er paa alles Læber. 
H., i hvis Lod det senere er faldet saa overordentlig hyppig at 
maatte give Stemningen Udtryk i Toner ved baade festlige og 
sørgelige Anledninger, gav her et Bevis paa sin sjældne Hurtighed 
i Arbejdet og Styrke i at koncentrere Tanken, i det den 
oprindelige Ouverture til «Syvsoverdag» blev komponeret og instrumenteret 
paa Theatrets Syngeskole Natten mellem 30. Juni og 1. Juli; den 
Ouverture, som nu bruges, er skreven i 1872. I 1842 opførtes 
C. Borgaards Drama «Undine» med Musik af H. (Op. 33), hvoraf
navnlig den smukke Bryllupsmarche kan fremhæves. I Anledning 
af Weyses Død i s. A. mindedes H. sin gamle Lærer og Ven ved 
den smukke Kantate til Ord af Hertz (Op. 36), som Musikforeningen 
udgav. Som en af Landets første Orgelspillere var han selvskreven
til at succedere Weyse som Organist ved Frue Kirke (1843), hvilken 
Post han endnu bestrider. I 1844 udførtes ved Thorvaldsens 
Begravelse H.s storslaaede Sørgemarche, som siden er bleven benyttet 
ved mange lignende Lejligheder, og da det kgl. Theater s. A. ved
en Sørgefest for Thorvaldsen opførte «Hakon Jarl», blev for første 
Gang H.s Ouverture til denne Tragedie (Op. 40) spillet, et Arbejde, 
der betegner et næste Trin i Komponistens Udvikling i nordisk 
Retning og malende gjengiver den i Stykket skildrede Kamp mellem
Hedenskab og Kristendom. Det er et af de forholdsvis faa af H.s 
Arbejder, der ere kjendte i Udlandet, hvortil hans Musiks specifik 
nordiske Karakter ellers har vanskeliggjort ham Adgangen, i det 
den er bleven udført i «Gewandhaus» 24. Okt. 1844 under hans
egen Ledelse. Det næste Aar bragte ved Afsløringen af Monumentet 
for Frederik VI paa Skanderborg Slotsbanke H.s Festmusik 
(Op. 42) med den pompøse Skanderborgmarche. Endelig kom i 
1846 Syngespillet «Liden Kirsten» (Op. 44) af H. C. Andersen, til
hvis lange Liv paa vor Scene med dets mere end 100 Opførelser 
H.s romantisk-skjønne Musik har været den væsentlige Aarsag. 
Den hjemlige Tone med dens Gjenklange fra Riddertiden og 
Kæmpevisen, dens bløde Vemod i Skildringen af den rene 
Kvindeskikkelse ved Siden af det lyse og lette i Narrens Figur som 
Repræsentant for Folkelystigheden betog strax Publikum; særlig have 
Vexelsangen mellem Sverkel og Liden Kirsten samt Menuetten 
altid vundet Bifald.

De paafølgende Aar kunne nærmest betragtes som en Hviletid 
oven paa den foregaaende rige Produktion. Hertil kunne 
muligvis de politiske Begivenheder, Kampaarene i 1848-50, have 
bidraget, men dernæst ogsaa megen personlig Sorg, som ramte den
dybtfølende Kunstner. 15. Nov. 1850 døde hans gamle Fader. 
Dødsfaldet havde været ventet, og under Sorgen over den 
forestaaende Adskillelse havde H. paabegyndt en religiøs Komposition, 
«Qvando corpus morietur»; samme Dag, som han afsluttede denne,
kom der Bud om Faderens Død. 6. Marts 1851 mistede han sin 
elskede Hustru, der havde staaet ved hans Side som en forstaaende 
og aandsbeslægtet Livsledsagerinde, og om hvem et Minde er 
bevaret i de af hende komponerede nydelige Sange, som udkom under 
Navnet «Fr. Palmer». 1855 døde Datteren Sophie, Gades Hustru. 
Trods de Skygger, som disse Aar spredte over hans Liv, foreligger 
der dog fra denne Periode flere Kompositioner af lysere Karakter, 
saaledes hans 2. Symfoni, i E-Dur (Op. 48, b), Koncertouverture i
C-Dur (Op. 51) og den herlige Sangcyklus «Sulamith og Salomon» 
(Op. 52). I 1854 komponerede han sin Idyl «En Sommerdag» for 
Soli, Kor og Orkester, et Arbejde, der er bygget og udformet 
over den danske Folkevise («Jeg gik mig ud en Sommerdag»). Fra 
samme Aar hidrører hans muntre Studentersang: «Vi er et lystigt
Folkefærd», skrevet for Studentersangforeningen, hvis Musikdirektør 
han havde været fra 1843, og til hvilken han med sit bestandig 
ungdomsfriske Sind og sin akademiske Dannelse altid vedblev at 
føle sig knyttet; senere (1868) blev han dens Formand, og han har 
i Aarenes Løb skrevet mange større og mindre Kompositioner for 
den. Endelig var samme Aars Foraar Balletten «Et Folkesagn» 
bleven opført, hvortil han sammen med Svigersønnen Gade havde 
komponeret Musikken. Balletmusik havde H. tidligere komponeret
(«Fantasiens Ø», 1838), men denne er den første, hvori hans paa 
dette Felt fremragende Evner røbede sig og bebudede de kommende
store Triumfer.

I 1856 skrev han Ouverturen til «Axel og Valborg» (Op. 57), 
det paafølgende Aar den karakteristiske Mellemaktsmusik til «Hakon 
Jarl» -- man mindes «Bondehærens Sammenstimlen»! --, i 1858 
Intermediet til «Kilderejsen» og Ouverturen til «Correggio» (Op. 59). 
S. A. falder hans store Koncertkomposition «Dryadens Bryllup» 
(Op. 60), hvori han, følgende Digteren, har stræbt i Tonerne at 
give et Billede fra den græske Oldtid. I hans huslige Forhold var
den Forandring indtraadt, at han 20. Maj 1855 havde ægtet Thora 
Camilla Jacobsen, Datter af den tidligere Bogholder hos Zinn, Jacob 
Christian J. I 1857 gjorde han en Udenlandsrejse til Tyskland og 
Italien. 

Det store Syn paa Nordens Fortid, som H. havde vist sig 
i Besiddelse af, gjorde ham til Bournonvilles selvskrevne 
Medarbejder, da denne geniale Mand fattede Ideen til en Ballet i 
gammelnordisk Stil. Den gjensidige forstaaende Samarbejden af 
de to Kunstnere skabte en af vor Scenes største Prydelser, Balletten
«Valkyrjen» (Op. 62), opført 13. Sept. 1861, der giver et glimrende 
Billede af Vikingelivet, og som modtoges med stormende Begejstring 
og har oplevet en Række Forestillinger. Ved Musikken til «Valkyrjen» 
havde H. godtgjort sin ubestridelige første Rang paa dette 
Omraade; men en endnu større Opgave var ham forbeholdt. Efter 
faa Aars Forløb, i hvilke der fra hans Haand foreligger Kantate 
ved Indvielsen af Studenterforeningens Bygning (1863), den gribende 
Sørgekantate over Frederik VII (1863), Koncertouverturen «En 
Efteraarsjagt» (1864), Kantaten ved Indvielsen af Universitetets Solennitetssal
(1866), opførtes 21. Febr. 1868 den store Ballet «Thrymskviden» 
(Op. 67), hvori selve den nordiske Gudeverden er fremstillet, 
et grandiost Sujet, som vistnok kun faa turde binde an med. 
En overordentlig Rigdom paa Ideer er nedlagt i denne Musik, som 
tillige med «Valkyrjen» gjør H. til den ejendommeligste og største 
Balletkomponist, Verden har kjendt.

Herefter fulgte i 1871 2 Kompositioner, der danne en karakteristisk 
Modsætning til hinanden, nemlig den yndige og friske 
«Foraarssang» for Kor og Orkester (Op. 70) med sin for den 
66aarige Komponist saa betegnende Strofe: «Aldrig er Ungdomstiden 
forbi» og «Davids 115. Salme» for Soli, Kor og Orkester med 
den paafaldende Vexlen mellem gammel Kirkestil i Indlednings- og 
Slutningskoret og dyb, gribende Mystik i Mellemstykket («De døde 
kunne ikke love Herren, de nedfare i Stilheden»). Denne Mystik,
der oftere kan spores i hans Værker, saaledes f. Ex. i Slutningskoret 
af «Dryadens Bryllup», faar et endnu prægnantere Udtryk i 
«Vølvens Spaadom» for Mandskor og Orkester (1872), et Værk ikke 
stort af Omfang, men af saa tankevægtigt Indhold, at det maa 
anses for det genialeste af hans Toneværker i oldnordisk Retning. 
«Arkona» (1875), hans sidste Balletkomposition, er, trods mange 
fortrinlige Momenter, sammenlignet med de 2 foregaaende Balletter,
af svagere Virkning og vandt heller ikke det Bifald som disse.

Ligesom Studenterverdenen drog ogsaa Universitetet ham til 
sig. Allerede i 1848 havde han komponeret Heibergs Kantate til 
Universitetets Sørgefest over Christian VIII, og foruden den tidligere 
nævnte fra 1866 komponerede han tillige en Kantate ved Universitetsfesten 
i Anledning af Kronprinsens Formæling (1869). Ved sit 50 
Aars Jubilæum som Organist i 1874 kreeredes han til Æresdoktor. 
Sin Tak for den ham beviste Hæder ydede han i den store og 
aandfulde Kantate til Text af Ploug ved Universitetets 400 Aars 
Jubelfest (1879), i Reckes Kantate til Kongens Fødselsdag (1888) og
endelig i den skjønne Guldbryllupskantate af Richardt
(1892), alle tre Værker af betydeligt Omfang og ikke
mindst beundringsværdige paa Grund af Mesterens høje
Alder.

Foruden de i det foregaaende særlig fremhævede
Værker har H. endnu frembragt en Mængde større og
mindre Arbejder, hvoraf kunne nævnes: Musik til
Oehlenschlägers «Fiskeren og hans Børn» (Op. 29),
«Yrsa» (Op. 78), Andersens «Maurerpigen» (Op. 32)
og Molbechs «Dante» (Op. 85), alle opførte paa det
kgl. Theater; «I Provence» (Op. 68) og «Hinsides
Bjærgene» for Kor og Orkester; «Zigeunersang»,
«Foran Sydens Kloster», «Sabbathsstilhed» (Op. 76)
og «Luther paa Wartburg» (Op. 79) for Solost.,
Kor og Orkester; Kantaterne: «Hilsen til Norge»,
«Tonernes Verden» (ved Musikforeningens Jubilæum
1886) og «Ved Koncertpalaisets Indvielse» (1889);
«Tre Karakterstykker for Orkester» (Op. 81);
Fantasier i F-Mol (Op. 20) og A-Dur, Sonate i G-Mol
og «Langfredag- Paaskemorgen» for Orgel; Sonater for
Pianoforte og Violin, Op. 39 (tilegnet L. Spohr)
og Op. 83, samt Suite for Piano og Violin, Op. 66
(tilegnet Ferd. David); en Mængde Klaverstykker,
samlede og udgivne i 4 Bind (heri Prissonaten Op. 34,
«Sommerfuglen», «Gyngehesten» osv.); en stor Mængde
Sange for en og flere Stemmer, hvoraf som almen
bekjendte fremhæves: «Flyv Fugl, flyv», «Lille
Cathrine», «Stork, Stork, Langeben», «Nøkken», «Du,
som har Sorg i Sinde«, «O Frihed, o du søde», «Lær
mig, Nattens Stjærne» og Sangene af «Ambrosius» for
1 Stemme, «Slumrer sødt i Slesvigs Jord», «Tøvejr»,
«Betids» og «Jeg véd, jeg vorder dig aldrig kjær»
(den sidste komponeret 1888) m. fl. for 4 Stemmer;
desuden «Liturgisk Musik» (Op. 49) og en stor Del
Salmer og aandelige Sange.

Da Kjøbenhavns Musikkonservatorium 1867 blev oprettet,
blev H. sammen med Gade og Paulli Bestyrer af denne
Institution samt tillige Lærer ved samme. Endnu i sin
Alderdom beklæder han denne Post. Selvfølgelig har
han modtaget en Mængde Udmærkelser som Anerkjendelse
af sin Virksomhed. I 1849 udnævntes han til Professor,
i 1886 dekoreredes han med Danebrogsordenens Storkors,
og flere fremmede Ordener har han modtaget, ligesom
han nyder Komponistgage af Staten, 1. Febr. 1889
havde han den Sorg at miste sin anden Hustru, der i
mange Aar trofast havde hygget om hans Hjem.
-- H. døde d. 10. Marts 1900.

Erslew, Forf. Lex. 
H. C. Andersens Skrifter XXVIII. 
Fremtidens Nytaarsgave 1870. 
C. Thrane, Danske Komponister. 
Musikbladet, 2. Aarg. Nr. 19 f. 
Schytte, Musiklex. 
Universitetsprogr. ved Reformationsfesten 1874. 
Overskou, Den danske Skueplads. 
Musikforeningens Festskrift. 
A. Sørensen, Studentersangforen. 1839-89.

G. St. Bricka og S. A. E. Hagen.



Hartmann, Wilhelm Emilius Zinn, 1836-98, Komponist. 
Emil H. er Søn af ovennævnte J. P. E. H. i
dennes første Ægteskab og er født i Kjøbenhavn
21. Febr. 1836. Som Arv efter sin Slægt viste
han sig tidlig i Besiddelse af musikalsk Begavelse,
der uddannedes ved Undervisning først af N. Ravnkilde,
senere af A. Rée i Klaverspil, medens Faderen selv 
underviste ham i Orgelspil og Musiktheori. Allerede i 
Barnealderen komponerede han -- tiltalende Prøver herpaa 
findes i de af ham senere udgivne «Smaasange for Ungdommen» 
(Op. 20) --, men hans første større, offentlig hørte 
Komposition var en Passionssalme af Ingemann for Sopransolo, 
Kor og Orkester, udført ved Theaterkorets Koncert i Frue Kirke 
Skærtorsdag 1858. Sammen med sin senere Svoger Aug. Winding 
komponerede han Musikken til Bournonvilles Ballet «Fjældstuen»,
opført i Maj 1859 paa det kgl. Theater, hvilken blev
modtagen med Bifald og oplevede en længere Række
Forestillinger. I 1860 rejste han til Tyskland,
hvor han i Leipzig fortsatte sine Studier i Musik,
og efter Hjemkomsten blev han i 1861  ansat
som Organist ved St. Johanneskirken i Kjøbenhavn,
hvorfra han senere, i 1871, forflyttedes til
Christiansborg Slotskirke. Det Held, han havde med sin 
Balletmusik, gav ham Lyst til at forsøge sig som dramatisk 
Komponist, og han skrev for det kgl. Theater Musikken til 
Hostrups Syngestykke «En Nat mellem Fjældene» (1863), til 
Operaen «Elverpigen» med Text af Overskou (1867)
og til Syngestykket «Korsikaneren» (1873), men intet 
af disse Arbejder holdt sig paa Repertoiret.
Hans sikre Teknik, Klangsans og gode Herredømme over
de store Instrumentalformer, i hvilken Henseende
Omgangen med hans Svoger N. W. Gade vistnok har
paavirket ham meget, førte ham naturlig til
at arbejde for Koncertsalen, og han har indtil
nu skrevet en Række anselige Kompositioner paa
dette Felt, som, fremførte under hans egen Ledelse 
paa hans hyppige Rejser, have gjort Navnet Hartmann 
bekjendt i Udlandet, hvortil vel ogsaa hans Musiks 
mere universelle Karakter har bidraget. Blandt hans 
Værker kunne fremhæves: Symfoni Nr. 1 i Es-Dur (Op. 29),
Nr. 2 «Fra Riddertiden» (Op. 31), Nr. 3 i D-Dur
(Op. 42) og den symfoniske Digtning «Hakon Jarl»
(Op. 40); «Ouverture til et nordisk Sørgespil»,
et af hans mest bekjendte Værker, senere udgivet
under Titel «Eine nordische Heerfahrt» (Op. 25),
«Ouverture pastorale», «Skotsk Ouverture»; 
«Nordiske Folkedanse», «Skandinavisk Folkemusik»
(Bearbejdelser for Orkester af nordiske Viser
og Danse), «Dyveke-Suite» (Op. 45), «Tanz-Suite»
m. fl.; en 
koncert (Op. 19), Violoncelkoncert (Op. 26),
Klaverkoncert (Op. 47) samt flere Kammermusikværker,
saasom 2 Serenader (Op. 8 og 24), Nonet (Op. 33),
Strygekvartet (Op. 38); 2 større Vokalværker:
«Vinter og Vaar» (Op. 13, a) og «Mod Lyset», Kantater
(Op. 33), begge for Kor og Orkester, samt endelig en
Mængde Sange og Klaverstykker. -- I 1864 ægtede han
Bolette Puggaard, Datter af Grosserer Rudolph P. og
Signe f. Andrea, og 1889 fik han Professortitelen. 
H. døde 18. Juli 1898.

V. Møller, Danske Kunstner-Portræter. 
Schytte, Musiklex. 
Mendel u. Reissmann, Musiklex.

G. St. Bricka.



Hartvigson, Frits Seligmann, f. 1841, Pianist. 
F. H., der er født i Grenaa 31. Maj 1841 og Søn af Kjøbmand
H. H., fik først Undervisning af sin musikalske Moder,
Emma f. Rée, senere af Anton Rée, optraadte allerede
som Dreng i Koncerter og rejste i 18 Aars Alderen til
Berlin, hvor han under Hans v. Bülows Vejledning
uddannede sig til en af Nutidens betydeligste
Klavervirtuoser. Fra 1864 har han bosat sig i England,
hvor han som Lærer for Prinsessen af Wales i 1873
blev udnævnt til Hofpianist; 1888 blev han ansat som
Professor ved det kgl. Musikakademi i London. Paa
sine Koncertrejser har han flere Gange gjæstet sit
Fædreland, saaledes i 1872 og 1889.

G. Grove, Dictionary of music and musicians IV.

S. A. E. Hagen.



Hase, Trud, --1437, ejede Ørtofte i Skaane og hørte til
de mere fremragende Mænd i dette Landskab allerede i
Kong Olufs Tid; han medbeseglede saaledes baade den
Landefred, som Skaaningerne sluttede i 1380, og den
Særfred, som de Aaret efter indgik med Kong Albrecht
af Sverige. Ogsaa under Dronning Margrethe nævnes han
oftere; dog opnaaede han først Ridderværdighed ved
Erik af Pommerns Bryllup i 1406. Denne Konge synes
at have sat megen Pris paa Hr. T. H.; i 1411 gjorde
han ham til Høvedsmand paa Gulland, og denne vigtige
Post beholdt han lige til sin Død, der først indtraf
1437, da han maa have naaet en høj Alder. Et Minde om
Kongens Venskab for ham er endnu bevaret i en Ske, der
bærer Navnene Trud Hase og Magda Hase samt Aaret 1435;
Paa den ses et kronet E og paa Latin Indskriften:
«Til Gulland og Havet mit Haab». Den her nævnte Magda
var vel T. H.s Hustru; i saa Fald var det i andet
Ægteskab, da en vis Kirstine omtales som gift med
ham 1404.

Weeke, Lunde Domkapitels Gavebøger S. 239. 
Sveriges hist. från äldsta tid II, 154.

Kr. Erslev.



Hasebard, Jacob, 1552-1607, Læge, var født i Lybek. Da
hans Fader, Jacob H., der tidligere havde ernæret sig
som Kirurg i Hamburg, 1553 blev kaldet til Kjøbenhavn
som kgl. Livkirurg, fulgte Sønnen med. Efter Faderens
Død 1556 ægtede Moderen, Abigael Bonifaciusdatter,
Apotheker Antonius Battus. Med denne fulgte H. siden
til Haderslev. Da Enkedronning Dorothea havde
fattet Godhed for Drengen, tog hun ham til sig paa
Koldinghus og sørgede siden for, at han blev sat i
Skole i Meissen, hvor han forblev i 6 Aar. Imidlertid
var hans Søster bleven gift med Biskop Poul Madsen
i Ribe. Til denne kom H. nu, og da Svogeren 1569
forflyttedes til Kjøbenhavn, fulgte H. med og blev
s. A. indskreven ved Universitetet. Efter at have
studeret her i en Del Aar rejste han udenlands. Med
kgl. Stipendium uddannede han sig til Læge og
tog 1583 Doktorgraden i Basel. Siden levede han
6 Aar i England, indtil han 1590 kom tilbage til
Kjøbenhavn. Aaret efter ægtede han Kirstine, Datter
af Slotsskriver Niels Paaske. 1593 beskikkedes han
til Livlæge hos Christian IV, i hvilken Stilling han
blev til sin Død, 3. Sept. 1607 i Slagelse. H. var
en i sin Tid vel anset Læge. Han efterlod 7 Børn,
deriblandt nedenanf. Wichmand H. samt Jacob H.,
nøje knyttet til den lærde Holger Rosenkrantz,
først Professor ved Universitetet, siden Provst og
Sognepræst ved Frue Kirke i Kjøbenhavn (d. 1625).

Th. Bartholin, Cista med. S. 141 ff.    
Moller, Cimbria lit. I.

H. F. Rørdam.



Hasebard, Wichmand, o.1601-1642, Biskop, er født
i Kjøbenhavn og Søn af den foregaaende. I Følge
Familieoptegnelser lignede han i høj Grad Christian
IV og blev anset for en naturlig Søn af Kongen. 1618
blev han Student og kom kort efter til Rosenholm hos
den lærde Holger Rosenkrantz, der 1620 sendte ham
til Professor Jesp. Brochmand med en meget rosende
Anbefaling. 1622 rejste han ud som Hovmester for Eiler
Krafse og Erik Grubbe og opholdt sig en Tid med dem i
Leipzig. 1625 tog han Magistergraden ved Kjøbenhavns
Universitet og blev 1626 Rektor paa Herlufsholm,
som han forlod 1628, da Kongen udnævnte ham til Lærer
for sine Børn Grev Valdemar Christian og Frøkenerne
Sophie Elisabeth og Leonora Christine, med hvem han
rejste til Friesland, hvor de opdroges hos Kongens
Søsterdatter Sophie Hedevig af Brunsvig. 1629 kom de
tilbage, og han opholdt sig derpaa med Grev Valdemar
paa Ellensborg i Fyn, indtil de 1630 
optoges paa Sorø Akademi. 1631 gjorde Kongen paa
Frederiksborg hans Bryllup med Maren Brod, Datter af
Raadmand Jørgen B. i Kjøbenhavn. 1635 blev han Præst
ved St. Hans Kirke i Odense, hvor han indvikledes i en
Række Rangstridigheder med den odensiske Adel og med
sine Embedsbrødre. 1639 blev han efter Kongens Ønske
Præst ved Frue Kirke i Kjøbenhavn, og 1642 udnævntes
han, atter ved Indgriben fra Hove, til Biskop i
Viborg. Han blev indviet af Biskop J. Brochmand
19. Maj, men døde allerede i Avg. s. A. Hans Enke (d.
1663) blev 1647 gift med Rigmanden, senere Assessor
i Højesteret, Hans Mule.

Wad, Rektorerne p. Herlufsholm S. 80 ff.

S. M. Gjellerup.



Hasle, Jørgen Henrik Theodor, 1816-89, Landmand og Politiker. 
Th. H., født 13. Juli 1816 i Kjøbenhavn, Søn af Overretsprokurator 
Nic. Andr. H. (f. 1785 d. 1820) og Ane Marie f. Ballum, Søster til 
H. C. Ørsteds Hustru, blev 1833 Student og lærte derefter Landvæsen
i Holsten. Han var 1838-47 Ejer af Hesselbjærggaard
og 1847-59 af Løvegaard, begge ved Slagelse; blev
1848 Landvæsenskommissær og var 1848-58 Formand for
Sogneforstanderskabet samt 1856-59 Medlem af Holbæk
Amtsraad. For det kgl. Landhusholdningsselskab
udarbejdede H. 1844 en Beskrivelse af Holbæk
Amt. 1854-58 var H. Folketingsmand for Slagelse;
og 1860-61 for Frederikssund-Kredsen; valgtes 1863
til Landstinget og havde Sæde her indtil sin Død,
siden 1866 som Fører for Venstre, men uden at tage
væsentlig Del i Forhandlingerne. 1864-75 var han af
Tinget valgt til Statsrevisor og 1866-83 til Medlem
af Rigsretten. H. tog vigtig Del i Grundlæggelsen
af Hindholm Højskole 1852 og i Stiftelsen af den
sjællandske Bondestands Sparekasse 1856 samt var
Medlem af dens Bestyrelse indtil 1875. Han blev
1877 Formand for de mindre Landejendomsbesidderes
Brandforsikring i Holbæk Amt (efter J. A. Hansen) og
var med at forberede Dannelsen af en Brandforsikring
for Landbygninger i Sjælland. 1865 var H. Medstifter
af «Nordisk Samfund» og Næstformand i dets Styrelse
indtil 1871. H. døde 16. Febr. 1889 paa Frederiksberg,
hvor han havde boet siden 1859. - H. var 3 Gange gift:
1. med Marie Magdalene f. v. Schnell (f. 1815 d.
1847), Datter af J. v. S. til Gyldenholm, og 2. med
Maria f. Prip (f. 1820), skilt; 3. 1872 Antoinette 
Stabell (f. 1824 d. 1881), Datter af Byfoged N. F. S. S.

Erslew, Forf. Lex.
Barfod, Rigsdagskal.

Emil Elberling.



Haslund, Magnus Edvard Alexander, f. 1844, Læge. 
A. H. er en Søn af Malermester Ole Henrik H. og
Vilhelmine Beate f. 
Bentzen og fødtes i Kjøbenhavn 6. Sept. 1844. Dimitteret fra det 
v. Westenske Institut i 1863 tog han Lægeexamen i 1870, fungerede 
som Kandidat ved Kommunehospitalet 1870-72, foretog derpaa en 
Studierejse, var i de følgende Aar Reservelæge ved Kommunehospitalets 
5. og 4. Afdeling samt 1874-75 konstit. Overlæge ved 
den 5. («blandede») Afdeling. 1875 tog han Doktorgraden ved en 
Afhandling om Rhinoskopien. 1877-82 var han visiterende Læge
ved Kjøbenhavns Politi, 1882 blev han Overlæge ved Kommunehospitalets 
4. Afdeling og midlertidig Docent ved Universitetet i 
Dermatologi og Syfilidologi. I disse Specialfag har han publiceret 
forskjellige Afhandlinger og var ved den internationale Kongres i 
Kjøbenhavn i 1884 Præsident i vedkommende Sektion. 1888 fik 
han Professortitelen. 1875 ægtede han Ingeborg Frederikke Hein 
(f. 1855), Datter af Læge i Odense Sophus Chr. Julius H.

Carøe og Selmer, Den danske Lægestand, 6. Udg.

Jul. Petersen.



Haslund, Otto Carl Bentzon, f. 1842, Kunstmaler. 
O. H., en Broder til foregaaende og født 4. Nov. 1842 i Kjøbenhavn, er 
Elev af Akademiet, men søgte samtidig videre Uddannelse hos 
V. Marstrand, J. Roed, N. Simonsen og P. C. Skovgaard. Som
Akademiets Stipendiat foretog han 1873 en større Studierejse til 
Italien. H., der udstillede første Gang 1865 og siden 1867 stadig 
har været repræsenteret paa Foraarsudstillingerne, var oprindelig Dyr- 
og Landskabsmaler, men har siden sit Ophold i Italien ogsaa med 
meget Held dyrket Genren og Portrættet. Foruden at udmærke 
sig ved en smagfuld Tegning og en harmonisk Kolorit ere H.s 
Arbejder prægede af en stor Elskværdighed, der særlig lægger sig 
for Dagen i hans Motiver med Børn. Det første i denne Retning, 
«Romerske Abbater ryge i Smug» (1875), vakte berettiget Opsigt 
og er efterfulgt af mange andre; et af dem, kaldet «Koncert», 
tilkjendtes Udstillingsmedaillen i 1887 og findes nu i den kgl. Malerisamling, 
der desuden ejer flere Billeder af H. Blandt hans mange 
Portrætter ere hans Hustrus og Sindssygelægen Professor V. Steenbergs
vistnok de betydeligste. H., der er gift med Charlotte f. 
Aagaard, Datter af Prokurator J. G. V. A. (I, 4), har været Medlem 
af Udstillingskomiteen siden 1888.

H. R. Baumann.



Hass, Joachim Bruun, 1713-89, personalhistorisk Samler, 
er født i Kjøbenhavn n. Marts 1713; Forældrenes Navne vare 
Jørgen Helmer H. og Lisbeth Augusta f. Bruun. Han angiver selv 
at have haft Digteren Ole Camstrup til Lærer, vistnok da denne 
holdt Skole i Bergen. Han blev ikke Student ved Kjøbenhavns 
Universitet, men vides at have været i Kjøbenhavn i 1743 og havde 
kongeligt Løfte paa «convenable Employ», hvilket opfyldtes, i det 
Kong Christian VI paa en versificeret Ansøgning om at hjælpes «af 
7 Aars Gjæld og Nød» 15. Marts 1743 meddelte ham Kaldsbrev som 
Klokker ved vor Frelsers Kirke i Christiania, uagtet Biskop Dorph
allerede havde indstillet en theologisk Kandidat. I denne Stilling 
forblev han til 1. Jan. 1789, da han døde kort efter sin Hjemkomst 
fra Aftensangen. Han efterlod en Formue paa 20000 Rdl. og har 
skjænket et Par mindre Legater til Christiania Waisenhus og
Fattighus («Guds Forsyns Ære ved Hass og Hess»). Han var en flittig 
historisk Samler og har efterladt et stort personalhistorisk Manuskript 
i 4 svære Foliobind under Navn af «Ære- og Efterminde med 
henhørende Efterretninger til den verdslige og gejstlige danske og 
norske Historie» osv. 1600-1780, mest efter trykte Kilder og ordnet 
efter Personernes Dødsaar, samt et Dagregister for Christian VI's 
Regering, begge i Universitetsbibliotheket i Christiania. Et efterladt 
Manuskript om Gejstligheden i Akershus Stift ejedes og er 
benyttet af Klokker B. Svendsen i hans haandskrevne Efterretn. 
om samme Stifts Gejstlighed, der bevares sammesteds. H. var 2 
Gange gift uden Børn: 1. (16. Sept. 1744) med Rebecca f. Hess (begr. 
i Christiania 8. Dec. 1774, 64 Aar gammel); 2. (16. Avg. 1776) med 
dennes Søster Anna f. H., der døde kort efter Manden, 70 Aar gammel, 
begge fødte i Bergen.

Nicolaysen, Norske Stiftelser III, 927.
B. Svendsens Efterretn. om Geistligh. osv. (Mskr.).

H. J. Huitfeldt-Kaas.

Hass, Ludvig Daniel, 1808-81, Præst og Politiker">

Hass, Ludvig Daniel, 1808-81, Præst og Politiker,
Søn af Toldbetjent i Kjøbenhavn Peder Daniel H. og Elisabeth f. Wandler, 
er født i Ringsted 4. Nov. 1808. Han blev Student fra Metropolitanskolen
1826 og tog theologisk Embedsexamen 1832. 1835 ansattes 
han som Præst i Medolden i Haderslev Vesteramt, men 1840 tog 
han sin Afsked for i det danske Missionsselskabs Tjeneste at gaa 
til Smyrna for at missionere mellem de derværende Jøder. Her
blev han med Kr. Kold som Medhjælper til Aaret 1847, da han 
vendte tilbage, uden at det var lykkedes ham at udrette det mindste. 
Det næste Aar ansattes han som Sognepræst i Hals, hvorfra han 
1858 forflyttedes til Nibe. Han var en ivrig Tilhænger af det 
grundtvigske Parti, skrev som Præst i Medolden flittig i Lindbergs 
«Nordisk Kirketidende» og kom ikke sjælden paa Kant med 
Avtoriteterne ved den Maade, hvorpaa han optraadte imod dem, naar 
han mente, der gjordes Indgreb i hans egen eller andres Frihed. 
Da han saaledes 1852 havde foretaget en uberettiget Konfirmation 
af 2 Børn og skrevet en meget frimodig Skrivelse til Ministeriet, 
gav dette ham Valget mellem at betale 100 Rdl. i Mulkt eller at 
blive tiltalt for en Provsteret. Han truede da med at søge sin 
Afsked, men Sagen jævnedes dog, saa han beholdt sit Embede. 
-- Endnu mere Bryderi voldtes der ham ved, at han, der var 
Homøopath og nærede en fast Tro til denne Lægemethodes 
Virkninger, ikke kunde lade være at hjælpe de mange, der fra nær og 
fjærn søgte Lægedom hos ham. Han blev derfor flere Gange 
idømt Mulkter og Fængselsstraf for uberettiget Lægevirksomhed og 
Handel med Medicin, i det mindste én Gang (1849) endog 6 Gange 
5 Dages Vand og Brød. 1869 tog han sin Afsked.

H. var tillige en ivrig Politiker og havde i mange Aar Sæde 
i Rigsdagen. 1852 valgtes han i Aalborg Amts 1. Kreds (Nørre 
Sundby), hvor han gjenvalgtes flere Gange til 1854. Han gik 1858 
over til 5. Kreds (Nibe), hvor han dog faldt igjennem 1861 ligesom 
ved Rigsraadsvalget i Nørre Sundby 1864; men ved et Omvalg s. A. 
i Nibe lykkedes det ham at blive valgt. Fra 1863-65 var han 
Landstingsmand for 7. Kreds (Aalborg og Hjørring Amter). Han 
deltog især i Forhandlinger om Kirke- og Skolesager og søgte 
bestandig at bevirke, at der gaves baade Præster og Lærere saa stor 
Frihed som muligt. Han døde 11. Juli 1881. -- 1837 ægtede han 
Theodora Cathrine Iversen (f. 1813, d. i Smyrna 1845), en Landmandsdatter, 
og 1846 Johanne f. Ipsen (f. 1817 d. 1883), Datter af Grosserer M. I.

Erslew, Forf. Lex.
Elvius, Danmarks Præstehist. 1869-84 S. 360 f.

L. Koch.



Hasse, Lauritz, 1737-1821, Præst, 
Søn af Jacob Lauritzen H., siden Stiftsprovst i Viborg (f. 1694 d. 1765), og Marie 
f. Lessov, er født i Skive 20. Febr. 1737. Han blev 1754 Student fra Viborg,
tog theologisk Embedsexamen 1757 og blev 1760 Hører ved Viborg 
Latinskole. 1770 tog han Magistergraden og blev 1776 Sognepræst 
for Grinderslev og Grønning i Viborg Stift og 1781 tillige Provst 
for Harre og Nørre Herreder. 1787 kaldedes han til Michaelis 
Kirke Fredericia, og her var han Provst for Elbo Herred 1796-1803. 
Han underviste her i Latinskolen og var i 16 Aar 
Forligskommissær. 1818 tog han sin Afsked og udnævntes
til Konsistorialraad. Han døde 5. April 1821. 1772
ægtede han Charlotte Amalie Mangor (f. 1752 d. 1822),
Datter af Sognepræst til Gjentofte og Lyngby Christian
Siegfred M. -- H. var en overordentlig flittig Mand,
der besad Færdighed i mange Haandarbejder; men han
har tillige baade skrevet og især oversat mange af de
Skrifter, som da ansaas for oplysende og belærende,
især Saadanne, som omhandlede Opdragelsen eller kunde
tjene til Almuelæsning. Iblandt disse kan nævnes
Knigges «Om Omgang med Mennesker» (1797) og (Beckers)
«Nød-og Hjælpebog for Bondestanden» (1800).

Erslew, Forf. Lex.

L. Koch.



Hasselriis, Louis, f. 1844, Billedhugger. 
Han fødtes 12. Jan. 1844 i Hillerød, hvor Faderen,
H. E. L. H. (gift med Sophie Frederikke f. Schondel),
var Apotheker. Indtil Konfirmationen gik H. i Skole,
først i det v. Westenske Institut i Kjøbenhavn og
derefter, da Faderen havde kjøbt en Landejendom paa
Bornholm, i Rønne lærde Skole, hvorefter han sattes
i Billedskærerlære. Hans Lyst til Kunsten førte ham
dog snart ind i H. V. Bissens Atelier og der fra til
Akademiet, hvor han 1868 vandt den lille Guldmedaille
for «David ruster sig til Kamp mod Goliath». I 25
Aars Alderen forlod han Danmark og rejste til Rom,
hvor han siden har opholdt sig, naar nogle kortvarige
Besøg i Hjemmet undtages. Hans første betydeligere
Arbejde (udført i Rom) var en Diskuskaster (senere,
i 1887, udført i Marmor til Nationalgalleriet)
samt en lille Gruppe i Bronce: «To Favner, der drikke
dus». Af andre Arbejder fra denne Periode kan nævnes:
«Dødens Engel», tilhørende Grev Holck-Hardenberg, en
Favn, der suger Vin op af en Amfora, solgt i Marmor
paa Pariserudstillingen og senere i en noget ændret
Form opstillet i Bronce i Ørstedsparken i Kjøbenhavn,
end videre en Dreng i Ledebaand og Dreng med Druer,
som er bleven udført 10 Gange i Marmor, m. fl.

H.s Udvikling og hele Naturel, hans Blik for det
karakteristiske, hans Evne til med faa Midler at
udtrykke det væsentlige og hans Fortællertalent førte
ham tidlig ind paa Portrætstatuen, især den historiske
Portrætkunst. Han udmærker sig paa dette Omraade
ved Energi, Kraft og ejendommelig poetisk Finhed,
ogsaa ved en lykkelig Originalitet i Kompositionen,
der rammer sikkert. Til hans fortrinligste Arbejder
i denne Retning hører Statuetten af Johannes
Ewald (i Nationalmusæet i Christiania), Bellmann
(Nationalgalleriet i 

Kjøbenhavn), Søren Kierkegaard, der kjøbtes
af Kunstforeningen i Kjøbenhavn, senere
ogsaa af Nationalmusæet i Stockholm og den
kgl. Afstøbningssamling i Dresden, H. C. Andersens
Statue i hans Fødeby Odense, Statuetten af
Schleppegrell i Frederiksborgmusæet, den kolossale
Statue af Heinrich Heine i Marmor i den østerrigske
Kejserindes Villa «Achilleion» paa Korfu og
endelig den dygtige og karakterfulde Broncebuste
af kgl. Skuespiller Emil Poulsen. Kunstneren
har i den nyeste Tid udført Skitsen til det
Nationalmonument, som skal rejses i Anledning af den
danske Konges og Dronnings Guldbryllup i Maj 1892.

Carl Bruun.



Hassing, Morten Mortensen, 1813-63, Læge, 
fødtes i Hobro 27. Febr. 1813 og var en Søn af Smeddemester
Jens Mortensen H. og Johanne Andersdatter. Født under
trange Kaar blev han dog paa Grund af tidlig viste
Tegn paa Begavelse anbragt i Randers Latinskole og
dimitteredes her fra 1832. Som medicinsk Student vandt
han i 1836 Universitetets Guldmedaille og tog i 1838
den da netop indrettede forenede medicinsk-kirurgiske
Examen. De følgende Aar fungerede han som Kandidat
ved Almindeligt Hospitals medicinske Afdeling og var
samtidig Underlæge ved Kjøbenhavns Borgervæbning,
i hvilken Anledning han erholdt Bataillonskirurgs
Karakter. 1842 blev han Distriktslæge i
Kjøbenhavn, 1843 Reservemedikus ved Almindeligt
Hospital, 1844 tillige tilsynshavende ved den
midlertidige Fødselsstiftelse, der ved den egentlige
Fødselsstiftelses Lukning paa Grund af Barselfeberens
Hærgen indrettedes i den Duntzfeldtske Gaard. 1845
erhvervede han den medicinske Licentiatgrad ved
en Afhandling om det da nye Middel Jodkalium i
dets Anvendelse mod Syfilis, foretog derefter en
Studierejse, under hvilken han navnlig opholdt sig
længe i Paris og særlig studerede klinisk Medicin samt
Syfilis og Hudsygdomme. Efter sin Tilbagekomst i 1846
gav han i «Bibl. f. Læger» en interessant Fremstilling
af den daværende franske Medicins hele Karakter,
1848 erholdt han Doktorgraden, optraadte derefter som
Privatdocent og ombyttede i 1850 Reservemedikatet paa
Almindeligt Hospital med Reserveaccouchørstillingen
ved Fødselsstiftelsen. Kort efter (1852) indgik han
Ægteskab med Olivia Sophie Jacobine Bang og blev
saaledes Svigersøn til den danske Medicins daværende
Primas, Konferensraad O. L. Bang, et synligt Udtryk
for, at den fattige Almuesøn havde arbejdet sig frem
til en Plads i Lægestandens Elitekorps.

De Forventninger, man fra hans Ungdom havde næret om 
hans Evner og Dygtighed, bleve heller ikke skuffede. Det var dog 
ikke som egentlig Videnskabsmand, at han fik sin store Betydning; 
hans Anlæg og Virkelyst gik hovedsagelig i rent praktisk Retning. 
Først og fremmest var det Kjøbenhavns mangelfulde Hospitalsvæsen, 
han satte sin Kraft ind paa at reformere, og her var hans bestandig 
bevarede varme Interesse for det Samfundslag, som han selv ved
sin Herkomst tilhørte, en kraftig Drivfjeder. De uhyggelige 
Tilstande paa Fattigvæsenets store Hospital, som han ved sin 
mangeaarige Ansættelse der kjendte saa nøje, bestræbte han sig allerede
tidlig for at afhjælpe. Men det var dog først, da Koleraepidemien 
1853 havde aabnet Almenhedens Øjne, at hans Bestræbelser fik Fart. 
Han blev Medlem af den endnu s. A. nedsatte kongl. Kommission
angaaende Hospitalets Reorganisation, og hans dygtige og energiske 
Optræden skyldtes det, at Kommissionen ikke akkviescerede ved 
det allerede tidligere foreliggende og af Hospitalets daværende 
Overlæger støttede Forslag om at fjærne Lemmestiftelsen og indrette 
hele Hospitalet til et Sygehospital, men derimod som Resultat af 
sine Overvejelser fremsatte den bestemte Fordring om et nyt og af 
Fattigvæsenet ganske uafhængigt kommunalt Hospital. Af den af 
Kjøbenhavns Kommunalbestyrelse i 1855 nedsatte kombinerede 
Komité for det nye Hospitals Oprettelse blev han ligeledes Medlem,
men udtraadte det følgende Aar deraf, da der opstod Dissens 
mellem ham og Komiteens øvrige Medlemmer, og han navnlig af 
hygiejniske Betænkeligheder ikke vilde gaa med til at opføre et 
saa stort Hospital som det nuværende Kommunehospital. Ogsaa 
det første vigtige Resultat af Reorganisationsbestræbelserne med
Hensyn til Almindeligt Hospital, Udskillelsen af alle Hospitalets 
Tilfælde af Syfilis og Hudsygdomme fra de bestaaende Afdelinger 
til en nyoprettet 3. Afdeling, gjennemførtes navnlig ved hans 
dygtige Medvirkning, og han blev selv som selvskreven den nye 
Afdelings Overlæge i 1855. I denne Stilling udmærkede han sig i 
høj Grad som Kliniker og klinisk Lærer i det hidtil her til Lands 
ganske udyrkede Specialfag, men hans store Betydning laa i øvrigt ogsaa 
her mere i rent praktisk end i egentlig videnskabelig Retning. 
1856 fik han Professortitelen. Af den s. A. nedsatte vigtige 
Kommission angaaende en Reform af Sundhedspolitiet i Danmark var 
han et for sin Indsigtsfuldhed, Klarhed og Skarpsindighed højt 
skattet Medlem. For sin Stands Ære og Værdighed var han 
levende interesseret; da Standsspørgsmaal i 1857 kom frem med 
Vægt i Planen om Dannelsen af en almindelig dansk Lægeforening, 
tog han med Iver Del deri og var i de første Aar Medlem af den 
nye Forenings Bestyrelse ligesom ogsaa optagen af at konstituere 
en særlig Kreds af Foreningen i Kjøbenhavn.

Men snart led hans rige og betydningsfulde Virksomhed 
Afbræk ved en uhelbredelig Hjærnesygdom, der medførte en tiltagende 
Lamhed, samtidig med at hans skarpe Intelligens dog holdt sig 
uskadt og tillod ham koldblodig og rolig at forfølge sin Sygdoms
skæbnesvangre, fremskridende Udvikling. Efter et Par Aars 
Sygdom døde han 27. Febr. 1863.

Smith og Bladt, Den danske Lægestand, 4. Udg. 
Hosp. Tid. VII, 1. 
Ugeskr. f. Læger 2. R. XXXVIII, 164 f. 
Bibl. f. Læger 5. R. VI, 234 ff. 
Erslew, Forf. Lex.

Jul. Petersen.



Hassius, Johan Sigismund, d. 1729, s. Lillienpalm.



Haste, Peder Horrebow, 1765-1831, Digter, 
er født 12. Jan. 1765 i Faxe paa Sjælland, hvor hans Fader, Mag. Espen H., den 
Gang var Præst; hans Moder, Sophie Magdalene f. Horrebow, var 
en Datter af Professor P. H. den ældre. Efter at være bleven
Student (1782) studerede han en Tid Theologi, men da han ingen 
Lyst havde til dette Studium, opgav han det igjen og tog en 
Huslærerplads i Frederiksborg, hvor han opholdt sig 1786-91. Derpaa 
flyttede han til Kjøbenhavn og ernærede sig her ved litterært 
Arbejde af forskjellig Art. I 1798 blev han udnævnt til Told- og 
Konsumtionsinspektør i Middelfart, hvorfra han 1804 forflyttedes til 
Assens og 1809 til Svendborg; her døde han som Justitsraad 28. Jan. 
1831. Han ægtede 1800 Birgitte Melbye (d. 1850), en Datter af 
Jubellæreren Pastor Thor M. i Middelfart. -- H. har som Forfatter forsøgt 
sig i adskillige Retninger. Han oversatte og bearbejdede flere af 
den tyske Pædagog Salzmanns populære Arbejder, udgav «Thalia, 
et Blad for Skuespilyndere» (1795-96), skrev «Ariana, et heroisk 
Syngespil» (1795), et af den Slags Arbejder, som Wessels «Kjærlighed 
uden Strømper» ikke strax kunde gjøre det helt af med, og 
forfattede endelig adskillige Digte, hvoraf han i 1790 udgav en 
Samling «Blandede Digte»; efter hans Død kom «Samlede, udvalgte 
Digte, udg. af J. H. Smidth» (1835). H. hører som Forfatter i et 
og alt til det 18. Aarhundredes sidste Halvdel. Af hans Digte:
Læredigte, Oder, Selskabssange, Elegier osv., har intet formaaet at 
holde sig i Live. Blandt de bedste af dem kunne nævnes «Vuggesang» 
og «Hannas Sange», der i Digte som: «Ved Sytøjet», 
«Strikkevise» osv. skildre en ung Piges Stemninger. I sine Elegier 
synger han, paa den Tids Vis, om «den venlige Grav»;
hans Haab «er uforstyrret Søvn i kølig Grav». Deraf
følger dog ikke, at han som Menneske var en melankolsk
Natur; tvært imod, han var «en særdeles Ven af
selskabelige Glæder og søgtes for sin blide Karakter
og smukke Viser af mange Kredse». Som Embedsmand var
han agtet for sit Retsind og sin Billighed.

P. H. Haste, Saml., udv. Digte.
Erslew, Forf. Lex.

F. Rønning.



v. Hatten, Bendix, --1685, Officer, var en Søn af
nedennævnte Heinrich v. H. og Margrethe Wasmer. Om
B. v. H.s Ungdom vides kun, at han tidlig gik i
fremmed Krigstjeneste, men under Svenskekrigen var han
i Danmark og stod 1659 som Major i U. F. Gyldenløves
Rytterregiment, med hvilket han deltog i Slaget
ved Nyborg. 1664 blev han Oberst og Chef for fynske
nationale Regiment samt Kommandant i Nyborg. Hans
Forhold til Borgerskabet i denne By var meget
spændt i de 7 Aar, han førte Kommandoen, og til
han 1671 blev forflyttet til Norge. S. A. blev han
(13. Febr.) naturaliseret som dansk Adelsmand. Efter
i nogle Aar at have været Kommandant i Throndhjem
overtog han i Slutningen af 1673 Kommandantskabet
paa Bergenhus. Som Chef for Bergenhuses nationale
Regiment deltog han under Gyldenløvefejden i
Marstrands Erobring, Træfningen ved Uddevalla,
Indfaldet i Jæmteland 1677 og Belejringen af Baahus
1678. Aaret efter Freden blev han Generalmajor og 1682
Kommandant og Amtmand paa Bornholm, hvor han døde
24. Marts 1685. Hans Lig blev ført til Bergen. Han
var gift (1673) med Marie Lillienskiold, Datter af
kgl. Kommissær og konstit. Stiftsbefalingsmand Hans
L. Hun blev anden Gang gift med Stiftamtmand Iver
v. Ahnen (I, 158).

P. F. Rist.



v. Hatten, Heinrich, --1655, holstensk Raad, blev
født i Segeberg, hvor Faderen, Christian H., havde
en underordnet Stilling ved det kongelige Slot. Han
studerede 1603 i Wittenberg og blev Dr. jur. i
Rostock; senere traadte han i Tjeneste hos Christian
IV og Hertug Frederik III og blev deres Raad og
Landkansler i Hertugdømmerne; end videre opnaaede han
et Kanonikat i Slesvig Domkapitel. Han medvirkede til
Udarbejdelsen af den 1636 udgivne Politiordning for
Hertugdømmerne og ved Revisionen af Landretsordningen
for disse, forfattede 1642 et Stridsskrift mod
Hamborg og benyttedes flere Gange ved Gesandtskaber
til Kejseren; paa en af disse Sendelser blev han 1635
adlet af denne. I Nov. 
1645 sendtes han af Kongen og Hertugen af Gottorp
til Fredskongressen i Osnabrück for at varetage deres
Interesser; han havde desuden her det Hverv for den
senere Kong Frederik III at virke for hans Besiddelse
af Stifterne Bremen og Verden. Han døde 12. Juni 1655
i Rensborg. En Opgivelse gaar ud paa, at han var gift
med en Datter af den kongelige Raad Joachim Reich,
en anden betegner Margrethe Wasmer som hans Hustru.

Moller, Cimbria lit.

J. A. Fridericia.



Hatting, Albert, 1742-1812, Præst, Personalhistoriker. 
Født i Bergen 14. Maj 1742. Faderen, Jørgen H. (f. 13. Marts 1697 d.
15. Jan. 1770), var Præst ved Hospitalet; Moderen,
Catharina Hedevig f. Pendtsfeldt (d. 18. Sept. 1760),
var dennes første Hustru. Blev privat dimitteret
1762, tog Aaret efter Examen philos., drog saa hjem
og hjalp Faderen med at prædike, tog 1765 Examen
theol. og blev 1767 personel Kapellan hos Faderen. I
dette Embede tilfaldt ham den sjældne Forretning,
at han viede sin Fader til hans anden Hustru. Efter
Faderens Død blev han personel Kapellan til Domkirken,
1776 resid. Kapellan til Lindaas og forflyttedes 1786
som 1. resid. Kapellan til Nykirken i Bergen, hvor han
døde 13. Febr. 1812. En Samling af Passionsprædikener
fra hans Haand vidner baade i Form og Indhold om en
Præst af den gamle orthodoxe Skole. Han har gjort
sig fortjent ved sine Samlinger til Bergens Stifts
Præstehistorie, hvoraf kun Byens Præsters Levnedsløb
med Bemærkninger om Kirker og Sogneforhold udkom i
Trykken 1774 i Bergen (Biskopperne og Domkirkens
Præster), 1775 i Kjøbenhavn (samme med de øvrige
Kirkers Præsteskab), 1. Udgave blev skarpt behandlet
af Claus Fasting, men dette er ikke Grunden til, at
Bogen blev optrykt Aaret efter. Maaske er Oplaget
brændt el. 1. Hvad han naaede at faa samlet om
Landdistrikternes Præsteskab, opbevares i Christiania
Universitetsbibliothek. Gift 31. Jan. 1772 med
Maren Wirthmann Brygmann (f. 1746, døbt 9. Okt., 
d. 31. Dec. 1789), Datter af Steen Wirthmann B., 
Guldsmed i Bergen (f. 1718 d. 1785).

A. Hatting, Præstehist. ov. Bergens Stift I, 135.

D. Thrap.



Hauber, Eberhard David, 1695-1765, Præst, 
var en Præstesøn fra Landsbyen Hohenhasslach i Württemberg;
Faderen hed Johann Eberhard H., Moderen Anna Margrethe
f. Ruoff. Han blev født 27. Maj 1695 og studerede fra
1709 ved Universitetet i Tübingen, hvor han allerede
1712 fik Magistergraden. 1724 blev 
han Kapellan i Stuttgart, 1725 Superintendent i Schaumburg-Lippe 
og ægtede paa sine Forældres Guldbryllupsdag 13. Febr. 1726 Maria 
Catharina Siegel, en württembergsk Apothekerdatter (d. i Kjøbenhavn 
18. Febr. 1759). Efter at have erhvervet den theologiske Doktorgrad 
i Helmstedt rejste han til Holland og gjorde sig der bekjendt 
med de forskjellige kristelige Religionssamfund, hvad der fik blivende 
Betydning for hele hans Aandsretning, i det alt konfessionelt Snæversyn 
blev hans Natur imod. Paa Foranledning af Professor Reuss 
kaldedes han 1746 til Kjøbenhavn som Andenpræst ved Petri Kirke
(jvfr. Kallske Saml., Fol., Nr. 536). Her vandt han megen Yndest i 
de højeste Samfundsklasser og blandt Videnskabsmænd. Hans 
Prædikener bleve flittig besøgte, og han var ivrig for Katekisationen. 
Ved sin Død, 13. Febr. 1765, efterlod han et dybt Savn, og 
taknemmelige Venner bekostede et stort Marmormonument (af Wiedewelt) 
over ham paa Petri Kirkegaard. Biskop Fr. Münter har givet ham 
det Skudsmaal, at han var en af de første lærde og mest oplyste 
Theologer paa sin Tid. Antallet af hans Skrifter var allerede
betydeligt, da han kom til Danmark, og under sit Ophold her i 
Landet fortsatte han sin flittige Forfattervirksomhed. Fra hans 
Embedstid her har man saaledes adskillige exegetiske Afhandlinger, 
et Skrift om den bibelske Tidsregning, om de 7 Sendebreve i 
Johannes' Aabenbaring, om samaritanske Mønter foruden asketisk 
Litteratur, hvoraf særlig fortjener at fremhæves «Tanker om 
aandelige Anfægtelser» (1748-50), hvis 1. Del ogsaa er udgivet i dansk
Oversættelse. Den anonyme historiske Oversigt over danske Salmer 
og Salmebøger, hvormed 9. og sidste Bind af «Dänische Bibliothek» 
(1747) slutter, skal være forfattet af H. Han var Medlem af det 
danske Videnskabernes Selskab foruden af flere fremmede lærde 
Samfund. En Søn af ham anføres ndfr.

Büsching, Lebensgesch. merkwürdiger Personen III, 163 ff. 
Worm, Lex. ov. lærde Mænd.

A. Jantzen.



Hauber, Ernst Christian, 1730-1801, Redaktør, 
forriges Søn, blev født i Stadthagen i Schaumburg-Lippe 6. Sept. 1730 og var 
16 Aar gammel, da han med Faderen kom til Kjøbenhavn. Han 
havde faaet en grundig Uddannelse og besad gode Kundskaber, 
men beklædte aldrig noget Embede; thi naar han 1768 blev Sekretær
i det tyske Kancelli, var det kun en Rangtitel. Da hans Bysbarn 
A. F. Büsching 1753 begyndte sine «Nachrichten vom Zustande 
der Wissenschaften u. Künste», var H. hans flittige og kyndige 
Medarbejder. Hans Virksomhed var i øvrigt knyttet
til Holcks Adressekontor i Kjøbenhavn, hvoraf hans
Svoger Kjøbmand Johan Andersen var Medejer; og han
var i mange Aar Redaktør af Adresseavisen. I den
store Række Skrifter, der udgaves af Holck, har
vistnok ogsaa H. haft sin Andel som Forfatter. 1770
udgav han paa Tysk en Beskrivelse over Kjøbenhavn
for rejsende, som udkom i dansk Bearbejdelse efter
3. Udg. af 1782. Han døde 2. Maj 1801.

Büisching, Lebensgesch. merkwürdiger Personen III, 217.
Nyerup, Lit. Lex.

A. Jantzen.



Hauberg, Peder Christian, f. 1844, Numismatiker. 
H. er en Søn af Etatsraad Jørgen Chr. H. og Margrethe
Sophie f. Arboe og blev født paa Christianshavn
29. Sept. 1844, Student 1863. Under Skovgaard
uddannede han sig som Landskabsmaler og udstillede
1873-76 Malerier med Æmner især fra Bornholm,
ligesom han skildrede denne Ø i det smukke
Skrift: « Bornholm, Billeder og Text» (1879,
2. Udg. 1887). 1877-85 var han Medejer af en Bog- og
Kunsthandel i Kjøbenhavn. Imidlertid var han begyndt
paa at samle paa Mønter, og snart førte dette ham
ind paa numismatiske Studier, der efterhaanden
have sat Frugt i en Række værdifulde Afhandlinger,
offentliggjorte i «Aarbøger f. nord. Oldkyndighed»,
om Danmarks hidtil saa lidet undersøgte Møntvæsen i
Middelalderen. 1885 blev H. ansat ved den kgl. Mønt-
og Medaillesamling; siden 1887 er han Inspektør
saa vel herved som ved Folkemusæet. 1891 blev han
tillige Inspektør ved Thorvaldsens Musæum, og ved
Mu-sæumsvæsenets Nyordning i 1892 blev han Inspektør
ved Nationalmusæets 2. Afdeling. H. ægtede 1874
Michelle Christiane Stender (f. 1852), Datter af
Proprietær paa Bornholm, Stænderdeputeret Adolph S.

Weilbach, Konstnerlex.

Kr. Erslev.



Haubroe, Laurits Peter, 1791-1830, Missionær, 
Søn af Brændevinsbrænder Hans Larsen H. (d. 1817) og Hustru,
Cecilie Kirstine (d. 1822), er født i Kjøbenhavn
9. Marts 1791. Han dimitteredes fra Borgerdydskolen
i Kjøbenhavn 1807, tog theologisk Embedsexamen 1812
og var derefter 5 Aar Lærer ved Borgerdydskolen,
i hvilken Tid han vandt Universitetets Guldmedaille
for en theologisk Prisopgave (1816). Da det engelske
Missionsselskab 1818 gjennem Biskop Münter søgte
Missionærer i Danmark, meldte han sig tillige med
D. Rosen. De ordineredes af Münter og afgik over
England til Ostindien, hvor 
de ankom 1819. H. fik først Station i Veperi, hvorfra han 1827 
forflyttedes til Tandschor. Især dette sidste Sted søgte han at 
bekæmpe Kastevæsenet og at virke for, at de ulykkelige Enkers 
Stilling forbedredes, men i begge Retninger mødte han stor Modstand,
og som egentlig Missionær har han trods en god og 
udholdende Vilje kun udrettet lidt. Derimod virkede han for Skolerne 
og oversatte engelske Skolebøger paa Tamulisk, ligesom han reviderede 
J. P. Fabricius' engelsk-tamuliske Lexikon, hvorved det kom 
ham til gode, at han bestandig havde vedligeholdt sine Sprogkundskaber. 
Han ægtede 1825 Frederica Halsøe (d. 1832). Det eneste, 
der forstyrrede Harmonien i Ægteskabet var H.s store Gavmildhed, 
der gjorde det umuligt for hans Kone at faa det nødvendige til
Husholdningen. De traf da den Overenskomst, at hun skulde have 
2/3 af hans ikke rigelige Lønning. Den Tredjedel, han selv beholdt, 
bortgav han saa godt som helt. -- H. døde i Tandschor 29. Dec. 1830. 

Geneal. og  biogr. Archiv S. 137 ff. 
Tidsskr. f. Kirke og Theologi I, 251 ff.

L. Koch.



Hauch, Adam Gottlob Øhlenschlæger, f. 1836, Skolemand. 
H., Søn af nedennævnte Digter J. C. H., er født i Sorø 18. Sept. 
1836. Da Faderen 1846 blev forflyttet til Kiel, fulgte han med 
der til og blev sat i den derværende lærde Skole. Oprøret 1848 
tvang Familien til over Hals og Hoved at flygte til Kjøbenhavn, 
hvor Drengen nu blev sat i Metropolitanskolen, hvorfra han 1854 
blev dimitteret. Han studerede Filologi og bestod Embedsexamen 
1864. Umiddelbart derefter deltog han som frivillig i Krigen. 
Allerede i sine Studenteraar havde han foretaget flere Rejser 
til Udlandet, og i de nærmeste Aar efter Krigen gjorde han Rejser til
Tyskland, Frankrig og især til England for at studere de nyere 
Sprog. 1865 blev han ansat som Lærer ved Søkadetakademiet i 
Historie og Geografi og 1868 ved den da oprettede Officersskole i 
de samme Fag. 1872 opgav han denne Stilling og oprettede en 
Latin- og Realskole, der 1873 blev flyttet til Vesterbrogade 25, som 
han havde kjøbt. Han opførte her en ny og rummelig Skolebygning, 
men nedlagde Skolen 1890. Han underviste derpaa i andre 
Skoler, indtil han 1892 fik Ansættelse som Overlærer ved Roskilde 
Kathedralskole. -- Hans pædagogiske Anskuelser, der i meget ere 
paavirkede af Herbert Spencer, have bragt ham til i flere Retninger
at kritisere den traditionelle Fremgangsmaade. Særlig har han søgt 
at reformere Undervisningen i Latin i Lighed med, hvad andre 
have forsøgt med Hensyn til de nyere Sprog. Han har
udgivet en Række af sammenhængende Lærebøger i Latin,
der omfatte Undervisningen i de første 4 Aar. --
1871 ægtede han Elise Marie Grégoire Gundersen,
adopteret Vilsoët (f. 6. Marts 1850).

S. B. Thrige.



Hauch, Adam Wilhelm, 1755-l838, Overhofmarskal, Fysiker, 
var Søn af nedennævnte Generallieutenant
Andreas H. og Sophie f. Styrup og fødtes i Kjøbenhavn
26. Sept. 1755. I Overensstemmelse med den Tids Skik
udnævntes han allerede 1760, 5 Aar gammel, til Fændrik
ved norske Livregiment Dragoner og forfremmedes 1765
til Premierlieutenant ved samme Regiment. Samtidig
modtog han imidlertid sin Opdragelse og første
Uddannelse i sine Forældres Hus under private
Læreres Vejledning og tog 1770 Examen artium ved
Kjøbenhavns Universitet. I det følgende Aar begav
han sig til sit Regiment, hvis Stab laa i Itzeho,
for at gjøre Tjeneste derved og forblev der til 1775,
da han blev forsat til Livgarden til Hest. Han blev
Kammerjunker 1776 og Ritmester i Garden til Hest
1777. I Aaret 1778 begav han sig til Tyskland for som
Volontær at følge med den preussiske Armé under den
bajerske Arvefølgekrig og foretog derefter en Rejse
i Tyskland og Frankrig, fra hvilken han 1779 vendte
tilbage til Danmark. 1782 tillagdes der ham Majors
Karakter, og s. A. blev han Kammerherre. 1783 
blev han udnævnt til Staldmester ved Kongens Hof og
Aaret efter til Sekondmajor i Livgarden til Hest,
men allerede 1786 erholdt han, i Følge Ansøgning,
Afsked af Militæretaten. Han havde nemlig ved Siden
af sine Embedspligter videnskabelige Sysler, navnlig
med Fysik, og hvis der er nogen Sandhed i, hvad der
et enkelt Sted berettes, at han nærede saa megen
Interesse for Videnskaberne, at han endog tænkte paa
at modtage Ansættelse som Professor ved Universitetet
i Gøttingen, hvilken var ham tilbudt, tør muligen
deri søges Anledningen til hans Udtrædelse af den
militære Løbebane.

Udnævnt til Chef for den kgl. Staldetat kom han
tilbage til Danmark fra en ny større Udenlandsrejse
1789. S. A. blev han udnævnt til Medlem af Direktionen
for Veterinærskolen og for Stutteriet, hvis Ledelse
han forestod lige til sin Død, og hvorigjennem han
virkede meget for Hesteavlens Fremme, ligesom han
bl. a. søgte ved Foranstaltning af Væddekjørsler i
Nærheden af Viborg at vække Interesse for Forbedring
af Trækdyrtyperne. Han, der allerede 
1793 var bleven hvid Ridder, blev 1794 kaldet til, som Hofmarskal, 
at stilles i Spidsen for Hofbestyrelsen og i Forening dermed til 
Chef for det kgl. Theater og Kapel, hvorhos samtidig Forretningerne 
som Ordenssekretær bleve ham overdragne. Om det end var en
Vinding for ham ved Bestyrelsen af Hoffets økonomiske Anliggender, 
at den hele kongelige Familie ikke længer boede under samme Tag, 
men at de enkelte Hoffer -- Kongens, Kronprinsens, Enkedronningens 
og Arveprinsens m. fl. -- efter Christiansborg Slots Brand 
i Febr. 1794 havde maattet tage Ophold i forskjellige Bygninger i 
Kjøbenhavn, hvoraf Følgen var bleven bl. a. en Sondring i deres 
Økonomi, som i alt Fald kun delvis havde fundet Sted under de 
forudliggende Forhold, er der ingen Tvivl om, at hans Karakter 
og Egenskaber have, ogsaa i denne Retning, ydet god Virkning og
bidraget til Fremkaldelse af Orden og Nøjagtighed i mange Forhold. 
Han var selv punktlig i alt, men forlangte ogsaa, uden at tage 
imod Undskyldninger eller Forklaringer, Punktlighed af enhver; en 
prompt, nøjagtig og uvægerlig Pligtopfyldelse banede langt lettere 
Vej til hans Gunst end de mest glimrende Evner. Hans i al sin 
simple Naturlighed fornemme Væsen og den korte, afgjørende og 
faste Tone, hvori han gav Instruktioner og Befalinger, ytrede
Velvilje eller Mishag, behagede vel ikke overalt, men ingen vovede let 
lige over for ham at tilsidesætte Ærbødigheden. For Resten tillod 
han sig aldrig med Vidende mindste Uret. At han igjennem disse 
Egenskaber og ved sin hele Færd maatte stige i Gunst hos sit høje 
Herskab, fulgte af sig selv i Betragtning af, at der deri var meget 
tilfælles med Kronprinsregentens Arbejdsomhed, Udtryksmaade, 
medfødte Sans for Tarvelighed og pligtopfyldende Tilbøjelighed.

Allerede 1798 udnævntes H., lidt over 43 Aar gammel, til 
Overhofmarskal, og kun modstræbende var der kort forinden blevet 
bevilget ham den af ham ansøgte Afsked som Chef for det kgl. 
Theater, hvilket Embede han dog 1801, meget imod sit Ønske, 
atter maatte overtage; men som en under ethvert Forhold Regenten 
tro, hengiven og strængt lydig Tjener saa han i Anmodningen en 
Befaling, hvilken det var hans Skyldighed at efterkomme. Det 
lykkedes ham vel ikke at tilfredsstille til alle Sider, og han lagde 
maaske ogsaa for megen Vægt paa de økonomiske Spørgsmaal, 
hvilket endog gav Digteren Pram Anledning til at anvende følgende 
Strofer paa ham, nemlig at han 

 var lige glad, naar kun Møllen gik rask, 
 om det, den maled, var Mel eller Mask. 
Men endskjønt dette Embede, i Følge hans egne
Udtalelser, havde været det byrdefuldeste af alle
dem, han havde beklædt, holdt han dog trolig ud. Da
Forretningerne imidlertid efterhaanden vare blevne
ham aldeles utaalelige, søgte og opnaaede han
sin Afsked 1811. Han vedblev dog at være Chef for
Kapellet lige indtil sin Død og holdt i denne Post
saa omhyggelig over sin Stillings Selvstændighed, at
Theaterdirektionen ofte havde store Vanskeligheder
ved sin Samvirken med ham. Overhovedet holdt han
overmaade meget paa sin Embedsmyndighed og paa sit
Eneherredømme inden for dette Omraade.

Da Krigen udbrød med England 1801, udnævntes H. til
Chef for det militært organiserede Korps, hvori
Studenterne havde begjæret at samles, og han valgtes
til dette Hverv, fordi han var «en Mand, der havde
lige saa megen Fordring paa Regentens Tillid som
paa de akademiske Borgeres Agtelse»; og det samme
gjentog sig 1807. 1809 blev han Overstaldmester,
1814 Ordensmarskal, ledsagede s. A. Kong Frederik
VI til Kongressen i Wien, udnævntes 1817 til Ridder
af Elefanten, fik 1822 fra Kjøbenhavns Universitet
Æresdiplom som Doktor i Filosofien, erholdt 1824 Rang
med Gehejmestatsministre, blev Overkammerherre 1828,
Chef for det kgl. Musæum for Naturvidenskaberne og for
det store kgl. Bibliothek 1829, Ordensvicekansler
1831 og valgtes s. A. til Præsident i det
kgl. Videnskabernes Selskab, af hvilket han
var bleven Medlem 1791. Efter et Par Maaneders
Svagelighed døde han 26. Febr. 1838 i sin Embedsbolig
i Christian VII's Palais paa Amalienborg. Han var
gift (1789) med Vibeke Magdalene f. Brockenhuus
(f. 27. Febr. 1764, d. i Kjøbenhavn 8. Juni 1830),
Datter af Gehejmekonferensraad H. A. B. (III, 110),
men dette Ægteskab var barnløst.

Medens H. egentlig ikke udmærkede sig ved Smag og
Skjønhedssans, og Veneration for det overleverede
heller ikke synes særlig at have ligget for
ham, havde han aabent Øje for Forbedringer og
Nyindretninger, navnlig naar Orden og Økonomi kunde
fremmes derigjennem. Saa vel de kgl. Samlinger,
for største Delen af hvilke han havde den øverste
Direktion, som de kgl. Haver skylde ham en Del i
denne Retning. Ganske vist kunde han ikke udrette
dette alene, og dygtige Mænd have ogsaa staaet ham
bi i hans Bestræbelser; men dels vidste han at finde
dem, dels have de søgt ham, og uden ham var Maalet
muligen ikke blevet naaet. Hertil kom endnu hans varme
Interesse for forskjellige filanthropiske Foretagender
og Veldædighedsanstalter, hvis Bestyrelser han var
Medlem af, til Dels endog stod i Spidsen for. Men vare hans 
Forretninger -- offentlige og private -- end overmaade mange, 
vidste han dog fuldt ud at varetage dem og det tilmed hurtig og 
nøjagtig, hvilket muliggjordes navnlig igjennem en overordentlig
Arbejdsomhed forenet med den punktligste Orden og et klart Blik, 
som vidste strax at opfatte Sagens Kjærne, saa at Tiden ikke tabtes 
med Biting. En saadan Virksomhed udfordrede betydelige aandelige
Evner forenede med legemlig Kraft, men disse Gaver vare 
ogsaa skjænkede ham i en usædvanlig Grad. En kraftig Vilje og 
stræng Redelighed vare Grundtrækkene i hans Karakter.

Neuer Nekrolog der Deutschen XVI, 1, 235 ff.
Erslew, Forf. Lex.

C. L. Løvenskiold.

-- A. W. Hauch havde paa sine Udenlandsrejser faaet 
Interesse for Fysik og Kemi, han skaffede sig efterhaanden en stor og 
fortrinlig Samling af Instrumenter, der nu findes paa Sorø Akademi. I
flere Aar holdt han Forelæsninger over de nævnte Videnskaber, 
og dette gav ham Anledning til at udarbejde «Begyndelsesgrunde 
til Naturlæren», I-II (1794; 2. Udg. 1799), som er oversat baade 
paa Svensk og Tysk. I et klart Sprog og elementær Form 
behandler han heri de vigtigste Afsnit af Naturlæren, hvortil han 
ogsaa regnede Kemi. I Kemien slutter han sig til Lavoisier. Hans 
vigtigste videnskabelige Arbejder omhandle Spørgsmaalet om Vandets 
Sammensætning, hvorom der i Slutningen af det 18. Aarhundrede 
var megen Strid. Ved omhyggelig udførte Forsøg paaviste han det 
uberettigede i flere mod Lavoisiers Theori fremsatte Indvendinger. 
Han har end videre skrevet et Par Afhandlinger om Tordenvejr; 
den ene af dem har Betydning ved de Oplysninger, den indeholder
om de hyppige Tordenvejr om Vinteren i det vestlige Norge. Han 
begyndte 1836 Udgivelsen af en Beskrivelse over sine fysiske 
Apparater efter en meget omfattende Plan: «Det fysiske Kabinet», rigt 
udstyret med Kobbere. Døden hindrede ham i at fuldføre den.

C. Christiansen.



Hauch, Andreas, 1708-82, Officer, 
er født 27. Marts 1708 og Søn af russisk Kommandørkapitajn Christopher H. (f. 1678 d. 1718) og en Russerinde, men i øvrigt paa Fædrenesiden af god dansk 
Afstamning, i det Bedstefaderen var Gaardejer i Sindbjærg i Nørvang
Herred og Oldefaderen Guldsmed i Ribe. Det vides ikke, 
hvor og hvorledes H. har tilbragt sine Ungdomsaar, men 1727 
indtraadte han i sjællandske gevorbne Regiment som Sekondlieutenant. 
Den unge Mand var i ingen Henseende nogen betydelig eller energisk 
Personlighed, men han havde en naturlig god Forstand og et 
smukt Ydre, var elskværdig og vindende af Væsen og savnede
saaledes ikke Betingelser for at gjøre Lykke, hvortil han næsten 
blev selvskreven, da han førtes frem af Poul Løvenørn og nogle 
Aar senere erhvervede sig Kronprinsens (Frederik V's) særdeles 
Yndest og Fortrolighed. 1730 blev han forsat til Livgarden, men 
kun for Aaret efter med den i Garden erhvervede Anciennitet at 
vende tilbage til sit Regiment som Kapitajn. 1739 udnævntes han 
til Major, og i denne Egenskab deltog han som frivillig ved den 
svenske Hær i Krigen i Finland (1741-43). Lavrbær var der dog 
ikke at hente i denne for de svenskes Vedkommende parodiske 
Krig, og H. opholdt sig da ogsaa ofte under denne i Stockholm, 
hvor den danske Gesandt, General Grüner, bl. a. benyttede ham 
til at gjøre Garnisonens yngre Officerer gunstig stemte for Valget 
af den danske Kronprins til svensk Tronfølger. Ogsaa af 
Ambassadøren, Gehejmeraad Berckentin, anvendtes han i diplomatisk 
Tjeneste, og  i Marts 1743 afsendtes han til Danmark med Depecher
og for mundtlig at give Regeringen nøjagtig Besked om Sagernes 
Stilling. Under dette Ophold i Hjemmet blev H. udnævnt til 
Oberstlieutenant og efter sin endelige Tilbagekomst ansat ved 
laalandske gevorbne Regiment, hvorfra han 1747 overgik til det s. A. 
oprettede falsterske. 1750 blev han optagen i den danske 
Adelstand og udnævnt til Oberst. I samme Mærkeaar ægtede han 
10. Juni i Glückstadt Sophie Styrup (f. 20. Jan. 1731 d. 15. Febr. 
1760), Datter af Generallieutenant Georg Christopher S. og 
Margrethe f. Friis. 1752 udnævntes han til Generaladjudant hos
Frederik V, 1755 blev han Generalmajor, Aaret efter Chef for 
Kronprinsens Regiment og 1. Generaladjudant,  1761 hvid Ridder. 
24. April s. A. giftede han sig paa ny, denne Gang med Anna 
Cathrine Staffeldt, f. v. d. Maase (f. 31. Jan. 1722 d. 31. Jan. 1786),
Enke efter Kammerherre, Staldmester Adolph Henrik S. (f. 1. Nov. 
1717 d. 20. Okt. 1759) og Datter af Ritmester Frederik v. d. M. til 
Tybjærggaard og Conradine Sophie f. Rostgaard. Ved dette Ægteskab
kom H. i Besiddelse af Hovedgaarden Kongsdal, som han 
dog solgte 1770 til Kammerherre C. A. v. Massau v. d. Osten, 
forbeholdende sig og sin Familie Begravelseskapellet i Ondløse Kirke. 

1762, da den danske Hær opstilledes i Meklenborg mod Russerne,
forrettede H. Tjeneste som ældste Generaladjudant i Grev 
Saint-Germains Stab, og det følgende Aar ved Oprettelsen af 
Generalkrigsdirektoriet indtraadte han i dette som 1. Deputeret, 
Overkrigssekretær og Chef for 1. Departement, hvorefter navnlig 
Personellet og Infanteriets Styrelse sorterede under ham. I Jan. 1765 
udnævntes han til Generallieutenant og til Kommandant paa Kronborg, 
hvilken Post han beholdt indtil 1780. Samtidig fratraadte 
han sin Stilling i Direktoriet, hvor han med sin Ulyst til Reformer
næppe har været til Behag for Saint-Germain eller ydet denne 
nogen væsentlig Støtte, men ind- og udtraadte i de nærmest 
følgende Aar under de vexlende Styrelser gjentagne Gange i dette 
som Deputeret, indtil Struensee 1770 afskedigede ham fra hans 
Embeder rned Undtagelse af den nævnte Kommandantpost paa
Kronborg. Det blev derfor H., der her 17. Jan. 1772 havde at modtage 
den ulykkelige Dronning Caroline Mathilde, da hun efter kun 3 
Timers Kjørsel ankom til sit Fængsel, ligesom det var ham, der 
gav hende den sidste Honnør, da hun 1. Juni afsejlede fra
Kronborg. Der fortælles, at H. under Fangenskabet ikke viste Caroline 
Mathilde synderlig Deltagelse, og at han var smaalig og nøjeseende 
med Overholdelse af Fængselsreglementet, men da der samtidig 
tilføjes, at hans Hustru og Datter vare overordentlig tjenstvillige og 
hjærtelige lige over for Dronningen, beviser Udsagnet kun, at den 
fine Hofmand med Argusøjne hvilende paa sig har valgt en 
forstandig Form til at lade Medfølelsen komme til Orde. De nye 
Magthavere tilbøde H. at lade ham avancere det bekjendte «Pas»,
der tilfaldt de direkte Deltagere i Sammensværgelsen som Løn, men 
han afslog det, og først 2 Aar efter, paa Arveprinsens Bryllupsdag, 
udnævntes han til General af Infanteriet. 1773 indtraadte han paa 
ny i Krigsvæsenets Styrelse som Deputeret og beklædte derpaa 
denne Stilling indtil 1781. Han døde 19. Maj 1782. 

S. A. Sørensen.



Hauch, Christian Jørgen, 1795-1859, Departementschef, 
en Søn af Oberstlieutenant Johannes Christian H. (f. 1745 d. 1810) og 
Ida Vilhelmine f. Folsach (f. 1766 d. 1807), fødtes i Rensborg 
16. Sept. 1795, blev 1814 Student fra Viborg lærde Skole, tog 
1818 juridisk Embedsexamen, blev s. A. Volontær i Rentekammerets 
holsten-lauenborgske Renteskriverkontor, 1819 Kammerjunker og 
Avskultant i Rentekammeret, 1821 Assessor auscultans under 
Direktionen for Statsgjælden og den synkende Fond, 1824 virkelig 
Assessor sammesteds, 1831 Medlem af Direktionen for Statsgjælden og 
den synkende Fond, 1836 Kammerherre, 1848 Chef for Finansministeriets
Departement for de udenlandske Betalinger, 1853 
Kommandør af Danebrog og døde 3. Jan. 1859 i Kjøbenhavn. Han blev 
4. Juni 1824 gift med Caroline Henrikke Aagine Hoyer (f. 13. Okt. 
1801 d. 11. Marts 1891).

G. Kringelbach.



Hauch, Frederik, 1754-1839, Generalpostdirektør,
en Søn af ovennævnte General Andreas H. og Sophie f. Styrup, fødtes 25. Avg. 
1754, var først Kammerpage hos Christian VII, men fjærnedes fra 
denne Stilling af Struensee, kom derefter paa Sorø Akademi, tog 
1773 dansk-juridisk Examen ved Kjøbenhavns Universitet, blev s. A. 
Kammerjunker, rejste strax efter udenlands og fortsatte sine Studier, 
først i 2 Aar ved Universitetet i Gøttingen og dernæst i 1 Aar ved 
Akademiet i Angers. Efter sin Hjemkomst blev han 1777 Avskultant 
i Højesteret, uagtet han ikke havde underkastet sig juridisk 
Embedsexamen «paa Latin». 1779 blev han Kammerherre, 1781 
i Følge en Kabinetsordre Amtmand over Smaalenenes Amt og 
1789 Stiftamtmand over Bergens Stift og Amtmand over Søndre 
Bergenhus Amt. Her fra forflyttedes han 1802 uden Rentekammerets 
Medvirkning til Stiftamtmand over Sjællands Stift, Bornholm og 
Færøerne samt Amtmand over Kjøbenhavns Amt og Færøerne. Aaret
efter blev han Storkors, af Danebrog og extraordinær Assessor i 
Højesteret, 1810 i Følge et kgl. Reskript Generalpostdirektør og 
end videre s. A. Medlem af Postkassepensionsdirektionen. 1811 
udnævntes han til Gehejmekonferensraad; fra Udgangen af Aaret
1833 entledigedes han, og han døde 27. Okt. 1839. -- Der er ingen 
Tvivl om, at han var en baade dygtig, arbejdsom og samvittighedsfuld 
Embedsmand; men han var dog næppe kommet til at indtage 
saa fremragende Stillinger, som Tilfældet blev, hvis han ikke havde
haft meget indflydelsesrige Talsmænd ved Hove. Det gjælder i alt 
Fald om ham som om saa mangfoldige af Enevældens vigtigste 
Embedsmænd med adelige Navne, at de ikke behøvede at arbejde 
sig langsomt op ad de forskjellige Trin paa Embedsstigen, og at
det som oftest ikke var vedkommende Kollegier, der toge Initiativet 
til deres Udnævnelser, men at disse skyldtes Kabinetsordrer eller 
andre Magtsprog fra den enevældige Konge. -- Han blev 1. Juni 
1784  gift med Karen Tank (døbt 29. Avg. 1764 d. 23. April 1802), 
en Datter af Kjøbmand Niels T. (d. 1801) og Sophie Cathrine f. 
Leuch (f. 1740 d. 1778). En Søn af dem var Digteren J. C. H. (s. ndfr.).

G. Kringelbach.



Hauch, Jens Erik, 1765-1801, Søofficer, 
Søn af Oberst, senere Stiftamtmand i Viborg, Konferensraad Frederik H. (f. 17. Juli 
1715 d. 29. Marts 1789) og Nicoline Dorothea f. Wind (d. 31. Maj 
1788). H. selv er født 23. Nov. 1765, kom paa Søkadetakademiet 
1780, men blev her forsinket en Del i sin Uddannelse, saa at han 
først 1789 naaede at blive Sekondlieutenant. 1794 forfremmedes han 
til Premierlieutenant. Aaret efter erholdt han Kommandoen over 
de i Frederiksstad stationerede Fartøjer og forblev der en Tid lang. 
Da Danmark i Begyndelsen af 1801 beredte sig paa at forsvare 
Hovedstaden mod Angreb af Englænderne, ansattes han som Chef
for den sløjfede Fregat «Kronborg» (26 Kanoner), henhørende til 
den flydende Defension. Han deltog med Ære i Slaget 2. April, 
kæmpede paa én Gang med 3 engelske Fregatter og senere med 2 
af de fjendtlige Linjeskibe og faldt tillige med 30 Mand af sin 
Besætning; Skibet erobredes af Englænderne, men var saa forskudt, 
at det maatte opbrændes.

C. With.



Hauch, Johannes Carsten, 1790-1872, Digter og Zoolog. 
Hans Fader, ovennævnte Frederik H. (d. 1839), havde været Amtmand 
i Smaalenene i Norge med Bopæl i Frederikshald, hvor Sønnen blev 
født 12. Maj 1790. 11789 var Faderen bleven forflyttet til Bergen, og her 
voxede Drengen op fra 2 Aars Alderen, indtil han, 8 Aar gammel, for 
Undervisningens Skyld blev sendt til Præsten Niels Hertzberg i 
Malmanger Præstegaard i en af Hardangers Dale. Der viste sig tidlig i hans 
Natur en Dragelse mod den hemmelighedsfulde Side af Tilværelsen, 
og denne Tilbøjelighed fik stærk Næring under hans Ophold i den 
romantiske Fjælddal. «Den Tilstand,» hedder det i hans Erindringer, 
«hvori Sjælen gribes af den pantheistiske Natur og ligesom smelter 
sammen dermed og saaledes fortaber sig deri, at den aldrig 
glemmer sin Drøm, har vist ikke ret mange stærkere følt end jeg.» 
Hvilken Betydning H. selv tillægger sit Ophold i denne Dal, ser 
man bl. a. af hans Digt «En Erindring», hvori han siger, at hvis 
han i det kommende Liv skal bygge sig et Hjem af Jordens Minder, 
da vil den Dal ogsaa blive gjenfødt. Det var derfor med Vemod, 
han sagde Farvel til den, da han i Avg. 1803 maatte rejse ned til 
Kjøbenhavn; hans Fader var nemlig bleven ansat som Stiftamtmand 
over Sjælland. Sin Skoleundervisning fik han i det Schouboeske 
Institut, og endnu medens han var Elev der, indtraf Kjøbenhavns 
Bombardement (Sept. 1807). Af Natur var H. modig til 
Dumdristighed, og ved i Suhms Danmarkshistorie at læse Fortællingerne 
om Heltelivet i Nordens Oldtid var han tidlig bleven begejstret for 
vort Folks Historie. Han meldte sig da ogsaa strax som frivillig 
ved Livjægerkorpset -- som Skoleelev kunde han ikke komme ind i 
Studenterkorpset -- og deltog i Udfaldet i Classens Have samt 
i en æventyrlig Rekognoscering, der blev foretaget i den 3. 
Bombardementsnat.

1808 blev H. Student, l sine Studenteraar blev han stærkt 
greben af Oehlenschlägers Digtning, særlig af «Poetiske Skrifter» 
(1805), og han var fra det Øjeblik en varm Beundrer af denne 
Digter, noget, han, paa et senere Tidspunkt, adskillige Gange fik 
Lejlighed til at lægge for Dagen. Han var en ridderlig Natur, 
som ikke kunde tie stille, naar der, efter hans Mening, blev gjort 
Uret mod dem, han elskede; derfor rykkede han ogsaa adskillige 
Gange i Marken for at værne om sin Yndlingsdigters Ære. Da 
Theatercensorerne i 1816 havde forkastet Oehlenschlägers «Freias 
Alter», skrev han et Forsvar for dette Stykke (i «Athene» VII) og 
et lille Stridsskrift, «Castor og Pollux», rettet mod Censorerne. 
I den Baggesen-Oehlenschlägerske Fejde stod H. naturligvis paa 
den sidstnævntes Side; en Dag i Sept. 1818 fik han Indbydelse til 
at komme op til Student N. C. Møhl (senere Professor i det medicinske
Fakultet), hos hvem han traf Poul Møller, Adjunkt S. S. 
Meisling og flere andre af Oehlenschlägers Tilhængere. I denne 
Kreds blev der fremsat et Forslag om, at 12 studerende skulde 
udfordre Baggesen til offentlig paa Latin at forsvare sine kritiske 
Angreb paa Oehlenschläger. H. erklærede sig strax villig til at 
deltage i et saadant Skridt. Desuden skrev han et Par Pjecer 
mod Baggesens Kritik af Oehlenschlägers «En Rejse fortalt i Breve 
til mit Hjem» og et satirisk Digt, «Hunden til Maanen», hvori 
han sammenligner Baggesen med en Hund, der staar og bjæffer ad 
Maanen (Oehlenschläger), som sejler stolt hen over dens Hoved.

Efter at H.s Kjærlighed til Poesien var bleven vakt gjennem 
Oehlenschlägers Værker, kastede han sig med Begjærlighed over 
Studiet af Udlandets store Digtere. Da han læste Shakspeares 
«Kong Lear», var han til Mode, «ikke som om han læste, men 
som om han gjennemlevede et forfærdeligt Æventyr». Goethes 
«Faust» og flere af hans lyriske Digte gjorde et saa stærkt Indtryk 
paa ham, at han ikke engang ved Studiet af Shakspeare havde 
oplevet noget lignende. Af den romantiske Skole satte han især 
Tieck meget højt; naar det gjaldt om, siger han i sine Erindringer, 
at «skildre Sjælens hemmeligste Drømme, det vidunderlige Naturliv 
i Skovenes Indre og den hele mystiske Side af Tilværelsen, hvori 
en højere Aandeverden er nær ved at bryde igjennem, da syntes
han mig aldrig at være overgaaet af nogen anden». -- Med den 
poetiske Sans vaagnede hos ham Trangen til digterisk Frembringelse. 
«En stærk Fantasi», siger han, «har jeg bestandig haft baade i god 
og i ond Betydning», og denne Ejendommelighed præger ogsaa 
hans første poetiske Arbejder (fra 1814 og følgende Aar), nogle 
lyriske Digte, der røbe stærk Paavirkning af den romantiske Skole. 
I Digte som «Himmelblaaet», «Plantelivet» o. a. opfatter han
saaledes Naturen symbolsk: Himmelblaaet er «Jordens Fantasi», en 
«Længsel, der har brudt sit Fængsel», og Planten er Livets 
hemmelighedsfulde «Midte», der forbinder det, som vaager, med det, som 
sover, den organiske Natur med den uorganiske. Den romantiske
Stemning fik dog ikke hos H. et saa overspændt, usundt Præg som 
undertiden hos Ingemann; dertil var hans Natur for sund. Ganske 
vist var han en kort Tid paa Vej til at komme ud i den Romantik, 
der -- som han selv siger med «Jean Paul» -- blev «et tomt 
Maleri af Æther i Æther med Æther». Men han blev opmærksom 
paa Faren og rettede selv et satirisk Angreb, paa den Art 
Romantik i «Rejsen til Ginnestan, et dialogiseret Æventyr» (i 
«Kontrasterne», 1816). -- Ved Siden af Lyrikken forsøgte H. sig 
ogsaa i Dramet og skrev, foruden det nys nævnte «Kontrasterne», 
«Rosaura, et lyrisk Drama» (1817). Men da disse Arbejder ikke
sloge igjennem, og da Oehlenschläger, hvis Dom for ham var en 
Højesteretsdom, udtalte sig med Tvivl om hans poetiske Begavelse, 
sagde han resolut Farvel til Digtningen. Men hvilken Vej skulde 
han saa vælge? Faderen havde altid ønsket, han skulde studere
Jura for at gaa den højere Embedsbane, men det Studium nærede 
H. en afgjort Utilbøjelighed for. Han maatte imidlertid bestaa en 
temmelig alvorlig Kamp med sin Fader -- en Kamp, der har 
afspejlet sig i hans Skuespil «Tycho Brahes Ungdom» -- for at faa 
Lov til at følge sin egen Tilbøjelighed, der afgjort pegede i 
Retning af Naturvidenskaben. En Tid var han meget optaget af
fysiske Studier. Forskjellige Omstændigheder droge ham i den 
Retning: hans Farbroder Overhofmarskal A. W. H. havde et anset Navn 
som Fysiker, og han overværede ofte hans Experimenter; H. C. Ørsteds
Forelæsninger over Naturlæren virkede i samme Retning, ikke 
mindst fordi H. i dem fandt noget beslægtet, da Ørsted var en 
Del paavirket af den romantiske Naturfilosofi. Imidlertid blev det 
dog ikke Fysikken, men Zoologien, han til sidst kastede sig over
som sit Hovedfag; han bestod Magisterkonferensen heri med 
Udmærkelse og udarbejdede derefter en Afhandling om 
Bevægelsesorganerne i de højere Dyreklasser, som han i Jan. 1821 forsvarede 
for den filosofiske Doktorgrad. Efter at have faaet et offentligt 
Rejsestipendium begav han sig i Maj s. A. paa en længere Udenlandsrejse,
hvis Formaal særlig var et Studium af Middelhavets 
Dyreverden.

Rejsen gik først til Paris, hvor han opholdt sig et Aars Tid. 
Her stiftede han Bekjendtskab med den berømte Naturforsker Cuvier 
og studerede de store zoologiske Samlinger i «Jardin des plantes». 
I Sommeren 1822 rejste han gjennem Sydfrankrig til Nizza, hvor 
han tilbragte den følgende Vinter, sysselsat med Studiet af Middelhavets
Dyreverden. Men her indtraf der en Begivenhed, hvis Følger 
fik en afgjørende Betydning for hans fremtidige Livsudvikling. 
Allerede før Ankomsten til Nizza havde han følt Smerter i sit 
venstre Ben, og disse Smerter tiltoge nu saaledes, at han maatte
afbryde sine Studier for at besøge forskjellige bekjendte Læger og 
Badesteder i Italien. Rejsen gik over Mailand og Genua, hvor 
han opholdt sig Vinteren 1823-24, til Ischia, som han naaede i 
Slutningen af Juni. Da Badene her heller ikke hjalp, tog han om
Efteraaret Ophold i Neapel. Ondet forværredes stadig, og Lægerne 
begyndte at tale om, at en Amputation maaske blev nødvendig. 
Den følgende Vinter var et af de mørkeste Tidsrum i H.s Liv; 
han tænkte med Gru paa at blive Krøbling og syntes, at hele hans
Liv var forspildt. Da var det, at Poesien som «en trøstende Engel» 
vendte tilbage til ham. I 7 Aar havde han intet poetisk frembragt. 
Men i de tunge Nætter, naar han laa vaagen paa sit Smertens 
Leje, dukkede poetiske Billeder og Syner paa ny frem i hans 
Indre, og det forekom ham, at der i disse Syner og Billeder var 
en større Fylde og Dybde end i hans Ungdoms Drømme. Desuden 
troede han gjennem sine Naturstudier at have faaet Øjet aabnet 
for en hidtil ukjendt Verden med rige poetiske Kilder. Dette 
mærkes ogsaa i hans første Arbejde, det naturfilosofiske Digt 
«Hamadryaden», som han udarbejdede i Vinteren 1824-25. Da 
det var færdigt, tog han i «Bajazet» fat paa Behandlingen af et 
historisk Æmne; men han havde kun faaet de 3 Akter færdig, 
da Lægerne erklærede, at nu kunde Amputationen ikke udsættes 
længer. Den foregik i de sidste Dage af Marts 1825. Dens første
Virkning paa hans Sind var en dyb Afmattelse; det var, som om 
«Valravnen havde drukket Hælvten af hans Hjærteblod». Da han 
var kommen nogenlunde til Kræfter, gjenoptog han sit digteriske 
Arbejde og fuldendte «Bajazet». Sommeren, som han tilbragte i
Sorrent, gik ganske godt for ham, men den følgende Vinter i 
Neapel blev atter et af de mørkeste Tidsrum i hans Liv. Han 
blev greben af Tvivl om sine digteriske Evner og tænkte med en 
sørgmodig Følelse paa, at han snart skulde vende hjem som en
skibbrudden Mand. Hvad duede han til, og hvilken Vej skulde 
han slaa ind paa? En Aften stod han nede ved Stranden og saa 
ud over Neapels Golf; da var det, at det knugende Tungsind, der 
kun for en Tid var trængt tilbage ved hans poetiske Gjenfødelse, 
steg op fra hans Sinds Grund og magtstjal ham. Han syntes, at
det Liv, der nu laa for ham, var for trøstesløst til at kunne leves. 
«Se Neapel og dø», skulde det netop ikke blive hans Skæbne? 
Saa gik han hjem og søgte at skille sig af med et Liv, som han 
syntes var endt i én stor, bitter Skuffelse. Forsøget mislykkedes, 
og dette blev Anledning til en Vending i hans Liv af lige saa 
afgjørende Betydning som Gjenopvaagningen af hans poetiske Kræfter. 
H. var under sine videnskabelige Studier kommen langt bort fra 
Kristendommen, men han gjennemgik nu en dyb religiøs Vækkelse. 
Det, at Forsøget mislykkedes, saa han som en Indgriben af en 
højere Magt. Fra det Øjeblik af var hans Liv og Digtning præget 
af en dyb religiøs Følelse; selv om han aldrig kom helt til Hvile 
i Kristendommen, ét var han dog vis paa, det, som han sagde 
endnu paa sit Dødsleje: at «han havde Udødeligheden i sig og 
skulde gaa ind til et andet Liv». I Sommeren 1826 rejste han til 
Rom, og her, hvor han levede i en rig Skjønhedsverden og i 
fortrolig Omgang med Thorvaldsen, Freund o. a., forsvandt de sidste 
Rester af hans mørke Sindsstemning. Han fik igjen Tro paa sit 
poetiske Kald og udarbejdede under sit Ophold i Verdensstaden 
med de store historiske Minder 2 Dramer, «Tiberius» og 
«Gregorius VII». I Foraaret 1827 drog han nord paa over Florents, 
Venedig og München til Dresden, hvor han besøgte Tieck. Da 
denne havde læst en tysk Oversættelse af «Hamadryaden», som 
H. havde udarbejdet i Neapel, sagde han: «Der er ikke i 20 Aar
digtet noget Digt i Tyskland, som jeg foretrækker for Deres.» I 
Juli 1827 var H. igjen i Kjøbenhavn efter en Fraværelse paa mere 
end 6 Aar. Strax efter sin Hjemkomst blev han udnævnt til Lektor 
i Naturvidenskaberne ved Sorø Akademi, hvor han levede i 
næsten 20 Aar. 18. Febr. 1829 ægtede han Frederikke Elisabeth 
Brun Juul (f. 13. Juni 1811), Datter af Byfoged S. B. J. i Helsingør. 
Det var ikke, som nogle, f. Ex. H. C. Ørsted, havde ventet, 
Naturvidenskaberne, men Poesien, der nu kom til at lægge Beslag
paa de fleste og de bedste Kræfter hos H. Det er som Digter 
og ikke som Videnskabsmand, han har tilkæmpet sig et Navn i 
vort Folks Historie. -- Det  første, H. foretog sig, var at udgive de 
Værker, som vare blevne til under Udenlandsrejsen (samt et senere 
forfattet, «Don Juan») i «Dramatiske Værker» (I-III, 1828-30). 
Det Tidspunkt, paa hvilket H. igjen fremtraadte som Digter, var 
ikke heldigt for ham. Det gamle Spørgsmaal om Forholdet mellem 
Indhold og Form i Poesien var netop da (1827) paa ny blevet
optaget til Behandling ved Heibergs Recension af Oehlenschlägers 
«Væringerne i Miklagard», saaledes at Hovedvægten lagdes paa 
Digterværkets Form. H. fik dette at føle. Kritikken (f. Ex. C. Molbech)
lod ham høre, at, skjønt ganske vist «Tiberius» og «Bajazet» 
viste et betydeligt digterisk Anlæg, særlig i Karakterskildringen, saa 
var der dog store formelle Mangler ved hans Arbejder, i deres 
tekniske Bygning og sproglige Behandling. Heiberg selv, med 
hvem H. havde stiftet Bekjendtskab i Paris, stillede sig i 
Begyndelsen velvillig over for ham. I sit Blad, «Kjøbenhavns flyvende 
Post», meddelte han H.s, «vor geniale Landsmands», Hjemkomst 
og Tiecks gunstige Dom over hans poetiske Arbejder. Han læste
«Tiberius» i Manuskript, udtalte sig rosende om det og lod i sit 
Blad en Indsender forsvare dette Stykke mod et Angreb af Molbech. 
Men H. modtog ikke den fremrakte Haand. Han følte en 
dyb Harme over Heibergs Kritik af Oehlenschläger, en Kritik, som
i hans Øjne røbede Overfladiskhed og en utaalelig Indbildskhed. 
Da derfor Kritikken over «Væringerne» efterfulgtes af en anden 
over «Hrolf Krake», kunde han ikke tie længer, men indrykkede 
i «Kjøbenhavnsposten» (Juli 1829) en hvas Indsigelse mod Heibergs 
Kritik; han indrømmer Recensenten Talent, men ønsker ham
«mindre Selvtillid og større Sandhedskærlighed», og at «han uden 
Misfornøjelse kunde se det højere [*c: Oehlenschläger] ved Siden af 
sig». Heiberg, hvis Blad ferierede i 1829, svarede ikke strax; men 
da det igjen begyndte at udkomme i Jan. 1830, aabnedes denne
Aargang med en poetisk Revue over det foregaaende Aars 
Begivenheder («Lanterna magica»). Heri sender han ved Omtalen af 
Sorø en satirisk Hilsen til H., der hører til det sorøske «Auxiliærkorps»,
bestaaende af «to Generaler [H. og P. Hjort] og én Adjudant» 
[Chr. Wilster] -- Hjort og Wilster vare begge optraadte som 
Oehlenschlägers Forsvarere over for Heiberg. Dette Trekløver døbte 
Heiberg «de 3 Professorer i Fægtekunsten ved Lidenskabernes
Akademi i Sorø». At der var Lidenskab i H.s Kamp, gav han snart
Bevis paa. En Maaneds Tid efter, at han havde faaet den 
omtalte Hilsen i den «Flyvende Post», udgav han «Den babyloniske 
Taarnbygning i Miniature». Her skildres «Vaudevillemesteren» 
(Heiberg) i Færd med at opføre 2 uhyre Taarne paa Digtekunstens 
Slot. Det ene skal bestaa af Vaudeviller, det andet af en «ukjendt, 
splinterny Kritik». Men fra Shakspeares Værker, der foragtelig 
ere blevne kastede ned i Kjælderen, hæver den store Digters Aand 
sig og styrter med en let Berøring den pralende Bygning i Grus, 
i det den tilraaber Bygmesteren: «Du blev kun en talentfuld Gadedreng». 
Kort efter rettede H. i «Kjøbenhavnsposten» (25. Febr.) 
et skarpt Angreb paa Heiberg, beskylder ham for Hovmod og 
Selvros, for at ville hæve det efemere [Vaudevillen] til noget evigt
stort osv. Heiberg svarede kort efter i sit Blad med
«Krigspræliminarier». Der vexledes nu adskillige Hug mellem de 2 kæmpende, 
men de Hug, der uddeltes med H.s tungere Slagsværd, traf sjælden 
Modstanderen, medens denne med sin «lille Vittighedskaarde», som
han selv kalder den, tilføjede H. det ene Stik efter det andet. 
Heiberg kan imidlertid -- ligesom Baggesen - ikke frikjendes for 
af og til at have brugt ikke helt noble Finter. Striden afsluttedes, 
ved Udgangen af Maj, med «Fredspræliminarier» af Heiberg. H. 
fik dog inden Udgangen af Aaret endnu en Hilsen fra den 
Heibergske Lejr, nemlig i Hertz' «Gjengangerbreve», der udkom i de 
sidste Dage af 1830. Her gjentages de tidligere Beskyldninger mod 
ham for Tunghed i Formen, at man i hans Digterværker alt for 
meget sporer det store Arbejde, de have kostet («man ser dig 
sidde ved Staffeliet og lægge Farven an paa Maleriet»), og for 
Skjødesløshed i den sproglige Behandling. -- H. havde endnu en 
Modstander at bestaa en Kamp med. C. Molbech havde rettet en 
temmelig skarp Kritik mod flere af H.s Arbejder; da nu «Vilhelm 
Zabern» ved sin Fremkomst (1834) fik en lignende Skæbne, brast 
H.s ikke store Taalmodighed. Han indrykkede i «Kjøbenhavnsposten» 
et længere Svar til Molbech, der, hedder det her, mener, 
«at han er et Kald voxen, som han dog mindre end de fleste 
andre synes at due til». Der vexledes en Række meget heftige 
Replikker fra begge Sider. En Indsender i «Kjøbenhavnsposten»
beskyldte Molbech for, at han, ved at anvende Ordet «afstumpet», 
paa en uædel Maade havde hentydet til H.s Vanførhed, en 
Beskyldning, som Molbech erklærede for aldeles usand. I de følgende 
Aar møder H. ikke saa megen Modstand, og da P. Hjort i en 
Anmeldelse af «En polsk Familie» (1839) udtaler det Haab, at 
«Gjengangeriet indtil videre har udspøget», viste han sig som en god 
Spaamand; thi i 1842 anmeldte Heiberg H.s Tragedie «Svend 
Grathe» paa en særdeles rosende Maade, saa at han endogsaa i 
visse Henseender satte den over Shakspeares «Macbeth». Nu havde 
H. endelig naaet en af alle anerkjendt Plads i vor Litteratur.

De 2 første dramatiske Arbejder, H. skrev efter sin poetiske 
Gjenfødelse, «Hamadryaden» og «Bajazet», betegne 2 Hovedsider 
af hans Forfatterskab. «Hamadryaden» viser, at hans
Ungdomsbegejstring for Romantikken var mere end en forbigaaende Stemning. 
Da det poetiske Væld i ham efter den lange Standsning 
begynder at rinde paa ny, er hans første Frembringelse et 
naturromantisk dramatiseret Æventyr. Han skildrer her den store Kamp 
mellem de gode og de onde Magter i Verden (ligesom Ingemann 
i «Reinald Underbarnet», «De sorte Riddere» o. a.). Det onde i 
dets mest gruopvækkende Skikkelse symboliseres her i en forfærdelig 
Slange, hvis Magt kan knækkes for lange Tider, naar der kommer
en Yngling, som «aldrig bøjed sig for Ormens Magt, og der i 
dobbelt Kamp paa Hav og Land og understøttet af Naturens Magter 
besejred den». En af Personerne, Franskmanden Deleau, skildres 
som Indbegrebet af Overfladiskhed, Nydelsessyge, Materialisme 
m. m., og man mærker her, som andensteds hos H., Romantikerens
Afsky for den lette, klare, men -- vilde H. tilføje --  overfladiske 
franske Aand. I en Afhandling fra hans Ungdom (i «Athene» VI) 
hedder det meget betegnende: «Saa længe Øjet sættes over Øret, 
sættes Mathematik over Filosofi, og en mathematisk Anskuelse 
vorder det højeste; først naar Klarheden konsekvent underordnes 
Dybden, ... da er Vejen bestemt.» -- Naturromantikken gaar som 
en dyb Understrøm gjennem hele H.s Forfattervirksomhed og bryder 
jævnlig frem i hans poetiske Arbejder. Man ser den i det 
dramatiserede Æventyr «Søstrene paa Kinnekullen» (1849), der skildrer 
Guldets hemmelighedsfulde Magt over Menneskesindet, en Magt saa 
dæmonisk, at den drager et Menneske ned til Dybets Aander
(Fjældkongen); den samme Tanke har han behandlet i Romanen 
«Guldmageren», hvor Alkymien staar som den lønlige, lokkende 
Kunst, der lover Besidderen af den Magten over Verden. 
Naturromantikken møder man end videre i Fortællingen «Haldor», hvor 
Barndomsminderne fra Malmanger Præstegaard afspejle sig i 
Skildringen af den romantiske Fjælddal med Nøkken, der sidder ved
Fossen og spinder paa sin uhyre Rok, og i adskillige af hans andre 
Værker. 
Den anden Hovedside af H.s Forfatterejendommelighed aabenbarer 
sig i hans historiske Dramer. H. var af Natur en lidenskabelig, 
kæmpende Aand, og dette, i Forbindelse med de bitre Smerter, 
under hvilke hans Digterbegavelse var brudt igjennem, 
drog ham mod Saadanne af Historiens Optrin, hvor store Skæbner 
og store Viljer stødte sammen. Derfor blev «Bajazet», det første 
af hans historiske Dramer, efterfulgt af Værker som «Tiberius», 
«Gregorius VII», «Carl V's Død» (1831), «Maastrichts Belejring» 
(1832), «Julian den frafaldne» (1866). Fra vor egen Historie har 
han hentet Stoffet til 2 Dramer: det allerede omtalte «Svend Grathe» 
(1841) og «Marsk Stig» (1850). I sine senere Aar udgav han 
flere dramatiske Arbejder uden synderlig poetisk Værdi («Et Æventyr 
i Ørkenen», 1855, «Henrik af Navarra», 1863, o. fl.); af dem
gjorde «Kongens Yndling» (1858) -- bygget over et Æmne fra 
Christian IV's Tid -- en Del Lykke paa Scenen paa Grund af sin 
nationale Karakter og en fortrinlig  Udførelse. -- Skjønt H. 
efterhaanden fik mere Magt over den dramatiske Form, blev han dog 
aldrig en Mester i den. Kun faa af hans Arbejder for Scenen 
have slaaet rigtig igjennem. Det største Antal Opførelser naaede
det allerede nævnte «Tycho Brahes Ungdom» (1852) og «Æren 
tabt og vunden» (1851), der skildrer en Episode fra Gustav 
Adolfs Tog i Tyskland, et Æmne, der maa have haft noget 
fængslende for H., da han ogsaa har behandlet det i et Digt, 
«Tvekampen».

I 1834 slog H. med Romanen «Vilhelm Zabern» ind paa en ny 
Digtform. Baade denne og de følgende Romaner: «Guldmageren» 
(1836), «En polsk Familie» (1839), «Slottet ved Rhinen» (1845), 
«Robert Fulton» (1853) og «Charles de la Bussiére» (1860), samt de 
2 Fortællinger med Æmner fra Nordens Fortid: «Saga om Thorvald 
Vidførle» (1849) og «Fortælling om Haldor» (1864), vise de 
samme Fortrin og de samme Mangler som hans Dramer. Ogsaa her 
er Kompositionen ofte temmelig løs, Fortællemaaden noget bred 
og udtværet, men Tankegangen i dem er altid nobel og højsindet,
og der er i de fleste af dem Partier af meget stor poetisk Værdi; 
dette gjælder da fremfor alt om de indlagte lyriske Digte. (En 
samlet Udgave af hans Romaner og Fortællinger udkom 1873-74 
i 7 Bind.)

Her ere vi naaede til den Del af H.s Produktion, Lyrikken, 
som længst vil bevare hans Navn («Samlede Digte» I-II, 1891). Som 
en Overgang til hans egentlig lyriske Digte skal først nævnes hans
Romancer. I 1861 udgav han (i «Lyriske Digte og Romancer») 
«Valdemar Atterdag», en Romancekreds, der ganske vist minder 
en Del om «Hjortens Flugt», men hvori der dog ogsaa er mange 
ægte Hauchske Toner, som «Valdemars Sang»: «Min Falk den fløj 
over Mark og Vang, tit og mange Sinde» og «Den vilde Jagt» 
med den ejendommelige Rythmevexel. Dette Arbejde vandt et 
stærkt Bifald i Læseverdenen, og det havde vel sin Del i, at H. 
allerede det følgende Aar (1862) udgav en lignende Digtkreds, 
«Valdemar Sejer», der dog ikke staar paa Højde med den første. 
H.s Evne til at anslaa Folkesangstonen kommer maaske stærkest
frem i mange af de smaa Digte, der ere indlagte i hans Romaner, 
som «Birken», «Polsk Fædrelandssang» og «En Flygtnings Sang» 
(i «En polsk Familie»), «Hjemmet» (i «Robert Fulton») o. fl. 
H.s lyriske Digte i strængere Forstand findes dels i den allerede nævnte 
Samling «Lyriske Digte og Romancer», dels i «Lyriske Digte» 
(1842; 2. forøgede Udg. 1854). Det var samme Aar, som Heiberg 
skrev sin anerkjendende Recension af «Svend Grathe», at 1. Udgave 
af denne Bog kom. Et ret ejendommeligt Sammentræf; thi, her 
havde H. samlet de hidtil vidt adspredte smaa Perler, der skulde 
bidrage mest til at skjænke ham et Navn som Digter. Man blev 
da ogsaa strax opmærksom paa dem. En Anmelder i «Fædrelandet» 
siger, at selv om Digtene mangle noget i Elegans, saa 
have de til Gjengjæld «en Begejstringens Kraft og Dybde, som 
vi ikke finde hos mange andre danske Digtere». Her peges der 
netop paa det ejendommeligste ved H.s Lyrik. Thi i den føler 
man bedre end noget andet Sted i hans Forfatterskab den dybe 
Alvor i hans Natur, hans ridderlige Begejstring for alt stort og 
ædelt og inderlige Afsky for alt smaaligt og usselt, føler, at han 
var «en af hine Præster for Vedligeholdelsen af den hellige Ild i 
unge Sjæle». Blandt de bedste Prøver paa hans Lyrik kunne 
nævnes Digte som: «Jeg véd en Flod, jeg saa den kun i Drømme» 
(«Valdemars anden Sang» i «Valdemar Atterdag»), Mindedigtet 
over «Christiane Oehlenschläger», «Sang ved Naturforskermødet i
Kjøbenhavn 1860», «Fædrelandssang» («Morgendug, der sagte 
bæver» osv.), «Afsked fra Verden», «Trøst i Modgang», Salmen 
«Solen i sin klare Glans» og endelig det storstilede «Bekjendelsen», 
hvori han paa en gribende Maade skildrer sin Digterejendommelighed. -- 

H.s ydre Livsskæbne efter hans Ansættelse i Sorø kan fortælles 
i Korthed. I Marts 1846 blev han udnævnt til Professor i nordisk
Sprog og Litteratur ved Universitetet i Kiel; hans Virksomhed her 
gav ham bl. a. Anledning til at holde en Række Forelæsninger 
over den nordiske Mythologi, som han senere udgav under Titelen 
«Die nordische Mythenlehre» (1847). Allerede efter 2 Aars Forløb
maatte han, paa Grund af Oprørets Udbrud i Marts 1848, forlade 
sin Stilling i Kiel; han flyttede saa til Kjøbenhavn, hvor han i 
1851 blev Oehlenschlägers Eftermand som Professor i Æsthetik. 
Han var ingen fremragende Æsthetiker, men han kunde ofte rive 
sine Tilhørere med sig ved den Inderlighed og Begejstring, hvormed 
han kunde fordybe sig i et Digterværk og fremstille dets Indhold. 
Af hans æsthetiske Afhandlinger og Recensioner, der ere udgivne 
i 3 Bind (1855, 61, 69), kunne bl. a. fremhæves «Bemærkninger
om nogle ved Kristendommen modificerede Oldtidsminder i vore 
Viser fra Middelalderen» (i Bindet fra 1869) og «Indledning til 
Forelæsninger over Njals Saga og flere med den beslægtede Sagaer» (i 
Bindet fra 1855); i den sidstnævnte interessante Afhandling gjøres
der for første Gang et Forsøg paa en udførligere æsthetisk 
Vurdering af de islandske Sagaer. -- I 1855 var H. Formand for den 
Kommission, der skulde ordne det kgl. Theaters indre Forhold, i 
1858-59 en af dets 2 Direktører og 1860-71 Censor ved det. I 
Efteraaret 1871 maatte han paa Grund af Svagelighed opgive sin
Virksomhed og rejse til Syden. Han døde 4. Marts 1872 i Rom, 
hvor han ligger begravet paa den protestantiske Kirkegaard. -- Sit 
Levned indtil 1827 har H. selv skildret i «Minder fra min Barndom 
og min Ungdom» (1867) og «Minder fra min første Udenlandsrejse»
(1871).

G. Brandes, Danske Digtere, 1877. 
F. Rønning, J. C. Hauch, 1890. 
Erslew, Forf. Lex.

F. Rønning.

-- Som Naturforsker maa J. C. Hauch nærmest betragtes som 
Dilettant. Hans livlige Fantasi i Forbindelse med hans spekulative, 
analogiserende Naturopfattelse manglede det Korrektiv, som en 
dybere gaaende videnskabelig Fagdannelse med tilstrækkelig Agtelse
for exakt Undersøgelse vilde have afgivet, og hans Virksomhed som 
naturhistorisk Forfatter har derfor kun Interesse, for saa vidt som 
han gjennem den staar som en begavet dansk Repræsentant for 
den naturfilosofiske Skole, der samtidig blomstrede i Tyskland. -- 
Hans første zoologiske Arbejde var hans Disputats: «Annotationes 
ad motum arbitrarium cum organis ad motum pertinentibus 
comparatum in animalibus, vertebris instructis» (1821), hvilken 
Afhandling Aaret efter udkom i noget ændret Skikkelse i Blainvilles 
«Journal de physique». I 1827 udgav han i Neapel «Degli organi 
imperfetti che si osservano in alcuni animali»; og i 1831 udkom 
samme Arbejde, betydelig omarbejdet, i «Blandinger fra Sorø» 
under Titel: «Kort Oversigt over en Del rudimentariske Organer, 
over deres Bestemmelse i Naturen samt over en systematisk 
Udviklingsfølge, der til Dels paa disse kunde bygges». S. A. 
publicerede han som Indbydelsesskrift: «Om de tre Organsystemer med
Hensyn til Klassifikationen», og endelig udgav han (i «Blandinger 
fra Sorø» 1834): «Kort Udsigt over Nervesystemet med Hensyn paa 
dets forskjellige Forretninger og især med Hensyn paa den dyriske
Følelse ».

Gosch, Danmarks zoolog. Lit.

Jonas Collin.



Hauch, Ludvig Alfred, f. 1845, Forstmand, 
er Søn af ovfr. nævnte Johannes Carsten H. A. H., der er født 3. Marts 1845, blev
1870 Forstkandidat og Assistent ved Statsskovvæsenet, 1874 Skovrider 
paa Frijsenborg, 1878 Jagtjunker, 1886 Forstinspektør paa 
Bregentved. Han har i sin praktiske Virksomhed udført omfattende 
og fortrinlige Skovkulturer og har skrevet nogle Artikler, især om 
Skovdyrkning, i «Tidsskrift for Skovvæsen». H. ægtede 6. Nov.
1871 Juliane Augusta Holst (f. 25. Juli 1840), Datter af Instruktør 
og fhv. kgl.  Skuespiller Vilhelm Conrad H.

A. Oppermann.



Hauge, Hans Nielsen, 1771-1824, Lægprædikant, 
født 3. April 1771 i Tune Præstegjæld. Faderen, Niels Mikkelsen (f. 1732 d. 10. Jan. 
1813), Lensmand og Ejer af Gaarden Hauge, og Moderen, Marie 
Olsdatter (f. 1735 d. 1. Jan. 1811); vare gudfrygtige Folk. H. var en 
indadvendt Natur, begyndte tidlig at gruble og havde, 7-8 Aar 
gammel, Selvmordstanker. Paa den Tid kom Gerhard Seeberg til 
Stedet som Præst, og der tør være Spørgsmaal, om han har bidraget 
dertil, samt om hvilken Indflydelse han i det hele har øvet paa H. 
i hans Opvæxt. 1791 blev Seeberg sindssyg og kom hen i 
Forvildelser, som H. bekæmpede. Redningen fra en Livsfare, da han 
var 13 Aar gammel, maatte virke stærkt paa ham, og han blev 
end mere ivrig til at læse bl. a. i Luthers, Müllers, Jersins, Arends 
Postiller. For Laster havde han Afsky og til Fornøjelser ingen 
Lyst, blev stille i Hjemmet i sin Ungdom, forpagtede senere en 
Ejendom, var dygtig med sine Hænder, kom efter en kort Tjeneste 
i Frederiksstad tilbage til Fædrenegaarden. 5. April 1796 blev en 
afgjørende Dag for ham. Han gik og sang en Salme under 
Arbejdet. Da blev hans Sind opløftet, han sank hen i Bøn og fik 
til Svar, at han skulde gaa ud og prædike Omvendelse. Naar han 
hele sit Liv tillagde denne Begivenhed en afgjørende Betydning, 
kan man heri ikke finde noget urimeligt, men naar han opfatter 
den som et tvingende Kald til Omvendergjerningen netop i den 
Form, han valgte, og sammenstiller den med de profetiske og 
apostoliske Kaldelser i Skriften, kan man forstaa, at mange holdt ham 
for en Sværmer. I Begyndelsen lod han det blive ved Samtaler 
med en og anden, hvorhos han med megen Hurtighed affattede sit 
første Skrift, «Betragtning over Verdens Daarlighed» (*c: over, hvad 
der er Daarlighed for Verden, den sande Kristendom). Allerede 
her gjør han stærke Angreb paa Præsterne, af hvilke han blot kan 
have kjendt ganske faa. Han vilde her vise, hvor nødvendig en 
Forandring i Kirken var, hvordan denne skulde være, og at han 
var kaldet af Gud til at udføre den. Han gik til Christiania og 
fik Bogen trykt. Hjemkommen delte han sig mellem Jordarbejdet
og, hvad han ansaa for sit Kald, havde allerede 7. Avg. 1796 en 
ny Bog færdig, «Om Guds Visdom», og begyndte nu at holde Foredrag. 
1797 hengik med Rejser i Egnene omkring Christianiafjorden, 
hvor han søgte Tilknytning til Levningerne af Herrnhuterne fra 
1760-Tiden. Ved denne Tid læste han Taulers Omvendelseshistorie, 
der fik stor Betydning for ham. I Julen 1797 blev han i Frederiksstad 
første Gang arresteret, men snart løsladt med Tilhold om at
blive i sin Hjembygd. Her brugte han Tiden bl. a. til at udarbejde 
en ny Bog, «En Sandheds Bekjendelse om Saligheds Sag», der blev 
skrevet i i Uge. Snart drog han nord over og blev atter en kort 
Tid arresteret i Christiania. Han havde nu mange Tilhængere, især
i Smaalenene, og adskillige unge Mænd her fra havde betraadt den 
af H. banede Vej. Det tør vel siges, at Lægprædikantvirksomheden 
er det egentlig historisk nye, der ved H. er fremkaldt i den norske 
Kirke. Her begik han et Misgreb ved at tilskynde umyndige Gutter
samt Kvinder til at gaa ud og prædike. Der blev Uro, og de 
gjentagne Arrestationer -- for Løsgængeri -- bragte ham til at 
søge efter et Fristed, som han mente at kunne finde i Bergen. 
Her fandt han fra nu -- 1798 -- sit andet Hjem, men ikke noget 
blivende Sted, da han altid maatte rejse. Hans Haab om at finde 
Rolighed i Bergen slog ham ikke fejl, da Nordahl Brun, som allerede 
førte Bispestaven, tog ham i Forsvar mod Politiet, og de 
rettroende Præster ikke optraadte imod ham. Pontoppidans gamle
Husholderske Maren Boes testamenterede ham 1000 Rdl., der snart 
skulde komme ham til gode ved hans Kjøbmandsskab. Underligt 
synes det, at han netop nu paa dette Sted fandt Tiden belejlig til 
at udgive sit skarpe, polemiske Skrift: «De enfoldiges Lære og
afmægtiges Styrke» med haarde Udfald mod Præsterne.

Han rejste nord over, og efter 7 Ugers Fængsel i Throndhjem 
1799 blev han sendt til sit Fødested, hvorfra han Vaaren 1800 drog 
til Kjøbenhavn for at forklare sit Forhold for Regeringen -- hvad 
han dog ikke gjorde -- og foranstalte nye Oplag af sine Bøger. 
At de alle vare udsolgte, vidner om den Magt, Bevægelsen havde 
faaet i Norge. I Kjøbenhavn beskæftigede han 3 Bogtrykkerier og 
arbejdede selv med. Om Høsten 1800 drog han tilbage. Vildfarelser
havde indsneget sig hos hans Venner paa Hedemarken, hvor man 
forlod sit jordiske Arbejde for at gaa ud paa Omvendelsesrejser, 
og i Hallingdal, hvor man forkyndte Dommens Dag som nær 
forestaaende. Paa det første Sted var H. ganske vist bleven misforstaaet,
men han havde givet et farligt Exempel og tillige opmuntret 
en og anden, som han ansaa særlig udrustet, til at følge det. H. 
fik snart stillet Forvirringen, men blev selv arresteret i Hallingdal 
1801. Da han slap ud, drog han i Marts 1801 til Bergen.

Her er et Vendepunkt i H.s Liv, i det han Sommeren 1801 
tog Borgerskab som Kjøbmand i Bergen. Han følte som en 
praktisk Natur Trang til et timeligt Gjøremaal ved Siden af det 
aandelige, antog det ogsaa gavnligt for Guds Riges Sag, at Samfundet 
mellem hans Venner kunde styrkes ogsaa i ydre Henseende. Hertil vare
Fabrikanlæg, Landejendomme og Handelsforetagender tjenlige. 
Fra 1800 havde H. overvejet Planen til et Formuesfællesskab i den 
Tanke, at Brødre og Søstre i Christo maatte kunne være fælles om 
jordiske Ting. Han vilde ikke opgive Ejendomsretten -- navnlig 
for Jordbrugere --, men han mente bl. a., at formuende Folk heller 
burde overlade sin Ejendom til kristeligt Brug end til daarlige 
Arvinger. Det er karakteristisk for H., at han altid lagde liden Vægt 
paa de naturlige Forhold i Menneskelivet. Hans Tanker bleve her 
mere og mere uklare, og han opgav sine Planer om Formuesfællesskab. 
Tiderne vare gode, og Vennerne havde Tillid til hverandre, 
saa Virksomheden tog Opsving. I kort Tid havde han lagt sig til 
Hus, 4 Fartøjer i indenrigsk Fart og en Brig til Middelhavsfart. 
Handelen lod han for det meste bestyre ved andre. Selv rejste 
han allerede om Høsten 1801 til Throndhjem. Rejserne gik nu 
nord over, i det han førte Korn m. m. op i sine Fartøjer, der vendte 
tilbage med Fiskevarer. I Fiskeriet deltog han selv, og i 
Hviletimerne holdt han Foredrag. Han fandt ellers ikke i Nordland det 
Anhang som i sydligere Dele af Norge. Faa Hjemvejen blev han 
i Maj 1802 arresteret i Throndhjem, og den før mod ham gunstige 
Stiftamtmand var nu i en anden Stemning. Der var sket gruelige 
Ting -- i Holtaalen Lemlæstelser og i Lexviken et Barnemord
under Anfald af sværmerisk Vanvid. I Lexviken blev Ugjerningen 
øvet i en Kreds af H.s Venner, og Øvrigheden tog det alvorlig. 
H. blev nu sendt til Bergen, drog saa atter paa Rejse, blev 
arresteret i Christiania, var 1803 helt oppe paa Tromsø og i Fjordene 
der omkring, drog her fra hele Landet igjennem til Christianssand 
og tilbage til Bergen. I Juli 1804 drog han atter til Danmark, 
var i Jylland og Christiansfeld, men fandt sig ikke tiltalt af Brødrene
og slog ikke rigtig an hos Jyderne. P. Laursen havde Syn for H.s 
Svaghed i Retfærdiggjørelseslæren, der lod ham lægge for megen 
Vægt paa Gjerningerne. H. drog nu til Kjøbenhavn for at forklare 
sig for Kancelliet, men undlod dog dette. Det er vitterligt, 
at han nu anede Uraad, og han talte selv i en Bladartikel Avg. 
1804 om Muligheden af at miste sin Frihed. Under disse 
Omstændigheder fandt han det heldigere at være hjemme i Norge, 
hvor han lettere kunde forsvare sit Forhold.

Det har i den senere Tid været antaget, at en Indberetning 
fra 24. April 1804 af Biskop P. Hansen om den religiøse Forvirring 
m. m., der ved H. var fremkaldt, har givet Anledning til den retslige
Forfølgelse, der i Slutningen af 1804 blev sat i Gang imod 
ham. Dette er ikke rigtigt. Bevægelsen som religiøs Foreteelse 
gav ikke Regeringen mere at tænke paa end den samtidige Rørelse 
i Jylland. Her var imidlertid kommet noget andet til, i det den 
religiøse Bevægelse nu var kombineret med Handelsforetagender
m. m. Selv med dette gik dog Tingen i 3 Aar sin Gang, men i 
Marts 1804 indkom en Klage fra Finmarken over ulovlig Handel 
for H.s Regning. Kancelliet gav strax Amtmanden Ordre til at 
lade optage Forhør og paalagde Stiftamtmanden i Bergen at lade
H. arrestere og tiltale, naar Udskrift af Forhøret blev ham tilsendt. 
Samme Dag fik samtlige Amtmænd og Biskopper i Norge Ordre 
til at meddele Oplysninger om H.s Forhold i det hele. Herom 
vidste H. Besked, før han drog til Danmark. I nedtrykt Stemning 
sejlede han her fra til Frederikshald og begav sig her fra til Eker, 
hvor han 24. Okt. blev arresteret efter Fogdens Ordre, da en Bonde 
beklagede sig over, at hans Datter vilde forlade ham for at følge
H. Kun denne Sag forelaa, men samtidig var der indsendt til 
Kancelliet Beretning fra Byfogden i Christianssand om, at han 
havde gjort Forbud mod et netop udkommet nyt Oplag af H.s 
Skrift «De enfoldiges Lære og afmægtiges Styrke» i Henhold til 
Forordningen af 27. Sept. 1799 Paa Grund af de i samme indeholdte
Fornærmelser mod den gejstlige Stand. Nu udstedte Kancelliet 
(27. Okt. 1804) Ordre til, at H. skulde arresteres, hvorefter der 
nedsattes en Kommission til at forhøre ham og under Sagen indtage 
den ovennævnte Klage fra Finmarken. H. blev nu sat i 
Arrest i Christiania, hvor Forhøret over ham varede til Jan. 1808, 
da der maatte optages Tingsvidner omtrent over det hele Land, 
og Postgangen var besværlig. H.s Arrest var i Begyndelsen stræng 
og tog paa hans Kræfter, men efter 2 Aars Forløb fik han mere 
Frihed ved Præsident, Justitsraad Bulls Mellemkomst. I Febr. 1809 
blev han løsladt, da han havde tilbudt sig at lære Almuen paa 
Kysten at koge Salt, hvorpaa der under Krigen var blevet Mangel. 
Han fik hurtig i Stand 2 Saltkogerier, som han drev for egen Regning. 
I Okt. vendte han tilbage til Arresten, der nu blev saa 
mild som muligt. Han fik endog Lov at gjøre Rejser til Slægtninge. 
I Slutningen af 1811 blev han løsladt, og hans Broder kjøbte til
ham Gaarden Bakkehoven i Aker, hvor han boede til 1817 og 
byggede en Mølle. Det var ham strængelig forbudt at holde 
Opbyggelsesforsamlinger, men dette holdt han sig ikke efterrettelig. 
Dommen over ham faldt i Dec. 1813 og lød paa 2 Aars Slaveri for
Overtrædelse af Forordningen af 13. Jan. 1741, for fornærmelige 
Udtryk mod Lærerstanden og for at have fremført Sætninger, der 
kunde forlede den mindre oplyste til Grublen og Tvivl. Han 
appellerede til Overkriminalretten, der paa lignende Præmisser i Dec. 
1814 ilagde ham en Mulkt af 1000 Rdl. og for  øvrigt -- d. e. med 
Hensyn til Beskyldningerne for at have villet oprette en hellig 
Kasse osv. -- frifandt ham for videre Tiltale. Da H. havde faaet 
sin Dom, giftede han sig 27. Jan. 1815 med Andrea Andersdatter
Nyhus fra Næs (f. 1785 d. 19. Dec. 1815). 22. Jan. 1817 indgik 
han nyt Ægteskab, med Ingeborg Marie Olsdatter (f. 5. April 1790 
d. 13. Juli 1872). Hun var Datter af Husmand Ole Nielsen under 
Fossum i Gjerpen. 26. Maj 1826 ægtede hun den senere 
Stortingsmand Christen Dahler (f. 28. Dec. 1796 d. 1. Okt. 1879), der 
overtog Gaarden Bredtvet i Aker, hvorhen H. var flyttet 1817. Fra 
sin Arrest havde H. medbragt Sygelighed, men levede ellers i gode 
Omstændigheder og døde som en meget agtet Mand 29. Marts 1824.
Hans Rejseliv ophørte, men hans Hus blev Samlingssted for 
Vennerne, og han vedblev at skrive Bøger og Breve til sine Meningsfæller 
fjærnt og nær. Flere af hans Skrifter efter 1814 ere i sproglig 
Henseende langt klarere end de tidligere. De ere korrigerede af
Professor S. B. Hersleb.

Den ved H. vakte Bevægelse har sin Sammenhæng med 
Levningerne fra de pietistiske og herrnhutiske Rørelser under 
Christian VI, der først naaede op til Norge ved det 18. Aarhundredes 
Midte. Hans Livssyn var pietistisk, og da han var begavet til 
Foredrag og Samtale, maatte han vinde Anklang hos den ved 
Pontoppidans Forklaring opfostrede Almue. Det laa i Sagens 
Natur, at han maatte træde op mod Præsteskabet, og ligesaa, at 
dette maatte stille sig imod ham og dem, der traadte i hans Fodspor. 
I sine Erklæringer af 1804 ses derfor ogsaa en Flerhed af 
Norges Præster at have tilraadet mere eller mindre strænge
Forholdsregler imod ham. For den raadende Betragtning maatte H.s 
Gjerning staa som et Brud paa den kirkelige Orden og en Forstyrrelse 
af den kirkelige Rolighed, og saadant blev ganske anderledes 
bedømt i Aarhundredets Begyndelse end i dets Slutning. Der var i 
dette Stykke fuld Enighed mellem Rationalister, orthodoxe og gamle 
Pontoppidanere, og man tør ikke i Præsternes strænge Raad mod 
H. og hans Venner fastslaa nogen Kamp mod det kristelige Liv i 
Menigheden og dets Bærere som Saadanne. Ved H.s Arrest 1804 
standsede de omvandrende Prædikanters Virksomhed, og naar den
efter hans Domfældelse blev gjenoptagen, fik den ikke paa langt 
nær den Udstrækning som tidligere, da man nu havde lært at holde 
sig de gjældende Love efterrettelig. At H.s Gjerning har haft ikke 
ringe Betydning for Menighedslivet paa forskjellige Steder i Norge, 
er overflødigt at tilføje. Dette gjælder dog næppe hans Skrifter -- 
samtlige af opbyggeligt Indhold --, hvori man efter den Maade, 
hvorpaa de bleve til, maa finde hans mundtlige Foredrag igjen. 
Naar man i dem finder Uklarhed i Retfærdiggjørelseslæren og 
Sakramentlæren, hænger dette sammen med hans pietistiske Standpunkt, 
der ogsaa gjorde ham og hans Venner til Modstandere af Herrnhuterne. 
Synet paa det kristelige Liv, der altid stillede sig for ham
som Krav mere paa Helliggjørelse end paa Trang til indgaaende 
Betragtning, Lov og Pris, tyder paa den praktiske Natur, og som 
saadan havde han ogsaa et klart Blik paa det borgerlige Samfundsliv. 
Dygtig i al forefaldende praktisk Gjerning kunde han ogsaa paa 
dette Felt fremkalde megen Dygtighed. Flere af de ved hans
Initiativ oprettede Fabrikker, Møller, Handelsforretninger overlevede 
ham, og i mange stille Kredse af hans Venner blev der Velstand
under alvorligt Arbejde og tarvelig Levemaade. For den politiske 
Udvikling i det norske Folk have disse Kredse ikke været uden 
Betydning, men for Kulturarbejdet i det hele have de været fremmede. 

S.J.Stenersen, H. N. H.s Liv, Virksomhed, Lære og Skrifter, 1827. 
A. C. Bang, H. N. H. og hans Samtid, 1874. 
Halvorsen, Norsk Forf. Lex.

D. Thrap.



Haugsted, Frederik Christian, 1804-66, Læge, 
var en Søn af Godsejer Niels Henrik H. og Johanne Kirstine f. Faaborg og 
fødtes paa Kroghenlund ved Svendborg 24. Marts 1804. Dimitteret 
fra Odense Skole i 1822 studerede han Lægevidenskab og tog 1827 
den kirurgiske, i 1828 den medicinske Examen. 1829 fik han 
Guldmedaillen for et anatomisk Prisspørgsmaal, 1831 erholdt han 
Licentiat-, 1832 Doktorgraden ved komparativ-anatomiske og fysiologiske 
Afhandlinger om Thymuskjertelen. 1831 deltog han i Konkurrencen
for et Lektorat i Farmakologi og Retsmedicin, s. A. blev han 
Distriktslæge i Kjøbenhavn og foretog kort efter en Studierejse til 
Frankrig, Holland og Tyskland, paa hvilken han særlig lagde sig 
efter pathologisk Anatomi og Øjenlægevidenskab; i det sidstnævnte 
Fag var navnlig Jüngken i Berlin hans Lærer. Hjemkommen blev 
han Medudgiver og Medredaktør af «Journal for Medicin og Kirurgi»,
publicerede en Fremstilling af Øjets Sygdomme og fik en betydelig 
Praxis ogsaa som Øjenlæge. 1840 blev han Censor ved den 
nyindrettede Lægeexamen, de følgende Aar holdt han som Privatdocent 
Forelæsninger over Øjenlægevidenskab og udgav Forelæsningerne 
i Trykken (1843). Sin flittige Forfattervirksomhed, der 
ganske vist kun var af kompilatorisk Karakter, udstrakte han ogsaa 
til ligefremme Oversættelser af fremmede lægevidenskabelige Værker, 
noget, som den Gang havde særlig Betydning af Hensyn til de 
ulærde studerende. Han døde 15. Dec. 1866. 1829 ægtede han 
Ane Marie Muusfeldt, f. Sommersted, Enke efter Cand. jur., 
Lieutenant og Gjæstgiver M. og Datter af Gjæstgiver S., og efter hendes 
Død (4. Nov. 1846) i 1852 Julie Susanne Plenge, Datter af Sognepræst 
i Hørsholm Johan Wilhelm P.

Smith og Bladt, Den danske Lægestand, 4. Udg.
Erslew, Forf. Lex.

Jul. Petersen.



Haurowitz, Harry Valentin Harald, 1799-1882, Læge,
var en Søn af Hosekræmmer Samuel Valentin med antaget Tilnavn 
Haurowitz og Henriette f. Berling og fødtes i Slesvig
By 16. Dec. 1799, Som Barn kom han med de fattige
Forældre først til Odense, senere til Kjøbenhavn
og bestemtes til barber-kirurgisk Uddannelse, men
blev paa Grund af sin tidlig viste Begavelse ved
M. L. Nathansons Understøttelse Student 1817 og
dyrkede derefter Medicinen. Herholdt interesserede
sig for ham og skaffede ham, skjønt Mediciner,
Skibskirurgposten paa et Togt til Vestindien,
ligesom han derpaa 1822-25 fungerede som medicinsk
Kandidat paa Herholdts Afdeling paa Frederiks
Hospital. 1823 tog han medicinsk Examen. 1825 kom han
som Epidemilæge til Hillerød paa Grund af den der
herskende Tyfusepidemi, men forlod snart derefter
Landet, følgende et Opraab til fremmede Læger fra
den russiske Regering. I Rusland gik han strax
fra Jødedommen over til den græsk-katholske Lære
og ægtede Hansine Inger Marie Prahl, f. Deramm,
daværende Adjunkt i Hillerød Samuel Christian P. s
separerede Hustru og Datter af Herredsfoged i Gjørding
og Malt Herreder Peter Lund D.

Efter absolveret Tentamen i St. Petersborg ansattes
han 1825 som Kredslæge i Gouvernementet Saratov og
virkede her, da Koleraen i 1830 første Gang ramte
Landet; han blev selv angreben af Sygdommen. I et
senere (1836) publiceret Skrift om Gouvernementet
Saratovs nosologiske Forhold har han beskrevet
Epidemien. 1831 fornyttedes han til en Stabslægepost
ved Søkadetakademiet i Zarskoje-Selo og gjorde
her Bekjendtskab med Storfyrst Constantin, som da
var Søkadet, ligesom med selve Kejser Nicolaus, og
derefter steg den indtagende og rigt begavede Mand
hurtig til bestandig højere og indflydelsesrigere
Stillinger. 1837 blev han Livlæge hos Storfyrsten,
den senere Storadmiral, og var bestandig dennes
højtbetroede Raadgiver og fortrolige. 1840 fik han
Æresdoktordiplomet fra Akademiet i St. Petersborg,
1845 erholdt han Titel af Statsraad. Ved stadig
at ledsage Storfyrsten paa dennes mange Sørejser
opnaaede han ikke alene talrige Udmærkelser ogsaa
i Udlandet (1847 blev han Kommandør af Danebrog),
men hans klare, videbegj ærlige og virksomme Aand
berigedes derved med mange videre Indsigter, særlig
i Flaade-Medicinalvæsenet, hvilke senere kom den
russiske Marine i høj Grad til gode, navnlig efter at
han 1854 var bleven Generalstabslæge for den baltiske
Flaade, og end mere, da han kort efter udnævntes til
Generalinspektør for Flaadens hele Sanitetsvæsen og
samtidig til virkelig Gehejmeraad. 1864 trak han sig
tilbage fra den aktive Tjeneste, vistnok nærmest paa
Grund af de kort forinden
indtrufne Begivenheder i Polen og den ved Storfyrst
Constantins Forhold som Statholder fremkaldte
Misstemning ved Kejserhoffet. Han tog Bolig i
Wien, men stod dog fremdeles til Disposition
for den russiske Regering og sendtes saaledes af
denne i 1865 til Nordamerika for at undersøge de
under Borgerkrigen foretagne Sanitetsreformer
i Unionshæren. Resultaterne af sin Rejse har
han offentliggjort paa Tysk i et Skrift, der er
blevet oversat baade paa Russisk og Dansk, og som
bidrog yderligere til at give ham en fremragende
Avtoritetsstilling paa det militære Medicinalvæsens
Omraade.

Storfyrst Constantins Datters Ægteskab med Grækenlands
Konge, senere ogsaa H.s stadige Sommerophold i
Gmunden, bragte ham i bestandig nøjere Forbindelse med
den danske Kongefamilie. Ved sit Besøg i Danmark i
1876 var han bleven Storkors af Danebrog, omtrent
samtidig med at han erholdt de højeste Ordener
baade i Rusland og andensteds. 1875 fejrede han
sit 50 Aars Tjenestejubilæum under de største
Æresbevisninger. Fremdeles fuldt usvækket paa Sjæl
og Legeme syslede han i Wien flittig med litterære
Arbejder. Saaledes publicerede han 1871 et større
naturfilosofisk Skrift: «Die organische Entwickelung
des Menschen nach den neuesten Naturforschungen». Han
døde i Gmunden 6. Juli 1882.

Smith og Bladt, Den danske Lægestand, 5. Udg. 
Illustr. Tid. Nr. 1190. 
Biogr. Lex. der hervorrag. Aerzte III. 
Thrap, Fam. Bonnevie, 2. Udg., S. 44 og 51.

Jul. Petersen.



Hauser, Conrad Caspar, 1743-1824, Handelsmand,
var født i Basel 16. Febr. 1743 af ret velstaaende
Forældre. Faderen, Rudolf H., døde 1766, Moderen,
Catharina f. Kønig, 1786. I en ung Alder drog
H. til Udlandet og skabte sig en god Stilling som
Kjøbmand i Marseille. Han ægtede 6. Marts 1768 en
Datter af Notarius publ. i Kjøbenhavn Rasmus Æreboe,
Karen Æ., f. 21. Sept. 1729 d. 13. Marts 1810, som
den Gang styrede Huset for Broderen Andreas Æ.,
der var Konsul i Algier. For Tjenester ydede den
danske Middelhavsflaade blev han 1776 paa Admiral
Hooglants Anbefaling udnævnt til kgl. dansk Agent
med Kommerceraads Rang, men paa Betingelse af, at
han oprettede et Handelshus i Kiel, hvad han efter
Sigende stod i Begreb med. Om end denne Plan ikke
realiseredes, fik han dog snart Lejlighed til at
indtræde i et anset dansk Handelshus, da Baron Iselin
1777 traadte tilbage fra sine Forretninger for at lade
dem gaa over til C. F. Iselin, H. og Frølich. 1778
blev H. udnævnt til Handelsadministrator for 
det nyoprettede kgl. danske oktroierede vestindiske
Handelsselskab, og 1816 valgtes han, trods sine 73
Aar, til Medlem af Direktionen for det asiatiske
Kompagni. 1823 blev han dog ikke længer gjenvalgt,
men Generalforsamlingen udtalte sin Anerkjendelse
af «hans ædle Velvilje og nidkjære Bestræbelser
for Kompagniets Tarv». 1812 udnævntes han til
Konferensraad.

Hvor dygtig en Handelsmand H. end var, skyldte han
dog sin Byggevirksomhed, at hans Navn i «Hausergade»
og «Hauserplads» er bevaret til Nutiden. Efter
Kjøbenhavns Bombardement 1807 udfoldede han nemlig
en meget betydelig Virksomhed for at opføre nye,
rummelige og sunde Boliger. Om man end ikke
nu kan dele Samtidens Betragtning af det store
Bygningskomplex som en Forskjønnelse for Byen,
af hjalp han dog herved et betydeligt Savn, som
Regeringen ved mange Midler søgte at raade Bod
paa. Imidlertid satte H. herved sin betydelige Formue
over Styr paa Grund af de kort efter Indtrædende
sørgelige Pengeforhold. -- H. satte efter Samtidens
Mode en særlig Ære i at være en «god Borger »
og var det i fuldt Maal, støttede mange humane
Formaal og omfattede sit nye Fædreland med et varmt
Hjærte. H. døde 14. Dec. 1824. Han havde anden Gang
ægtet Cecilia Marie Ludvigsen (f. 11i. Jan. 1768 d.
4. Avg. 1844), Enke efter Fuldmægtig i det vestindiske
Handelsselskab Peter L.

Rasm. Æreboes Autobiografi,  1889,  S. 241 f.

G. L. Grove.



Hausmann, Caspar Herman, 1653-1718, Officer,
blev født 10. Jan. 1653 i Segeberg og var en Søn
af Etatsraad, Amtmand Daniel H. og Margrethe Pape,
der senere blev adlet med Navnet Baronesse Løvendal,
fordi hun havde været Frederik III' s Frille og var
Moder til Ulrik Frederik Gyldenløve; C. H. H. var
saaledes en Halvbroder til denne indflydelsesrige
Kongesøn. H. deltog som ung Mand i den Skaanske Fejde: 
1675 som Kapitajn i Oertzens Dragonregiment,
1677 som Major og 1678 som Oberstlieutenant og
Chef for den Dragoneskadron, som han oprettede og
førte under Krigen, i hvilken han blev saaret ved
Rygens Erobring (Sept. 1678). 1679 var Han en Tid
Kommandant i Apen. Efter Krigen blev hans Eskadron
indlemmet i oldenborgske Infanteriregiment, hvori
han selv 1680 blev ansat som Chef for 4. Kompagni,
men s. A. blev han forflyttet til Akershuses Regiment,
og han tilbragte nu Resten af sit Liv i Norge. 1681
blev han Oberst og Chef for Regimentet. Hans nære
Forhold til Statholderen har vel ikke været uden 
Indflydelse paa, at han i en Alder af 28 Aar naaede
saa høj en Stilling. Gyldenløve og han oprettede
1687 og 1688 2 hvervede Regimenter i Norge. 1696
blev H. Brigadér og førte sit hvervede -- senere
søndenfjældske -- Regiment til Holsten, hvorfra det
dog allerede i Dec. vendte tilbage til Norge. 1703
blev han Generalmajor og regnedes paa den Tid til den
norske Armés dygtigste Førere. Det var især ham, som,
da den store nordiske Krig udbrød, søgte at formaa
de højstbefalende til en kraftigere Krigsførelse. Da
Løvendal fik Overkommandoen i Juli 1710, blev der
taget dygtigere fat, men Indmarchen i Sverige,
til hvis Gjennemførelse H. fik Kommandoen over et
flyvende Korps, blev dog, i Følge en kgl. Ordre,
ikke til noget dette Aar, lige saa lidt som
det længe forberedte Angreb paa Baahus Len blev
gjennemført 1711. H. var den eneste i Krigsraadet,
som tilraadede det. Overgeneralen omtaler ham som
tjenstivrig og fyrig, men alt for dumdristig i sine
Foretagender. 1709 blev han Ridder af Danebrog,
1711 Generallieutenant og Medlem af Slotsloven paa
Akershus. Da Løvendal, misfornøjet med Forholdene,
nedlagde Kommandoen og rejste til Udlandet, blev
H. 30. April 1712 kommanderende General i Norge. Han
udviklede stor Kraft og Energi i sin høje Stilling
og forstod at bringe Plan og Orden i de norske
Hærforhold. Krigen ulmede stadig og truede mere og
mere med at slaa ud i Flamme paa den norske Grænse,
men i Slutningen af 1715 var alt i Stand til Landets
Forsvar med de ringe Midler, der forefandtes. H. var
fuld af Iver og Længsel efter at maale Kræfter med
Carl XII, da han i Jan. 1716 blev afskediget fra sin
Stilling og udnævnt til Gehejmeraad (8. Febr.). Der
fortælles meget om Aarsagerne til dette Skridt
imod ham, men den ene er tilstrækkelig, at Kongen
ikke havde den fornødne Tillid til hans Evner som
Overgeneral under de truende, farefulde Forhold.

H. døde i Christiania 9. Sept. 1718. Han var gift med
Karen Toller (f. 1662 d. 1742), Datter af Assessor
og Assistensraad Niels T. og Kirsten Andersdatter
Tonsberg. H. indrettede Ejdsfos Jærnværk i Norge og
fik 1703 for 12 Aar Monopol paa Indførsel af Staal
og Anlæg af Staalværker. Han havde desuden Andel
i Aardals Kobberværk, som, da man fandt Gulderts
i Gruberne, blev solgt til og højt betalt af Kong
Frederik IV.

P. F. Rist.



Hausmann, Frederik Ferdinand, 1693-1757, Officer,
blev født 8. Marts 1693 og var en Søn af den
foregaaende. Allerede 
8 Aar gammel blev han udnævnt til Fændrik ved Prins Christians 
Regiment, og efter at have tilbragt et Aars Tid paa det kgl. 
ridderlige Akademi blev han 1710 Kapitajn ved Cicignons gevorbne 
Regiment. Han deltog som saadan i Krigen i Norge og særlig i
Forsvaret af Frederikshald 1718. 1719 blev han Kompagnichef ved 
Grenaderkorpset i Kjøbenhavn og Aaret efter Oberstlieutenant ved 
Akershuses Regiment. Hans Avancement var hidtil gaaet meget
hurtig, men fra nu af spores det, at hans Fader og hans høje 
Beskyttere vare døde. 1732 blev han Oberst og Chef for Regimentet 
i Christiania, hvor Hausmannsgade er opkaldt efter ham. 1745 blev 
han Generalmajor med Anciennitet fra 1742, og 1748 fik han sin 
Afsked, efter at han 5 Dage før -- 12. April -- var blevet udnævnt til 
Generallieutenant. Aaret efter blev han Ridder af Danebrog. Han 
døde i Christiania 21. Marts 1757 som sidste Mand af sin Slægt, 
i det hans Ægteskab (29. Dec. 1721) med Hedevig Cathrine f. 
Werenskjold (f. 24. Okt. 1702 d. 14. Dec. 1749) var barnløst. Hun 
var en Datter af Konferensraad Niels W. og Elisabeth f. de Tonsberg. 
H., der var Medejer af Ejdsfos Jærnværk og i det hele taget en
velhavende Mand, efterlod sig Legater til Christiania Fattigstiftelser.

P. F. Rist.



v. Haven, Elias Christian, 1754-1813, Præst, Numismatiker, 
var Søn af nedennævnte Professor Peder v. H. og blev født i Sorø 
28. Juni 1754, Student fra Kjøge 1771, Alumnus paa Elers' Kollegium, 
rejste senere til Kiel og Gøttingen paa det Vinstrup-Resenske
Stipendium, hvortil han, som hørende til Familien, var berettiget, tog 
Magistergraden 1783, var en Tid lang beskæftiget med Ordningen 
og Beskrivelsen af en Del af Grev Otto Thotts efterladte Bibliothek, 
men opgav dette Arbejde for at beskrive Grevens Samling af Mønter 
fra Oldtiden, Middelalderen og den nyere Tid samt af Medailler, 
hvilken Katalog udkom paa Latin i 2 Dele 1789-90. Afbrydelsen af 
Arbejdet paa Katalogen over Thotts Bibliothek førte til en Strid med 
Tilsynsmanden ved dette, Universitetsbibliothekar Elert (IV, 491), 
og der udkom fra begge Sider flere Stridsskrifter, affattede i en 
temmelig hvas Form med gjensidige Beskyldninger for Uhøflighed, 
v. H., der 1790-91 udgav en Udsigt over den gamle Kunsthistorie,
blev 1794 Præst i Bording og 1798 i Odden, hvor han døde 9. Avg. 
1813. 13. Avg. 1800 ægtede han Marie Elisabeth Lunn (d. 1860), 
Datter af Kapitajn Matth. Hansen L.

Nyerup, Lit. Lex.
C. F. Nielsen, Geistligheden i Oddens Pastorat S. 50 ff.

P. Brock.



v. Haven, Frederik Christian, 1727-63, Orientalist. 
Han var Søn af Lambert v. H., Kapellan og derefter Sognepræst i 
Vester Skjerninge, og Maren f. Wielandt og var født 1727 (døbt 
3. Juli i Odense). Han blev Student fra Odense Skole 1745,
theologisk Kandidat 1748, Magister 1750; lagde sig derpaa efter 
orientalske Sprog, som han studerede i Gøttingen under J. D. Michaelis. 
Paa dennes Anbefaling blev han udset til som sprogkyndig at 
deltage i den af den danske Regering foranstaltede Rejse til Orienten 
under C. Niebuhr. Med Titel af Professor tiltraadte han Rejsen 
1761, men døde undervejs i Mokka i Arabien 25. Maj 1763. Han 
synes for øvrigt ikke at have været dette Hverv fuldt voxen, hverken
hvad Kundskaber eller personlige Egenskaber angaar, og hans 
Bidrag til Rejsens Udbytte indskrænkede sig væsentlig til at lede 
Indkjøbet af de ret betydelige Samlinger af Manuskripter, især 
arabiske og hebraiske, der hjemsendtes til det store kgl. Bibliothek. 
Nogle Breve fra ham og Dagbogsoptegnelser ere trykte i «Literarischer 
Briefwechsel von J. D. Michaelis» II (Lpz. 1795).

Nyerup, Lit. Lex. 
Niebuhr, Reisebeschreib. v. Arabien. 
Kieler Blätter III, 1816, II. 17. 26.

Vilh. Thomsen.



v. Haven, Jens, 1696-1778, Præst, 
var født 14. Dec. 1696 i Odense, hvor hans Fader, Frederik Christian v. H. (Brorsøn til ndfr. nævnte Bygmester Lambert v. H.), var Præst ved Frue Kirke og
Vice-Stiftsprovst; hans Moder var Birgitte Cathrine Juulby. Han undervistes 
først i Hjemmet, kom 1709 med nogle af sine Brødre i Kost og til 
Undervisning hos en fynsk Landsbydegn, men blev 1711 sat i Odense
Skole og 1713 dimitteret fra Gymnasiet. Han tog theologisk Examen 
1715, hvorpaa han blev Decanus paa Klosteret og i nogle Aar var 
en søgt Manuduktør. Efter i 4 1/2 Aar at have været Huslærer i 
en adelig Familie rejste han udenlands og var borte i 3 Aar, i 
hvilken Tid han i Rostock erhvervede Magistergraden. 1728 blev 
han kaldet til Sognepræst for Vester Velling og Skjern i Viborg 
Stift og ægtede Aaret efter sin Formand Christen Høsts Enke, Elisabeth 
f. Frausing, der døde 1772; han overlevede hende til 29. Maj
1778, da han havde været Præst i 50 Aar mindre end 1 Maaned. 
De havde ingen Børn sammen, men han tog sig med faderlig Omsorg 
af hendes Børn af første Ægteskab, hvilke han underviste og 
selv dimitterede; dette har maaske givet Anledning til, at hans 
Præstegaard efterhaanden blev til en Kostskole, saaledes som det 
ikke var ualmindeligt i det 18. Aarhundrede; over 60 unge 
Mennesker skulle være vejledede og til Dels dimitterede af ham. Sin 
forholdsvis ikke ubetydelige Formue testamenterede han til Legater, 
dels til fattige i Sognene, dels til Præsteenker, dels til Studenter,
ligesom han betænkte trængende Venner.

Giessing, Jubel-Lærere II, 2, 133 ff.
Wiberg, Alm. Præstehist. III,  517.

Vilh. Bang.



Haven, Jens, 1724-96, Missionær, 
var en Gaardmandssøn fra Vust Sogn i Han Herred. Han blev født 23. Juni 1724. I Landsbyskolen vakte han Opmærksomhed ved sit gode Nemme, 
men Sognets stærkt pietistiske Præst, Mag. Andreas Langgaard, 
var ikke tilfreds med hans selvglade Væsen og sagde en Gang under
Konfirmationsforberedelsen til ham: «I Hovedet har du nok, 
Jens, men det er ogsaa alt det, du har». Disse Ord gjorde et vist 
Indtryk paa Drengen, men i flere Aar forholdt han sig dog kun 
spottende og uvillig over for den pietistiske Vækkelse, der bredte 
sig i Sognet, og han tænkte endog paa ved Lejlighed at skyde 
Pastor Langgaard. Men da han en Dag blev sendt hjem fra 
Marken, blev han overfalden af et heftigt Uvejr, og Lynet slog 
ned tæt ved ham uden at gjøre ham Skade. Efter denne Oplevelse 
blev han helt forandret. Da han kort efter kom til Kjøbenhavn
for at lære Snedkerhaandværket, holdt han sig til de vakte i 
Hovedstaden, og da han havde udlært (1748), rejste han til Herrnhut 
for at søge Optagelse i Brødremenigheden. Der traf han Præsten 
fra Vust, som ogsaa søgte Fred for sin Sjæl ved at slutte sig
til Grev Zinzendorfs Kreds.

Under Opholdet i Herrnhut fattede H. den Beslutning at gaa 
ud som Missionær, og da han 1752 hørte, at en Herrnhuter, Broder 
Erhardt, var bleven myrdet af Eskimoerne paa Labrador, følte han 
et stærkt Kald til paa ny at tage Missionsgjerningen op blandt
dette vilde Folk. En Landsmand, Jeppe Nielsen, der opholdt sig 
i Herrnhut, lovede at følge med ham paa den farlige Rejse, men 
foreløbig var der ingen Udsigt til Virkeliggjørelsen af denne Plan. 
1758 maatte H. drage til Lichtenfels i Grønland, men under 
Missionsarbejdet der kunde han ikke glemme Labrador. Da han 1763 
var paa et Besøg i Herrnhut, blev det ved Lodkastning afgjort, at 
han ikke skulde vende tilbage til Grønland, og da han ved at tage
Varsel af Losungsbogen stødte paa i. Sam. 14, 7: «Gjør alt det, 
som er i dit Hjærte!» følte han en endnu stærkere Drift til at gaa 
til Labrador. 
I Febr. 1764 kunde han endelig med Menighedens Velsignelse 
og Anbefaling til Kommandanten i St. Johns rejse til New-Foundland, 
og fra St. Johns naaede han en Septemberdag i 1764 Labrador 
paa en irsk Fiskerbaad. Det første Møde med Eskimoerne syntes
at varsle godt, og efter at have givet Løfte om snart at 
komme igjen sejlede han tilbage til New-Foundland og der fra til 
England. Da det engelske Handelsselskab ventede sig store Fordele 
for Handel og Fiskeri af den paatænkte Mission paa Labrador,
opmuntrede det H. til ved Brødremenighedens Hjælp at faa Missionsarbejdet 
der organiseret, og 1765 blev der til Labrador afsendt en 
Fregat, som foruden H. tillige medførte 2 Tyskere, Hill og Schløzer, 
og den danske Præst C. L. Drachardt (IV, 318). Først efter mange
vanskelige Underhandlinger og gjentagne Rejser til Evropa lykkedes 
det H. at faa Missionen rigtig i Gang og at skaffe den fornødne 
Støtte, men saa længe hans legemlige Kræfter sloge til, holdt 
han ud paa den vanskelige Post, og Eskimoerne lærte bedre og 
bedre at skjønne paa «Jensingoak» (lille Jens). 1784 var den
nidkjære Missionærs Helbred imidlertid saa nedbrudt, at han maatte 
søge Hvile i Herrnhut, og der levede han endnu 12 Aar, de sidste 
6 som helt blind. Han døde 16. April 1796. 11. April 1771 var han 
i England bleven viet til «en engelsk Søster».

Evang. Missionstid. (Christiansfeld) for Febr. 1845. 
Wiberg, Alm. Præstehist. II, 221.

Fr. Nielsen.



v. Haven, Lambert, 1630-95, Bygmester og Maler, 
Søn af Skildreren Salomon v. H. og født i Bergen 16. April 1630. Allerede i 
1653 var han kgl. Bygmester og siden 28. Maj s. A. gift, og endnu 
s. A. rejste han, ledsaget af sin Broder Michael og formodentlig 
ogsaa af sin unge Kone, for kgl. Regning til Italien for yderligere 
at uddanne sig. Vistnok med flere og lange Afbrydelser var 
han i Udlandet 15-16 Aar; fra 1669 eller 1670 er han igjen til 
Stadighed hjemme og har strax stor Medbør: skjønt der var flere 
andre ældre kgl. Bygmestre, som Evert Jansen og Hans Steenwinkel,
forfremmedes v. H. snart efter sin Hjemkomst til Generalbygmester 
(1671), blev Inspektør over Kongens Malerier og Billedhuggerarbejder 
og fik en aarlig «Besoldning» af 1500 Rdl. K., en den Gang meget
betydelig Løn. Som Generalbygmester havde v. H. nok at tage vare, 
baade med selv at arbejde for Hs. Maj. og med paa Kongens 
Vegne at slutte Akkorder med Hoffets forskjellige Haandværkere 
og Kunstnere, endog med Stempelskærerne. Efter kgl. Ordre af 
1670 havde Hans Steenwinkel gjort Planen og forfærdiget Modellen, 
efter hvilken Kjøbenhavns Nørreport skulde opføres, men næste Aar 
kom de raadende paa andre Tanker, og det overdroges v. H. at 
udarbejde en ny Plan og gjøre Tegninger til nævnte Port, som saa 
opførtes efter disse. I 1673-75 gjorde v. H. og Joh. Franck (V, 270) 
en stor og dyr Stenfontæne til Jægersborg Hundegaard; den kostede
ikke mindre end 1240 Rdl. K., af hvilken Sum Franck, som udførte 
Arbejdet, kun fik den mindste Del; i 1674 ombyggede v. H. Porthuset 
paa Jægersborg,  og i 1682 paabegyndte han sit Hovedværk, 
Frelsers Kirke paa Christianshavn. Grundstenen til Kirken blev lagt 
19. Okt. 1682, men Indvielsen fandt først Sted 19. April 1696, et 
Aars Tid efter v. H.s Død. (Taarnet er af langt senere Datum og 
opført af Thurah.) -- Som Maler var v. H. ligeledes virksom for 
Kongen og Hoffet: til Jægersborg gjorde han en Apollo, en Mars, 
en Minerva og en Hercules, alle lige store; end videre det danske 
Rigsvaaben til Rosenborg, Christian V i Salvingsdragt, H. Løvenhjelms 
Portræt osv. I 1671 sluttedes der Kontrakt mellem Universitetet 
og v. H. om «et Kontrafej» til en Altertavle i Trinitatis Kirke 
(Alteret her ødelagdes i Byens Brand 1728). 

v. H. blev en anset og velhavende Mand. Da i 1680 Terrænet 
mellem Stormgade og Ny Kongensgade blev bebygget, slog v. H. sig 
ned der og opførte rimeligvis selv sit senere Vaaningshus, det 
nuværende Harboeske Fruekloster i Stormgade. Hvad hans første 
Hustru hed, og naar hun døde, vides ikke; 17. Nov. 1674 ægtede 
han Anne Pedersdatter Slange (f. 1653), med hvem han fik en 
Hoben Børn, mindst n. v. H. døde i Kjøbenhavn 9. Maj 1695. 
Han efterlod sig en Del Malerier og Kobberstik, som afkjøbtes 
hans Enke for kgl. Regning, og som kom henholdsvis paa Kunstkammeret
og det kgl. Bibliothek. Hans Enke hensad i gode Kaar 
og døde først 1729.

Kbhvns Skilderi 1829, S. 1363. 
Weilbach, Konstnerlex. 
Tilskueren 1890, S. 96.

F. J. Meier.



v. Haven, Michael, --1660--, Maler, 
Broder til foranstaaende, var født i Bergen og blev ligesom Broderen Lambert 1653 sendt 
til Udlandet for kongelig Regning. Han var borte en halv Snes 
Aar og blev snart efter sin Hjemkomst (1664) af Frederik III udnævnt
til Mathematicus og Ridsemester paa Sorø, men ved 
Akademiets Nedlæggelse det følgende Aar mistede han denne Stilling. 
Han kom snart i Nød og Trang, men opnaaede 1676 at blive 
indført i Hofrullen, &#596;: lønnet af Kongens Kasse som Hofkunstner. 
Han skal desuden, meldes der, have været Slotsforvalter paa 
Frederiksborg (denne Efterretning er uden Tvivl falsk) og til sidst (1676) 
være flyttet til Landsbyen Uggerløse og død der. Hans Dødsaar
kjendes ikke, men han maa vistnok være død inden 1685, da han 
ikke findes opført paa den første bevarede Fortegnelse (af 1685) 
over de af Kongens Kasse lønnede Hofkunstnere. Sidste Gang, 
han bestemt kan paavises, er 1683, da han udførte et Billede, en 
Engel med Krone, til Frederiksborg. Der nævnes kun grumme faa
Arbejder af v. H.: et stort Billede af Processionen ved Souverænitetsakten 
1660 og nogle Altertavler, der dog ikke kunne paavises. 
Han havde 1660 ægtet Anne Pedersdatter (d. 1672).

F. J. Meier.



v. Haven, Niels, 1709-77, Sprogmand. 
Han er født 8. Sept. 1709 i Odense og Broder til ovennævnte Jens v. H. (d. 1778). 
Moderen var en Søsterdatter af Niels Slange, efter hvem Niels v. H. er 
opkaldt. 1729 blev han Student, 1732 Hører i Odense, 1734 Cand. 
theol., 1744 Magister, 1751 Professor designatus ved Gymnasiet i 
Odense, 1757 virkelig Professor i Græsk sammesteds. 24. Juli 1754 
ægtede han Christiane Grüner (d. 23. Nov. 1782), Datter af Elias 
Christian G., resid. Kapellan til St. Hans Kirke i Odense. De 
havde 9 Børn. Han døde 4. Avg. 1777. -- N. v. H. udgav 1741
«Et lidet orthografisk Lexikon», indeholdende et Udvalg af det 
danske Sprogs mest almindelige Ord. Det er ikke noget betydeligt 
Skrift; men det har dog Betydning den Dag i Dag, navnlig derved, 
at det ikke alene giver Ordenes skrevne Form, men ogsaa oplyser 
om deres Form i det daglige Omgangssprog. I dette Skrift foreslog 
v. H. nogle faa ubetydelige Forandringer af den traditionelle 
Orthografi, blandt andet Brugen af smaa Begyndelsesbogstaver ved 
Substantiver, hvilket gav Anledning til et plumpt Angreb af Th. 
Clitau i Wielandts «Lærde Tidender» (1741, Nr. 41). Heraf udspandt 
sig en hidsig Pennefejde, der endogsaa foranledigede Clitau til at 
indgive en Klage til Konsistorium, uden at han dog derved opnaaede 
noget Resultat. Denne «orthografiske Krig» blev den ydre Foranledning 
til, at Høysgaards første grammatikalske Afhandling saa Lyset.

Bloch, Den fyenske Geistlighed I, 543. 763. 
Nyerup, Lit. Lex. 
N. M. Petersen, Den dsk. Lit. Hist. IV, 367 ff. 
Stolpe, Dagspressen i Danmark IV, 142. 

P. K. Thorsen.



v. Haven, Peder, 1715-57, Theolog, 
sidstanførtes yngre Broder, blev født i Odense 9. Avg. 1715, Student 1731 og tog 
Attestats 1734. Snart efter drog han til Udlandet, først til Tyskland, 
derefter i Sommeren 1736 til Rusland og blev efter nogen 
Tids Forløb Sekretær og Prædikant hos Nordmanden Admiral 
Peter Bredal (III, 36), der var øverstbefalende over den asovske 
Flaade i Russernes Krig mod Tyrkerne. Efter Hjemkomsten, som 
blev fremskyndet i Anledning af Faderens Død 1739, tog han 
Magistergraden i Kjøbenhavn 1740, rejste  saa til Holland og 
Tyskland til 1742 og udarbejdede derefter sin «Rejse i Rusland» (1743, 
2. Udg. 1757), som er et dygtigt og velskrevet Arbejde, der nød 
den Ære at ledsages af anbefalende Forord af Holberg. Han 
levede en Tid hjemme i Odense, og fra dette Ophold stammer 
hans «Anfangsgründe der dänischen Sprache» (1744, 2. Udg. 1753), 
hvori han tager særligt Hensyn til Svensk og søger at vise, at 
Dansk, Norsk og Svensk godt kunne betragtes som et og samme 
Tungemaal. Men da Grammatikken udkom, var han allerede borte
fra Landet igjen. I Slutningen af 1743 havde han modtaget 
Ordination for at gaa som Legationspræst til Rusland, og her forblev han 
da til 1746. Ved dette sit andet Ophold i Zarens Land forøgede
v. H. yderligere sit Kjendskab til Folket og dets Tilstande, og 
Resultatet heraf er nedlagt i hans «Nye og forbedrede Efterretninger 
om det russiske Rige» (2 Dele, 1747), som er oversat saa vel paa 
Russisk som paa Fransk. Da Sorø Akademi gjenoprettedes 1747, 
blev han Professor theologiæ her og tillige Sognepræst i Sorø. Ved 
Indvielsesfesten 26. Juli s. A. i Kongens Nærværelse indledede han 
Festlighederne ved sin Prædiken, som senere blev trykt i «Prædikener» 
(1752). Den theologiske Doktorgrad erholdt han 1749 ved 
Jubelfesten for det oldenborgske Kongehus. 1754 blev han tillige 
Provst. Paa Sorø Akademi læste han over Kirkehistorie, Dogmatik 
og Moral og udgav 1756 et fuldstændigt theologisk System, det 
første paa Modersmaalet («Om Theologien»), men rigtignok spækket
med en Mængde Særheder. Han døde, kun 42 Aar gammel, 8. Avg. 
1757 og efterlod som Enke Mariane f. Grüner (d. i Kjøbenhavn 
8. Juli 1799 i sit 81. Aar), ældste Søster til Professor Niels v. H.s 
Hustru. Sønnen Elias Chr. v. H. er nævnt ovenfor.

Nyerup, Lit. Lex.
Hundrup, Doctores theol. S. 42.
(Norsk) Hist. Tidsskr. 2. R. IV, 444.
Bloch, Den fyenske Geistligheds Hist. I,  7 70 f.

A. Jantzen.



Havstein, Jørgen Peter, 1812-75, Amtmand, 
fødtes 16. Febr. 1812 paa Handelspladsen Hofsós i det nordlige Island; Forældrene 
vare Kjøbmand Jacob Havsteen og Maren f. Birch. H. dimitteredes 
1835 fra Skolen paa Bessastaðir og tog 1840 juridisk Examen ved 
Kjøbenhavns Universitet. Efter at have været ansat i Rentekammeret 
udnævntes han 1845 til Sysselmand i Norder Múla Syssel i det østlige 
Island, hvorfra han 1850 befordredes til Amtmand over Nord- 
og Østamtet, fra hvilket Embede han erholdt Afsked 1870. De 
følgende Aar, indtil sin Død 24. Juni 1875, boede han paa den 
nær ved Amtmandssædet liggende Gaard Skjaldarvik i Øfjord Syssel. 
Kongevalgt Medlem af Altinget var H. 1853, men deltog ellers ikke 
i det politiske Liv. Derimod spillede han en stor Rolle i den 
bevægede Faareskabstid 1856 og følgende Aar. I Overensstemmelse 
med den islandske Befolknings Flertal og særlig Beboerne af de 
ham underlagte Landsdele, men i Modstrid med den af Regeringen 
valgte Fremgangsmaade, gjorde han sig til Talsmand for Nedslagtnings- 
og Afspærringsprincippet imod Kurmethoden, gjennemføre
paa eget Ansvar 1858 Nedslagtning i de truede Egne mod Nordvest 
(Hunavatns Syssel) og lod til videre Raadslagning afholde et 
6 Dages Møde af Udsendinger fra alle Amtets Sysler, der gave ham 
deres fulde Tilslutning (se herom «Tíðindi frá amtsfundinum á 
Akureyri 1858»). -- H. var, hvad Ovenstaaende vidner om, en 
energisk Mand, men noget uberegnelig, af et kolerisk og vanskeligt 
Temperament. Han var 3 Gange gift. -- En Søn af H. i 3. Ægteskab, 
med Præstedatteren Kristiana Gunnarsdatter, er Hannes H. 
(f. 4. Dec. 1861; Landshøvdingssekretær), der regnes blandt de 
lovende yngre islandske Digtere.

Heimdallur 1884, Nr. 9 f.
Borgfirðingur, Rithöfundatal.

Kr. Kaalund.



Haxthausen, Anton Wolf Friherre, 1647-94, Hofmand,
fødtes i. Juni 1647 paa sin Slægts gamle Sæde Tienhausen i det 
paderbornske; hans Forældre vare Wolf Friherre H. til Eisborn og 
Mechtilde Sophie v. Hanxleden. 7 Aar gammel sendtes han til 
det oldenborgske Hof, hvor han tjente som Page indtil Grev Anton 
Günthers Død (1667) og nød en omhyggelig Opdragelse; særlig 
uddannede han sig i Ridekunsten, hvori han naaede en høj Grad 
af Fuldkommenhed. 1669 drog han til Danmark og fik Ansættelse 
som Hof- og Jagtjunker hos Frederik III, hos hvis Dronning H.s 
Faders Stifmoder havde været Hofmesterinde. Han avancerede nu 
hurtig; 1670 blev han Forskærer, 1671 Ridejunker, s. A. Staldmester, 
1672 Kammerjunker, 1679 1. Staldmester og 1680 Overstaldmester; 
1684 hædredes han med Danebrogsordenen. Denne Karriere viser, 
i hvor høj Yndest H. stod hos Christian V, til hvis nærmeste 
Omgivelser han hørte saa vel i Fred som i Krig;
hans Omhu for at forsyne Kongens Stald med smukke
Heste, hans Dygtighed i at arrangere Karrusseller og
udmærkede Virksomhed ved Fornyelsen af det berømte
Stutteri paa Frederiksborg maatte nødvendigvis tiltale
en Konge som Christian V, der fattede saadan Tillid
til H., at han ogsaa anvendte ham i Gesandtskaber til
forskjellige tyske Hoffer. 1687 var han saaledes som
Envoyé extraordinaire i Dresden, Celle, Hannover,

Wolfenbüttel og Wien; 1688 sendtes han til Berlin,
hvorhen han atter gik 1690 for som Envoyé at afløse
Chr. v. Lente hos Kurfyrsten, hvem han fulgte paa
Felttoget i Brabant. 1692 tiltraadte H. Embedet
som Overlanddrost i Oldenborg og Delmenhorst, der
skylde ham mange gode og nyttige Indretninger. Den
paafølgende Vinter var han atter paa sin Post i
Berlin, og 1694 gik han først til Brandenborg og der fra til 
Sachsen; syg vendte han tilbage til Berlin, og ved en temmelig
pludselig Død bortkaldtes han 19. Nov. H. havde
6. April 1689 ægtet Dorothea Justina Grevinde
Aldenburg (f. 6. Jan. 1663, d. 27. Dec. 1735 i
Oldenborg), Datter af Antonius Greve A. (s. I,
174). Med sin Hustru fik H., der 1688 havde tilkjøbt
sig Familiegodset Tienhausen, Halvdelen af Marskgodset
Nienfelde i Oldenborg.

H. synes, hvad der taler til hans Ære, ikke at have
gjort sig sit nære Forhold til Kongen saa indbringende
som flere af hans samtidige; de Lønninger, han
oppebar i sine Embeder, ere ikke overdrevne. I
det hele taget vidne de Træk af hans Færd, som ere
komne til vor Kundskab, til Gunst for hans Karakter;
hans mandige og rolige Optræden over for den iltre
og anmassende engelske Gesandt Molesworth, der
gjentagne Gange væltede sig ind paa ham, er saaledes
i høj Grad sympathetisk. Hans Hustru, der 1695 blev
Overhofmesterinde hos Dronning Charlotte Amalie,
som meget elskede sin «liebstes Dörtgen», var en
ualmindelig dannet og elskværdig Personlighed;
1705 nødte Svagelighed hende til at opgive sin
Hofstilling.

O. H. Moller, Nachr. von dem Geschlecht derer v. Haxthausen S. 12 ff. 
Danmarks Adels Aarbog 1887, S. 176 f. 
Brasch, Molesworths Skrift «An account of Denmark» S. 131 ff. 
Nyt hist. Tidsskr. II, 183. 
Brasch, Vemmetoftes Hist. II, 52 ff. 61 f.

G. L. Wad.



Haxthausen, Carl Ulrik Emil, 1807-89, Officer, 
er født 10. Okt. 1807 i Kiel; hans Fader var nedennævnte
Generalmajor Frederik Julius H. (d. 1834). 14 Aar
gammel traadte han ind i Hæren som Volontær, blev
strax efter Artillerikadet og i 1823 
Stykjunker, medens han efter aflagt Officersexamen
blev Sekondlieutenant i Artilleriet med
Aldersorden fra Jan. s. A. 1828 blev han
Kammerjunker. Premierlieutenants Karakter erholdt
han 1833, selve Graden først i 1837, men blev saa
til Gjengjæld Kapitajn i 1841. Da Krigen udbrød i
1848, erholdt han Befaling over et Halvbatteri,
som skulde forsvare Lille Bælt, men blev i Juni
s. A. Chef for 6. Batteri, hvormed han paa ærefuld
Maade deltog i Kampen ved Ejstrup det følgende
Aar samt i Fægtningerne ved Alminde og Vejle,
hvornæst han deltog i Ryes Tilbagetog. I 1850
udmærkede H. sig særligen i Slaget ved Isted, i
det han med sine 8 Kanoner i lang Tid stod ene mod
Fjendens 24. I 1852 fik han det Hverv at overrække
Kejser Nicolaus af Rusland et Espingolbatteri som
Gave fra Kong Frederik VII. H. forfremmedes til
Major i 1854, ansattes 2 Aar senere som Kommandør
for Artilleribrigadestaben, udnævntes 1857 til
Kammerherre, fik i 1860 Oberstlieutenants Karakter
og opnaaede Aaret efter denne Grad samtidig med at
blive Kommandør for 1. Artilleriregiment. Da Carl XV i
Sommeren 1862 gjæstede Kjøbenhavn, var han attacheret
hos denne Fyrste.

Ved Krigens Udbrud 1864 var H. Chef for Hærens
Reserveartilleri og blev, efter at Hæren var ankommen
til Dybbølstillingen, kommanderende Artilleriofficer
i denne, indtil Sygdom 17. Marts nødsagede ham til at
træde tilbage. Som Paaskjønnelse af sin Virksomhed
benaadedes han med Kommandørkorset af 1. Grad af
Danebrog og erholdt tillige Obersts Karakter. Ved
Reduktionen i Dec. s. A. afskedigedes H. i Naade af
Krigstjenesten og erholdt i 1886 et nyt Afskedspatent
som Generalmajor. - H., der forblev ugift, var en
nobel Personlighed, som lige indtil sin Død, 9. Maj
1889, følte sig stærkt knyttet til sit gamle Vaaben.

Nationaltid. Nr. 4983.

P. N. Nieuwenhuis.



Haxthausen, Christian Frederik Greve, 1690-1740, Officer, 
var Søn af ovennævnte Anton Wolf H. og
født 19. Juli 1690. 18 Aar gammel blev han Fændrik
ved Prins Georgs og Aaret efter Sekondlieutenant
ved Prins Carls Regiment i Nederlandene. Allerede
1711 blev han Kapitajn, men kom snart efter hjem,
i det han blev ansat ved Fodgarden og tillige som
Kammerjunker hos Enkedronning Charlotte Amalie. 1716
blev han Major og endnu s. A. Oberstlieutenant ved
v. d. Lühes (siden Johannsens) hvervede Regiment,
med hvilket han deltog i de følgende Aars Felttog i
Norge, bl. a. i Hølandsaffæren og siden som Chef for
Soldatesken paa den 
norske Skjærgaardseskadre. 1718 udnævntes han til Oberst og Chef 
for 1. throndhjemske Infanteriregiment og tog 1719 Del i Indfaldet 
i Baahus Len. Strax efter Freden 1720 blev H. forsat til Danmark 
som Chef for Aarhus Stifts nationale Infanteriregiment, som han 
endnu s. A. byttede med østsjællandske nationale Dragonregiment. 
1730 blev han Chef for Dronningens Livregiment, men beholdt dette 
ikke engang et Aar, i det han efter kort forinden at have faaet 
Kammerherrenøglen ved Nytaar 1731 blev Deputeret i Landetatens 
Generalkommissariat. 1735 fik han Danebrogsordenen og arvede 
s. A. efter sin Moder Godset Nienfelde i Oldenborg (af Slægtens
Stamgodser havde han tidligere arvet Tienhausen, Hemsen og 
Eisborn); 1736 blev han derhos optaget i Grevestanden, med et efter 
Moderens, det aldenburgske, dannet Vaaben, og udnævnt til 
Overlanddrost i Oldenborg, hvilken Post netop var bleven ledig. Her
døde han allerede 26. Dec. 1740.

29. Avg. 1721 havde han ægtet Margrethe Hedevig Juel, 
f. 24. Febr. 1702 i Governolo i Italien, hvor hendes Fader, senere 
Generallieutenant Gregers J. til Eriksholm, da opholdt sig ved 
Hjælpetropperne. Hun blev 1745 Hofmesterinde for Kronprinsens Børn og
dekoreret med l'union parfaite; d. 19. Febr. 1752 paa Christiansborg.

O. H. Moller, Nachr. von dem Geschlecht derer v. Haxthausen. 
Danmarks Adels Aarbog 1887, S. 177.

H. W. Harbou.



Haxthausen, Christian Ove Greve, 1777-1842, Overhofmarskal, 
Herre til Tienhausen i Westfalen, var Søn af nedennævnte 
Gehejmestatsminister G. C. Greve H. (d. 1802) og fødtes 
26. Maj 1777 i Flensborg, hvor Faderen den Gang var Amtmand. 
Fra Barndommen af bestemt for Soldaterstanden traadte han, efter
1783 at være udnævnt til Sekondlieutenant og 1791 til 
Premierlieutenant, i sit 19. Aar til Tjeneste ved Livgarden til Fods, blev 
1796 Stabskapitajn og 1803 Kompagnichef. 1809 forsattes han til 
danske Livregiment til Fods som Major, ved hvilket Regiment han 
derefter forblev -- fra 1816 som Oberstlieutenant --, indtil han 
1826 overgik til aktiv Hoftjeneste som Hofmarskal og samtidig sattes 
à la suite i Armeen som Oberst; 1828 erholdt han Afsked som 
Generalmajor. Ved Overhofmarskal Hauchs Død 1838 overdroges 
H. Hofbestyrelsen; 1840 udnævntes han til Overhofmarskal. Da 
han 18. Sept. 1842 vilde begive sig fra sine Aftrædelsesværelser paa 
Christiansborg Slot ad den forholdsvis mørke Stentrappe, der fører
til dettes Hovedport, snublede han og faldt for over, hvorved han 
erholdt en betydelig Læsion i Hovedet, saa at han døde den 
paafølgende Nat. Han var ugift og den sidste Greve H. 1810 blev 
han Kammerherre, 1828 Kommandør af Danebrog og 1836 Storkors. 
Under Ordenskapitlet blev han Underfører ved Drabantkorpset 1809,
Ordensskatmester 1834, Ordensmarskal 1840. 

Becker, Orion, Qvartalskr., I, 161 ff.

C. L. Løvenskiold.



Haxthausen, Clemens August Baron, 1738-93, Officer,
født 17. Dec. 1738 i Oldenborg, Søn af ovennævnte Christian Frederik 
Greve H. (d. 1740), blev 1754 Sekondlieutenant og 1760 Kapitajn 
i Livgarden til Fods, 1768 Oberstlieutenant ved Kronprinsens 
Regiment og 1769 Premiermajor -- hvilket den Gang tillige vilde
sige højstbefalende -- ved Livgarden til Fods. Samme Stilling 
beklædte han i Dec. 1771, da Struensee, der tidligere paa Aaret 
havde opløst Hestgarden, udstedte den for ham selv skæbnesvangre 
Kabinetsordre, i Følge hvilken der af Fodgardens 5 Kompagnier 
skulde dannes i Grenaderkompagni ved hvert af de i Kjøbenhavn
garnisonerende Infanteriregimenter. Under det nu i den Anledning 
paafulgte Mytteri af de menige Gardere synes H.s saa vel som de 
øvrige Gardeofficerers Holdning at have været loyal og ulastelig, 
men i øvrigt var han af Struensees Omgivelser mistænkt for at 
høre til de konspirerende og at være vunden af Enkedronningen. 
Særlig Belønning tilfaldt der ham dog ikke efter Omvæltningen, 
naar undtages, at han 1773 blev Kommandør for den gjenoprettede 
Livgarde og 1774 hvid Ridder. 1777 udnævntes han til Generalmajor; 
Kammerherre var han fra 1766. Da Regeringsskiftet 1784 
forberedtes, sluttede han sig til Kronprinsen, og det var overdraget 
ham med Gardebataillonen at haandhæve Ordenen i Hovedstaden, 
hvis Tumult mod Forventning skulde opstaa. Aaret efter fratraadte
han Kommandoen over Gården og blev i det Sted Chef for sjællandske 
Infanteriregiment og Kommandant i Kjøbenhavn; 1789 blev 
han Generallieutenant. H. var 3 Gange gift: 1. (20. Sept. 1765) 
med Charlotte Amalie f Baronesse Wedel-Jarlsberg (f. 27. Juli 1749 
d. 29. Nov. 1771); 2. (24. Avg. 1774) med Dorothea Sophie f. Schack-Rathlou 
(f. 25. Juli 1757 d. 11. Jan. 1778) og 3. (22. Juni 1792) med 
Christine Caroline f. Komtesse Holstein-Ledreborg (f. 28. Febr. 1772 
d. 11. Dec. 1852). Han døde i Kjøbenhavn 29. Jan. 1793.

S. A. Sørensen.



Haxthausen, Frederik Gottschalck (Maximilian), 1705-70, Officer, 
var født i Maastricht 4. Sept. 1705, medens hans Fader, 
Arnold Ludvig H. (d. 1730 som Oberstlieutenant), tjente ved 
Hjælpetropperne i Holland. 11 Aar gammel blev han Kadet, 1719 
Fændrik ved fynske nationale Infanteriregiment, hvor Faderen da 
tjente, 1720 Sekondlieutenant, 1722 forsat til Prins Christians
(hvervede) Regiment, 1726 Premierlieutenant, kom 1733 til Fodgarden 
og blev 1741 Kapitajn ved denne. 1747 udnævntes han til Chef 
for Landkadetkompagniet og Overfører for Drabantgarden, hvilke 
Poster i lang Tid vare forenede; samtidig fik han Karakter som
Major, 1749 som Oberstlieutenant og 1754 som Oberst (Anciennitet 
fra 1750). Ved Kadetkompagniet fik han 1757 indført en «forbedret 
Indretning», i Følge hvilken der bl. a. holdtes ugentlige Forelæsninger 
for Garnisonens Officerer og Underofficerer, der ønskede at 
uddanne sig videre. 1760 blev H. Chef for Garnisonsregimentet 
og ved dettes Ophævelse 1764 for 1. oplandske Regiment, 1768 
Generalmajor og Kommandant paa Frederikssten, hvor han døde 
4. Jan. 1770. -- Gift 18. Dec. 1737 med Juliane Dorothea v. Eldern
(f. 29. Okt. 1719, d. 13. Juli 1790 i Roskilde), Datter af en tidligere 
Kadetchef, Oberst Woldemar Ernst v. E.

Danmarks Adels Aarbog 1887, S. 181.

H. W. Harbou.



Haxthausen, Frederik Gottschalck (kaldt den yngre), 1750-1825, Officer, 
Søn af ovfr. nævnte Generalmajor Frederik Gottschalck 
H. (d. 1770), er født i Kjøbenhavn 14. Juli 1750. Han 
blev, 6 Aar gammel, indskreven som Landkadet og udnævntes i sit 
11. Aar til Fændrik i Prins Frederiks Regiment, hvor han 1763 
avancerede til Sekondlieutenant, 1771 til Premierlieutenant. 1779
blev han, som 1776 var bleven Kammerjunker, Kapitajnlieutenant i 
søndenfjældske Infanteriregiment, s. A. Kapitajn, Aaret efter titulær 
Generaladjudant, 1788 Major og tjenstgjørende Generaladjudant hos 
Prins Carl af Hessen, øverstbefalende for den norske Hær, der 
rykkede ind i Sverige. H. fik under dette korte Felttog, i hvilket 
Forplejningsvæsenet funktionerede meget slet, Lejlighed til paa 
dette Omraade at lægge glimrende administrative Evner for Dagen 
og gjorde nu hurtig Karriere. Han udnævntes s. A. (1788) til 
Intendant for den norske Hær og optoges som Deputeret i det 
norske Generalitets- og Kommissariatskollegium; det følgende Aar 
blev han Generalkrigskommissær for Landetaten, 1792 2. Deputeret. 
1793 beordredes han udenlands for at sætte sig ind i Forplejningstjenesten
ved de krigsførende Magter og gjæstede i den Anledning 
de østerrigske og preussiske samt flere smaa tyske Staters Hære. 
1802 fik han Generalmajors Navn og Rang samt i Forbindelse 
med de ovfr. nævnte Embeder Chefsposten for det norske militære 
Institut og Aaret efter tillige Posten som Generalkrigskommissær 
for den norske Søetat. Samtidig var han af de forskjellige norske 
Generaler sønden- og nordenijælds en søgt og skattet Raadgiver, 
ogsaa i Sager, der laa uden for hans egentlige Virkefelt, og hans 
Navn vil findes knyttet til de fleste af de Foranstaltninger, der
ved Aarhundredets Begyndelse bleve trufne til Norges Forsvar. H.s 
ualmindelige Dygtighed var anerkjendt af alle, men hans 
Omsiggriben og den store Lykke, han gjorde, skaffede ham, som 
naturligt var, talrige Misundere, fornemmelig i Norge, og paa hans 
Karakter kastedes der stærk Skygge, der vedblev at følge ham,
saa længe han stod i den dansk-norske Statstjeneste Enkelte 
vægtige Vidnesbyrd gaa dog i absolut modsat Retning, og 1802 udtaler 
en Privatmand sig bl. a. saaledes om ham: «H. er ej alene et 
sjældent Geni, men har tillige Flid, Redelighed og Glæde ved at 
virke til sine Medmenneskers Held, hvortil hans Post giver ham 
saare megen Anledning.»

Den overordentlige Anerkjendelse, som de norske Statsmyndigheder 
lode H. blive til Del, bestemte Kronprinsregenten til 1803 at 
kalde ham til Danmark for at overtage Styrelsen af Feltkommissariatet
for den danske Hær, hvoraf en stor Del dette Aar 
koncentreredes i Holsten og Slesvig og ligeledes her var samlet i 
Aarene 1805-7. H. beholdt desuagtet sine norske Embeder, der 
1806 forøgedes med Posten som Kommandant ad interim paa Akershus. 
1809 blev han i. Deputeret i det norske Kollegium, s. A. 
Kommandør af Danebrog og 1810 Deputeret i det danske General-Kommissariatskollegium,
hvorunder Feltkommissariatet henlagdes for 
derefter strax atter at udskilles og gaa ind under Generalkvartermesterstaben 
under Navn af Bureau for den danske Armés Forplejning. 
Denne Foranstaltning, hvortil de intimere Grunde ikke 
kjendes, var en Antydning af, at H.s Rolle i Danmark var 
udspillet, og virkelig begik man den Fejl at lade denne 
finansieladministrative Kapacitet, man saa haardelig kunde have behov, 
vende tilbage til Norge. Han betragtedes her, hvor han efter 
Prins Frederik af Hessens Udsagn ikke ventedes med Glæde, og 
hvor mange talte ondt om ham, som værende falden i Unaade, 
og af et karakteristisk Brev fra ham til Frederik VI, i hvilket han 
i Begyndelsen af 1811 takker for sin Udnævnelse til Storkors af 
Danebrog, skjønner man ogsaa, at han i sit inderste tager sig sin
Tilbagesendelse nær. Han glæder sig imidlertid ved, at den ham 
«nu overgaaede Stjærneglans har for al Verden tilintetgjort alle 
Fortolkninger», og han lover Kongen, at han skal «opofre sine 
sidste Kræfter i sin dyrebareste Monarks pligtforbindende Tjeneste». 
Dette Løfte holdt han dog kun til Dels. Han arbejdede vel nok 
i de nærmeste Aar med sin sædvanlige Duelighed og fik, da Prins 
Christian Frederik i 1813 overtog Statholderposten og i 1814 
Regentskabet i Norge, med Titel af Generalintendant en altovervejende
Indflydelse paa- Prinsns Handlinger, men det menes ikke i nogen 
heldig Retning, og Prinsens danske Omgivelser vare endog tilbøjelige 
til at tro, dog næppe med skjellig Grund, at han spillede 
under Dække med Svenskerne. Christian Frederik udnævnte ham 
under sit kortvarige Kongedømme til Generallieutenant, Statsraad 
og Overhofmarskal. Ved hans Abdikation sluttede H. sig virkelig 
til Svenskerne og blev derefter strøgen af den danske Hærs Lister. 
1817 tog han Afsked fra sin militære Tjeneste, efter at han Aaret 
forinden var bleven frifunden af en af Stortinget nedsat Rigsret. -- 
H. ægtede 23. Sept. 1783 Cathrine Oldenburg (f. 1765 d. 1843), Datter 
af Generalmajor Adam Christopher O. (f. 1736 d. 1803) og Marie f. 
Schøller (f. 1741 d. 1770). Han døde i Christiania 6. Juli 1825.

Thaarup, Fædrenelandsk Nekrolog 1821-26. 
Meddelelser f. Krigsarkiverne I-V.

S. A. Sørensen.

Haxthausen, Frederik Julius, 1772-1834, Officer">

Haxthausen, Frederik Julius, 1772-1834, Officer, 
født 18. Juni 1772 i Husum, er en Søn af Kammerherre, Oberst af 
Kavalleriet Arnold Frederik Ludvig H. (f. 1738 d. 1813) og Vibeke 
f. Adeler (f. 1742 d. 1786). H. fik i sit 15. Aar Udnævnelse som
Sekondlieutenant i Artillerikorpset og gjennemgik derefter Artillerikadetinstituttet, 
hvor han gjorde sig ualmindelig afholdt blandt 
Lærere som Kammerater ved sin Flid, Elskværdighed og smukke
Optræden. 1791 avancerede han til Premierlieutenant, 1800 til 
Kapitajn i Artillerikorpset, men i 1805 udtraadte han af den aktive Hær, 
rimeligvis under Paavirkning af sin ovennævnte Farbroder Frederik
Gottschalck H., Chef for Feltkommissariatet, hvem han alt 1803 under 
Troppesamlingen ved Rensborg havde gaaet til Haande som 
«Adjunkt», og blev ansat som Sø- og Landkrigskommissær i 1. jyske 
Distrikt. Han vedblev i denne Stilling at fungere som Adjunkt
hos Onkelen under Troppekoncentrationen i Holsten 1805-7, indtil 
han i Slutningen af sidstnævnte Aar, da største Delen af Hæren 
droges over til Sjælland, blev selvstændig Chef for den Del af 
Feltkommissariatet, der forblev i Holsten. 1808 udnævntes han til 
Generalkrigskommissær, og der blev tillige givet ham Sæde i 
General-Kommissariatskollegiet, hvortil han nu for Resten af sit Liv 
blev knyttet, og hvor han efterhaanden rykkede op fra yngst til 
2. militær Deputeret, fra 1814 med Obersts, fra 1831 med Generalmajors 
Titel. 1812 udnævntes han til Kammerherre, 1828 til 
Kommandør af Danebrog og s. A. til de kgl. Ordners Viceceremonimester, 
1833 til Ordensskatmester. Han var tillige Direktør for 
den militære Manege. - H. blev 8. Avg. 1800 gift med Anna 
Beate Baronesse Holck (f. 4. Sept. 1773 d. 16. Marts 1842), Datter 
af Christian Frederik Baron H. til Holckenhavn. Han døde pludselig 
uden forudgaaende Sygdom i Kjøbenhavn 4. Nov. 1834, 
efterladende sig et smukt Eftermæle som en sjælden elskværdig, brav
og rettænkende Personlighed.

Øst, Materialier t. et dansk biogr.-lit. Lex. Sp. 638 f.

A. Sørensen.



Haxthausen, Gregers Christian Greve, 1732-1802, Statsminister, 
blev født i Kjøbenhavn 1. Febr. 1732 (eller 1733) og var 
en Broder til ovennævnte Generallieutenant Clemens Aug. H. (d. 1793). 
Allerede i sit 6. Aar fik han den bekjendte C. C. Gärtner, senere
Professor i Brunsvig, til Hovmester og undervistes siden i Gymnasiet 
i Altona og i Kjøbenhavn, hvor han blev Student 1748; siden 
studerede han ved Sorø Akademi og ved Universitetet i Leipzig. 
1752-55 foretog han en større Udenlandsrejse til Holland, England 
og Frankrig og vendte derefter tilbage til Kjøbenhavn. Han gjorde 
her Tjeneste som Kammerjunker, hvilket han allerede var bleven 
1749, og deltog i tyske Kancellis Sessioner, indtil han i Nov. 1757 
udnævntes til Envoyé extraordinaire ved det kongl. polske og 
kurfyrstelig sachsiske Hof. I Begyndelsen af 1758 udnævntes han til 
Kammerherre og afrejste kort efter til sin Post. 1760 fik han Ordre
til at gaa til St. Petersborg for at afløse Osten, der var kommen 
til at staa paa en meget spændt Fod med Tronfølgeren (Peter III). 
H. repræsenterede Danmark ved det russiske Hof i de kritiske Aar 
1761-63, fra 1762 med Karakter af Ministre plénipotentiaire. Som
Diplomat var H. næppe betydelig, men der var heller ikke noget 
at udrette under de daværende Omstændigheder i Rusland; det 
gjaldt kun om at have en Repræsentant, der ikke personlig 
irriterede Kejseren  og ikke var for nøje lieret med noget af de 
kæmpende Partier. Da Peter III var styrtet, og der igjen blev Haab 
om en Udjævning ad diplomatisk Vej af det gottorpske Spørgsmaal, 
afløstes H. af Osten. 

Efter Hjemkomsten blev H. 1763 Deputeret i Admiralitets- og 
Generalkommissariatskollegiet og 1766 1. Civildeputeret i 
Generalkommissariatet for Søetaten, s. A. Ridder af Danebrog og af l'union 
parfaite, 1768 Gehejmeraad. 1770 blev han 1. Deputeret i det 
kombinerede Admiralitets- og Generalkommissariatskollegium. Under 
Struensees Styrelse brugtes H. meget, han blev Medlem af 
Gehejmekonferencekommissionen og fik tillige med Etatsraad Willebrandt 
Befaling til at gjøre Forslag til en ny og forbedret Indretning af 
Søetatens Styrelse. Han blev selv 1. Deputeret i det omordnede
Admiralitets- og Kommissariatskollegium 1771. Efter Struensees 
Fald afskedigedes han fra sine Embeder i Kjøbenhavn og blev 
Amtmand over Flensborg og Bredsted Amter. 1774 blev han 
Gehejmekonferensraad, 1783 Ridder af Elefanten, 1784 Amtmand over 
Ringsted og Sorø Amter samt Overhofmester for Sorø Akademi og 
1787 Stiftamtmand i Sjællands Stift og Amtmand over Færøerne, 
hvilken Stilling han beklædte til 1790. Allerede 1784 havde 
Schack-Rathlou foreslaaet H. som Medlem af det nye Statsraad, men 
Kronprinsen vilde ikke gaa ind derpaa. Da Schack-Rathlou og 
Rosenkrantz vare traadte ud af Statsraadet i 1788, og Stampe 
døde 1789, fandt man det nødvendigt paa ny at faa det danske 
Parti repræsenteret i Regeringen, og 28. Nov. 1789 udnævntes H. 
og Jørgen Erik Skeel til Statsministre, efter H.s eget Udsagn, 
fordi de tilfældigvis vare fødte danske. I 1795 blev H. tillige 
Præsident i vestindisk-guineisk Rente- og Generaltoldkammer og Medlem 
af Direktionen for Postpensionskassen, men afskedigedes allerede 
samme Aar fra alle sine Embeder. Han døde 10. Juli 1802.

H. skildres som en meget pligtopfyldende Embedsmand og en 
i alle Henseender hæderlig og ridderlig Karakter, men nogen større 
Betydning som Statsmand har han ikke haft. Han var en Mand 
med betydelig Dannelse og mange litterære Interesser. Han 
efterlod sig et ikke ringe Bibliothek, væsentlig historiske Skrifter 
vedrørende polske og russiske Forhold, som han havde samlet paa sine 
Gesandtskabsrejser; det kom efter hans Død ved Kjøb til det store 
kgl. Bibliothek. -- Han var 2 Gange gift: 1. (1758) med Louise 
Charlotte f. v. d. Osten (f. 10. Okt. 1735 d.5. Juli 1766), Datter af
Gehejmekonferensraad Wilh. Aug. v. d. O., og 2. (1767) med Anna Elisabeth f. 
Juul (f. 15. Dec. 1750 d. 10. April 1813), Datter af Ove J. til Ravnholt.

O. H. Moller, Nachr. von dem Geschlecht derer v. Haxthausen.

L. Laursen.



Haxthausen, Gustafva Charlotta Märta Aurora, 1830-88, Forfatterinde, 
er født 15. Avg. 1830 i Vestergøtland af Forældrene Landshøvding, Statsraad,
Generaltolddirektør Carl Henrik Friherre Gyllenhaal
og Beata Aurora f. af Nordin. Efter Faderens Død
i 1857 overtog Aurora G. Pladsen som Hoffrøken
hos Kronprinsesse Lovisa, i hvilken Stilling hun
forblev, da Prinsessen besteg Tronen, ja, lige
indtil dennes Død 1871. Ved sin rige Begavelse, sin
aldrig saarende eller bitre Kvikhed og Vittighed,
sin sprudlende Aand og fine Kvindelighed glimrede
hun ved Hove, samlede altid Beundrere om sig og
erhvervede sig sin Dronnings sande Venskab. 20. Marts
1873 ægtede hun den danske Legationssekretær
i Stockholm, Kammerherre Fred. Ferd. Haxthausen
(f. 5. Febr. 1823 d. 25. Dec. 1888). I 15 Aar levede
dette barnløse Ægtepar meget lykkelig sammen, og i
deres Hus forstod hun at samle en stor og interessant
Kreds. Under alt dette var hun dog legemlig svag;
men hendes gjennemgribende Religiøsitet gav hende
til det sidste Styrke i Lidelsen. 7. Febr. 1888 døde
hun i Stockholm. Hendes Mand havde i sin Ungdom
mistet sin forlovede, Klara Kuhlmann; under dette
Forfatterindemærke udgav Fru H. 1883-84 «Från svenska
hem», I-II. I disse Novellesamlinger skildrer hun
sine egne Barndomsminder. Hun improviserede pikante
og træffende Vers; men hendes musikalske Evne turde
dog have været hendes Hovedstyrke. Den Lethed,
den geniale og opfmdelsesrige Fantasi, hvormed
hun paa Klaveret fremtryllede Følelser, Stemninger
og Tildragelser af sit eget eller andres Liv, var
højst overraskende. Andre maatte hjælpe hende med
at nedskrive hendes Kompositioner, af hvilke mange
ere gaaede tabt. Til den danske Kronprins Frederiks
Bryllup komponerede hun en Festpolonaise, som endnu
ofte bruges ved festlige Lejligheder i Sverige,
og senere en kraftfuld Marche, som tit udføres ved
den svenske Rigsdags Aabningsfest. Hun var en af sin
Samtids mest begavede Kvinder i Sverige.

Idun 9. Marts 1888.

Nic. Bøgh.



Haxthausen, Henrich Christian Baron, 1831-1900, Officer. 
H. er født 4. Maj 1831 paa Høvergaard
ved Aarhus, og hans Forældre vare Postmester,
Premierlieutenant Johan Christian Baron H. (f. 1799
d. 1866) og Elisa Marie Friborg f. Schytte (f. 1801
d. l878). Fra 1844-49 var han Landkadet og blev
Sekondlieutenant sidstnævnte Aar ved 3. Jægerkorps
med Aldersorden fra 1848, hvornæst han i 1850 deltog
i Slaget ved Isted og i Fægtningen ved Mysunde. I 
1854 kom han til Tjeneste ved 1. Jægerkorps, hvorved
han blev Premierlieutenant 1858, og i 1859 paa den
kgl. militære Højskole, hvis Stabsafdeling han gjennemgik, 
hvorefter han uddannedes videre ved de andre
Vaaben. Mobiliseringen 1863 fremkaldte en Afbrydelse
heri, og H. ansattes som Adjudant ved 5. Brigade, i
hvilken Stilling han deltog i Forsvaret af Danevirke
og af Dybbølstillingen, særlig i Fægtningerne 17. og
28. Marts. Fra April blev H. Kompagnikommandør ved
7. Regiment, ansattes i 1865 ved Generalstaben og kort
Tid efter som Adjudant hos Krigsministeren, indtil han
ved Gjennemførelsen af Hærloven af 1867 blev Kapitajn
ved 4. Bataillon. Det følgende Aar udnævntes han til
Lærer i Krigskunst ved den nye Officersskole, efter
at han allerede fra 1866 havde været Lærer i Taktik i
Højskolens yngste Afdeling. Denne Lærervirksomhed var
særdeles frugtbringende, thi faa forstode saaledes som
han at vække Elevernes Interesse for og Forstaaelse
af Vaabenarternes Taktik. H. var ogsaa Sekretær i den
Kommission, som i 1866 blev nedsat for at udarbejde
et Felttjenestereglement for Fodfolket, hvilket udkom
1868, ligesom han ogsaa har skrevet flere taktiske
Afhandlinger, bl. a. i «Tidsskrift for Krigsvæsen»,
hvis Redaktør han var fra 1868-69. Senere blev han
en af Medstifterne af «det krigsvidenskabelige
Selskab». Da H. 1870 blev Skoleofficer ved
Officersskolen, opgav han ældste Klasse, i 1876
sluttede han Virksomheden i næstældste Klasse, og
i 1878 afgik han fra Skolen som Kompagnichef ved
15. Bataillon. I 1880 blev H. Oberstlieutenant og
Chef for 21. Bataillon, i 1888 Chef for 10. Regiment i
Aalborg. H., som 19. April 1861 ægteviedes til Thora
Emilie Birch (f. 23. Marts 1837), Datter af Arkitekt
Emil Frederik Alexander B., har taget en ikke ringe
Del i den saakaldte Forsvarsbevægelse. Allerede i 1873
ved Valghandlingen paa Frederiksberg opfordrede han
Kredsens Folketingskandidat, daværende Kultusminister
Hall, til at sætte Forsvarsspørgsmaalet paa sit
Valgprogram, og dernæst skrev han en Del Artikler,
navnlig i «Berlingske Tidende», i samme Sag,
medens han i 1881 virksomt opfordrede Kammerater
til ved Foredrag at oplyse Befolkningen om
Forsvarets Nytte og ogsaa selv holdt Saadanne.
h. døde 7. Febr. 1900.

P. N. Nieuwenhuis.



Haxthausen, Johan Diderik, 1652-1703, Officer, 
Broder til ovennævnte Anton Wolf H., var født 29. Jan. 1652
paa Petershagen i Bispedømmet Minden. Han kom ung i
dansk Tjeneste, var ved Begyndelsen af den Skaanske
Fejde Kapitajn ved Bauditz' Regiment, 
kom kort efter til Fodgarden, blev 1677 Major ved Dronningens 
Livregiment og 1678 Oberstlieutenant. Da det sidste Regiment til 
det Korps, der 1689 overlodes Kong Vilhelm III af England, afgav 
en Bataillon, blev H. sat i Spidsen for denne som Oberst og var 
nu med i de 8 Aars Felttog i Irland og Nederlandene. Han blev 
1693 engelsk, Aaret efter dansk Brigader og ved Hjemkomsten 1698 
Chef for hele Regimentet. Han førte saa dette under det korte Felttog 
i Holsten 1700 og gik samme Efteraar med den ene Bataillon 
til Sachsen, hvornæst han ved det Korps, som under Chr. Gyldenløve
(VI, 335) sendtes til Italien i Kejserens Tjeneste, blev ansat 
som Generalmajor over Infanteriet og Chef for Bataillonen Prins 
Carl. I det blodige Slag ved Luzzara 15. Avg. 1702 deltog han 
med Udmærkelse, skjønt han paa Grund af Sygdom havde maattet 
lade sig løfte op paa Hesten. Da kort efter Gyldenløve drog hjem, 
fik H. Kommandoen over Korpset, som han beholdt under hele 
næste Aars Felttog, efter at han om Foraaret havde iværksat en 
Reduktion, hvorved Korpset i Henhold til den afsluttede Traktat 
blev sat paa samme Fod som de kejserlige Tropper; hans Bataillon
indlemmedes i Korpsets 2. Regiment, hvis Chef han nu blev. Om 
Efteraaret maatte han afgive Kommandoen over Korpset til 
Generallieutenant A. F. Trampe, der førte det til Ungarn. Paa Vejen afgik 
H. 21. Dec. 1703 uventet ved Døden af Lungebetændelse i den 
lille tyrolske By Imst.

H. var i alle Henseender en duelig og samvittighedsfuld General 
og vandt Anerkjendelse som saadan af de kejserlige Overgeneraler 
Prins Eugen og Starhemberg. Ogsaa Trampe omtaler ham som 
«en i Haandværket fuldkommen Officer». Særlig var han bekjendt 
for sin urokkelige Ro i Slagtummelen, og hans staaende Tilraab til 
Soldaterne: «Sutjes, sutjes, meine Kinder! immer geschlossen 
eingedrungen!» gik længe fra Mund til Mund som Kvintessensen af
Datidens Fodfolkstaktik. -- Da han var ugift, gik  hans kurkølnske 
Len Eisborn over til hans Brodersøn Chr. Fr. Greve H. (s. ovfr.); 
hans Tilgodehavende fra kejserlig Tjeneste var endnu 30 Aar efter 
hans Død ikke fuldt udbetalt hans Arvinger.

O. H. Moller, Nachr. von dem Geschlecht derer v. Haxthausen. 
Danmarks Adels Aarbog 1887, S. 180.

H. W. Harbou.



de la Haye, Jean, --1676, Officer. 
En Abraham de la H. var under Christian IV Ingeniør og Voldmester ved Kjøbenhavns 
Fæstning og er vel Fader til J. de la H., hvem vi under 
Kjøbenhavns Belejring 1659 træffe som Kapitajn ved det nyoprettede 
Livregiment (Fodgarden). Efter i et Aars Tid at have fungeret 
som Kommandant paa Christianshavn blev han o. 1666 Major og 
1675 Oberstlieutenant i Livregimentet og tog med dette ærefuld 
Del i Wismars Erobring i Dec. s. A. Da Krigen 1676 førtes over 
til Skaane, var la H. med som Oberst for 2. sjællandske Nationalregiment 
til Fods (forhen v. d. Ostens). Natten til 11. Juli havde 
han Vagt i Løbegravene uden for Landskrone, da de belejrede
forsøgte et Udfald; la H. afslog dette og trængte ind i Fæstningen 
sammen med de flygtende Fjender, som trak sig tilbage til Citadellet. 
Dettes Overgivelse var nu kun et Tidsspørgsmaal, men den 
tapre Oberst betalte Fæstningens Indtagelse med sit Liv. la H. 
havde 1659 ægtet Maren (Bruun), Datter af den bekjendte Kjøbmand
og Borgmester paa Christianshavn Jacob Madsen.

Han maa ikke forvexles med Johan Heye «til Bostel» (f. 1639 
d. 1678), der udmærkede sig ved den ulykkelige Affære paa Rygen 
8. Jan. 1678 og s. A. adledes. 

Personalhist. Tidsskr. 3. R. III. 
Løvenskiold, Efterretn. om den kgl. Livgarde til Fods, passim.

H. W. Harbou.



Hecklauer, Johannes, 1596-1652, Musiker og Arkitekt,
var født i Nordhausen i Thüringen. Allerede 1619 opholdt denne 
alsidige Mand, der fra Hjemmet maa have medbragt betydelige 
Kundskaber i to saa forskjellige Fag som Musikken og Bygningskunsten, 
sig i Danmark, beskæftiget med at bygge et Sangværk til 
Frederiksborg Kirke. Aaret efter faar han Bestalling som Organist
og Musikus paa Gottorp. Senere blev han ogsaa Gehejmekammertjener 
hos Hertugen. Som saadan nævnes han 1633-46, kaldes 1635 
Bygningsinspektør og 1645 Amtsinspektør over Gottorp Amt. I 
sidstnævnte Egenskab forestod han talrige vigtige Byggeforetagender, 
senest Opførelsen af Husums østre Port, hvis Fuldendelse han dog 
ikke oplevede. H. døde 13. Avg. 1652, 56 Aar gammel, og bisattes 
i Domkirken i Slesvig. Hans Hustru var Sophia Lælius (f. 1600 
d. 17. April 1654), Datter af gottorpsk Kansler Lauritz L. H. stod 
i høj Gunst hos Hertug Frederik III, han skal endog en Tid lang 
have rivaliseret med den senere saa mægtige Kansler Kielman, 
der 1636 traadte i Hertugens Tjeneste. H. erhvervede sig en 
betydelig Formue, og hans Døtre gjorde gode Partier. I Følge 
Rachels Beretning bestod der omkring 1675 ved det gottorpske Hof et 
saakaldt Hecklauersk Parti, i Spidsen for hvilket H.s Svigersønner 
Andreas Cramer (IV, 99) og Generalmajor Hans Walter stode, og 
som i Modsætning til det Kielmanske Parti, der væsentlig varetog 
Sveriges Interesser, nærede danske Sympathier.

Thottske Saml., Fol., Nr. 1229. 
R. Haupt, Bau- u. Kunstdenkmäler der Provinz Schleswig-Holstein III, 42. 
Archiv f. Staats- u. Kirchengesch. der Herzogth. III, 103.

Louis Bobé.



Heckscher, Isidor, f. 1848, Retskyndig. 
Han er Søn af Marcus H., Kjøbmand i Aalborg, senere Grosserer og Vexelmægler 
i Kjøbenhavn, og dennes første Hustru, Bertha f. Lipmann fra 
Altona, og fødtes i Aalborg 2. Nov. 1848. Han blev Student 1866, 
tog den fuldstændige juridiske Examen 1872, blev kort efter Volontær 
i Justitsministeriet og arbejdede samtidig som Fuldmægtig hos 
en Overretssagfører. I 1874 erholdt han Permission fra Justitsministeriet
og tog Ansættelse som Fuldmægtig hos en Sagfører i 
Nykjøbing paa Falster. I 1875 overtog han en overordnet Plads ved en 
Bankierforretning i Stockholm og har siden været bosat der, fra 
1884 som Sekretær og Kontorchef ved Industri-Kredit-Aktiebolaget
i Stockholm. 28. Dec. 1878 ægtede han Rosa Meyer fra Stockholm. 
-- Foruden mindre Arbejder i Tidsskrifter, af hvilke fremhæves 
«Om Anvisningen som Retsinstitut» i «Tidsskr. f. Retsvidenskab» II, 
har H. skrevet: «Kreditsalget og Sælgerens Standsningsret», for 
hvilken Afhandling han i 1885 erhvervede den juridiske Doktorgrad 
ved Kjøbenhavns Universitet. I begge de nævnte Arbejder har H. 
godt forstaaet at gjøre sine praktiske Erfaringer fra Handelsforhold 
frugtbringende for Retsvidenskaben, navnlig indeholder det sidstnævnte 
Arbejde fortrinlige Bidrag til Bestemmelsen af Kreditsalgets 
Begreb. For den som Bilag i «Forhandlingerne paa det 7. 
nordiske Juristmøde» meddelte Afhandling om Spekulationsforretninger 
og deres Bedømmelse fra Retsordenens Standpunkt høstede han 
fortjent Paaskjønnelse.

Universitetsprogr. til Reformationsfesten 1886.

Jul. Lassen.



Hedegaard, Christian Ditlev, 1700-81, Retskyndig,
Søn af Funktionær ved Admiralitetet Andreas H. og Hustru Anne 
Christensdatter, fødtes i Kjøbenhavn 3. Jan. 1700. Han deponerede allerede 
1714. Efter Faderens Ønske skulde han være Præst og tog ogsaa
i sit 17. Aar theologisk Examen, men følte sig ikke duelig og 
værdig til præstelig Virksomhed. Da Faderen kort efter døde, 
slog han sig paa Medicinen, men ogsaa under dette Studium 
paakom der ham saa mange Tvivl og Vanskeligheder, at han -- tillige 
paa Grund af økonomiske Forhold -- opgav Tanken om at blive 
Læge. Da frembød der sig Lejlighed for ham til at komme til 
Udlandet. Ved Universiteterne i Halle og Jena fik han «først 
Smag paa den saakaldte Wolfiske Filosofi og efter den paa Jura» 
og lagde sig navnlig efter juridiske Studier. Efter Hjemkomsten 
1719 mærkede han imidlertid, hvor ukyndig han endnu var i dansk 
Ret, og søgte ved Studier paa egen Haand at raade Bod herpaa. 
Samtidig blev han antagen som Volontær ved Krigskancelliet. I 
1723 blev han Mønsterskriver ved Indrulleringen i det holstenske
og kom 1726 tilbage til Kjøbenhavn med Pension; 1728-31 var 
han Medlem af Inkvisitionskommissionen ved Kjøbenhavns Toldbod. 
Sidstnævnte Aar udnævntes han til Birkedommer ved Rytterdistriktet 
i Fyn, 1746 tillige til Birkeskriver. I 1742 erholdt han den juridiske 
Doktorgrad for Afhandlingen: «De eo, qvod contradictorium videtur 
in jure danico». 1767 er der udfærdiget Bestalling for ham som 
Højesteretsadvokat til at betjene Folk ved Landstinget uden for sin 
Jurisdiktion. 1734 udnævntes han til Krigsraad, og han var 
korresponderende Medlem af Landhusholdningsselskabet. Han var gift
1. med Else Pedersdatter Wichmann, f. Deichmann,  Datter af Dr. 
med. P. D., 2. med Johanne Marie f. Kryssing, Datter af Præsten 
Peder Olufsen K. i Odense og Else f. Brøchner. I 1769 erholdt 
han, der allerede i længere Tid havde følt og udtalt sig om 
Vanskelighederne ved en Underdommers Stilling over for de overordnede 
Retter og lidt under Embedsforretningernes Besværligheder, efter 
Ansøgning paa Grund af Alder sin Afsked. Ved Afskedigelsen
til-stodes der ham, i Anledning af hans «lange og tro Tjeneste samt 
udvist Flittighed med de adskillige af ham i Trykken udgivne 
Skrifter», en aarlig Pension af 400 Rdl.

Hidtil havde man kun hørt godt om H. Men kort efter hans 
Afsked afsagde Højesteret 1770 en Dom, der vel var egnet til at 
nedbryde det gode Omdømme, H. havde erhvervet sig, og som i 
høj Grad har pint ham. Sagen forholdt sig saaledes, at H. paa 2 
Vidners Udsagn havde dømt en Husmand til at hensættes i Fængsel 
for Trusler. For Højesteret oplystes det, at Vidnerne vare falske, 
og H. blev dømt til at betale Mulkten pro meliori informatione samt 
til «for hans i denne Sag brugte partiske og uretvise Forhold» at
betale en Bøde af 400 Rdl. Nægtes kan det nu ikke, at H. i Sagen 
havde brugt en uregelmæssig summarisk Fremgangsmaade, saa at 
han efter Datidens Opfattelse vel havde fortjent Mulkten. Men 
ligesom det under Voteringen i Højesteret end ikke antydes, at 
H.s Fremgangsmaade skulde have haft egennyttige Motiver, synes 
der ikke at have foreligget noget som helst objektivt Holdepunkt 
for Højesterets Antagelse af Partiskhed. Sagen og dens Udfald 
finder sin ganske naturlige Forklaring paa den ene Side i den 
nervøse  gamle Mands Frygt for, at der var periculum in mora, paa 
den anden Side i Højesterets Tilbøjelighed til at mistænke 
Underretsdommerne for at ville begunstige de store paa de smaas Bekostning.

Sine sidste Dage henlevede H. under flittig litterær Virksomhed 
i Odense, hvor han døde 13. Juli 1781.

H. har udfoldet en overordentlig udstrakt Virksomhed som 
Skribent. Saaledes har han, væsentlig i Kommentarens Form, dog 
med korte, almindelige Indledninger, behandlet hele Danske Lov
med Undtagelse af dennes 1. Bog, nemlig i «Forsøg til en Traktat 
angaaende den danske Kriminalret» (6. Bog) (1760, 2. Opl. 1773), 
«Forsøg til en Traktat angaaende den danske Søret» (4. Bog) (1771), 
«Kong Christian V's danske og norske Lovs 3. Bog» (1774), «Den 
danske Kirke- eller gejstlige Ret» (2. Bog) (1775) og «Kong 
Christian V's danske og norske Lovs 5. Bog» (1776). Lovens 1. Bog, 
der jo navnlig handler om processuelle Regler, har H. derimod, 
«da Formaliteterne altid have været mig afskylige, hvor det 
hindrer Realiteten», overladt til «dem, som ere større Liebhavere deraf 
end jeg». Han indskrænkede sig for denne Del af Retssystemets 
Vedkommende til i 1769 at udgive Hojers juridiske Kollegium med 
Rettelser og Tillæg. Foruden disse Arbejder findes der fra H.s 
Haand en Mængde mindre Afhandlinger, ogsaa af ikke-juridisk 
Indhold, og flere af disse Dissertationer opnaaede 2 Oplag. I 
«Juridisk-praktiske Anmærkninger til Danske og Norske Lov» (I-IV,
1764-67) og i «Fortsatte jur.-praktiske Anmærkningen) (I-II, 1780) 
omhandles «adskillige kuriøse Tilfælde, Spørgsmaal og Anmærkninger, 
som enten virkelig ere forefaldne eller ventelig kunne 
forefalde saa vel i som uden Rettergang». Dybere gaaende historiske 
eller dogmatiske Undersøgelser indeholde H.s Værker ikke, og hans 
Kommentarer synes i det hele tarvelige. Men sikkert har han dog 
i fattige Tider virket ikke lidet til Lovkyndigheds Fremme, og 
navnlig i hans «Anmærkninger» findes adskillige gode kritiske 
Bidrag til Belysning af Lovgivning og Retstilstand paa Omraader, hvor 
han havde særlig praktisk Erfaring, saaledes f. Ex. Udtalelser om 
Edens Misbrug i Rettergang og om Hustruens Stilling i Ægteskabet.

Nyerup, Lit. Lex. 
Jurid.-med.-økon. Tid. 1767, Nr. 30 f. 
Iris og Hebe 1808, I og III. 

Jul Lassen.



Hedegaard, Johan Christian, 1762-1831, Jurist, 
Søn af ovennævnte Christian Ditlev H. og dennes anden Hustru,
fødtes i Odense 21. Febr. 1762. I 1769 blev han
Søkadet, 1775 surnumerær Kancellist i Generalitets-
og Kommissariatskollegiets Depechekontor. 1779 blev
han privat inskriberet ved Kjøbenhavns Universitet,
og 1781 tog han juridisk Examen for ustuderede. 1785
udnævntes han til virkelig Kancellist, 1789 til
Fuldmægtig og 1805 til Chef for 1. Departements
Kontor under Generalitetet. Samtidig fratraadte han
Kjøbenhavns Fattigvæsens Politiret, af hvilken han
havde været Medlem fra 1799. 1815 blev han virkelig
Etatsraad, og efter Ansøgning erholdt han 1819 sin
Afsked i Naade med Vartpenge. 16. Dec. 1831 døde han i
Lyngby. Han var gift med Bolette Katanowna f. Hoffmann
(f. 1760 d. 1815), Datter af Klædefabrikør Friedrich
H. og Maria Dorothea f. Gasmann. -- H. «dyrkede
med Flid Videnskaberne, navnlig de skjønne». Han
har udgivet en Mængde Smaaskrifter, Fortællinger,
Digte, Lærebøger, originale og Oversættelser. End
videre har han udgivet «Reskripter, Resolutioner
og Kollegialbreve vedrørende den danske Krigsmagt
til Lands fra 1801 til 1830) (I-XIII, 1805-31)
og «Samling af Forordninger, Plakater og Patenter
betræffende Landmilitærvæsenet fra 1670 til 1823»
(I-III, 1807-25) samt Register til Rosenstand-Goiskes
og til Dels til sin egen Reskriptsamling.

Erslew, Forf. Lex.

Jul Lassen.



Hedemann, Anton Rudolph, 1816-97, Søofficer. 
Hans Fader var Kapitajn i Marinen Christoffer Johan
Friederich H. (f. 23. Avg. 1786, d. 19. Maj 1826
som Chef for Briggen «St. Jan» i Puerto Cabello og
bekjendt ved et Digt af Baggesen, hvori denne roser
hans Handlemaade ved Redningen af en forulykket
engelsk Skibsbesætning i Atlanterhavet). Hans Moder
var Frederica Lovise f. Hoyer (f. 17. Okt. 1789 d.
11. Marts 1830). H. er født 10. Okt. 1816, kom paa
Søkadetakademiet 1832, blev Sekondlieutenant 1838,
Premierlieutenant 1847, Kapitajnlieutenant 1857,
Kapitajn og Kommandør 1868 og afgik paa Grund af
Alder 1881 med Kontreadmirals Karakter. -- Efter
et Togt til Middelhavet 1838 og 2 Aars Ophold i
Vestindien 1840-41 deltog han 1845-47 i Korvetten
«Galatheas» Jordomsejling, var i den 1. slesvigske
Krig ansat 1848 paa Hjuldamperen «Gejser», 1849 paa
Korvetten «Valkyrjen» og i 1850 næstkommanderende
paa Hjuldamperen «Holger Danske». 1851-52 førte han
Dampskibet «Slesvig» og 1856-57 Dampskibet «Ejderen» 
i Postfart. 1859-61 var han Lærer for Søkadetterne
og 1862 næstkommanderende i Kadetfregatten «Jylland»
paa dens Togt til Verdensudstillingen i London. Fra
det følgende Aar gjorde H. adskillige Togter som Chef
med Marinens Skibe, saaledes 1863 med Dampskibet
«Gejser», 1864 med Korvetten «Thor», 1865 med
Kongens Dampskib «Slesvig», 1868 med Kadetkorvetten
«Heimdal» og 1871 med Fregatten «Jylland». 1872-80
var han Yachtkapitajn hos Hs. Maj. Kongen. Foruden
denne Tjeneste har H. 1867 været Havnekapitajn
i St. Thomas. I Aaret 1876 udnævntes han til
Kammerherre, 1878 til Kommandør af Danebrog (1881
af 1. Grad). Tjenstgjørende Kammerherre blev han
1881. -- H. var gift med Johanne Thekla Oda Eugenie
f. v. Berenhorst (f. 2. Dec. 1838 d. 5. Jan. 1890),
Datter af Gehejmeraad v. B. i Anhalt-Dessau.
H. døde 24. April 1897.

C. With.



Hedemann, August Ludvig Georg, 1739-1813, Officer,
er født i Celle (døbt 19. Jan. 1739). Hans Fader var
Landdrost i Biickeburg Christian Hartwig v. H. til
Schwarmstedt i Hannover, Moderens Navn var Eleonore
Sophie Dorothea f. v. d. Wense. 1754 blev han Kornet
ved holstenske Rytterregiment, 1758 Premierlieutenant,
1764 Ritmester, 1776 karakt. Major, 1780 Sekond-
og 1783 Premiermajor. Ved sin Udnævnelse til
Oberstlieutenant 1789 blev han forsat til jyske
Dragonregiment, 1795 blev han Oberst, 1803 Chef
for Livregiment lette Dragoner, og s. A. udnævntes
han til Generalmajor med Anciennitet fra 1802. H.,
der 1762 deltog i Toget til Meklenborg, roses i
Konduitelisterne af 1764 for sit gode Forhold, sin
Aktivitet og sine medfødte militære Anlæg. Han kom
dog aldrig til at optræde som Fører under større
Forhold. Han deltog fra 1803-9 i Sydgrænsens
Bevogtning og fremhæves af General Ewald for sin
Konduite under de Sammenstød, som fandt Sted i
Nov. 1806 med Franskmændene, der ved Lybeks Erobring
ikke respekterede Danmarks Nevtralitet; ved denne
Lejlighed førte han en kort Tid Avantgarden. Aaret
efter kommanderede han en Rytterbrigade, og i 1808
var han virksom ved Oprettelsen af de holstenske
annekterede Batailloner. 1809 afskedigedes han paa
Grund af Alder og Svagelighed og trak sig tilbage
til Itzeho, hvor han besad en lille Ejendom. Her
døde han i temmelig trange Kaar 16. April 1813. --
Han ægtede 1786 Magdalene Margrethe v. d. Maase
(f. 2. Jan. 1762 d. 26. April 1823), eneste Datter af 
Landsdommer i Odense, Etatsraad Fred. Chr. v. d. M. og 
Charlotte Amalie f. v. Holstein.

Meddelelser fra Krigsarkiverne.

A. Tuxen



Hedemann, Hans Christopher Georg Frederik, 1792-1859, Officer, 
er født i Flensborg 7. Juli 1792 og Søn af Kammerherre, Generalmajor Johan
Christopher Georg H. (d. 1837) og Georgine Frederikke
f. Baronesse v. Dehn. H. tilbragte sine Barndomsaar
dels i Flensborg, dels i Slesvig indtil 1803, da han
indtraadte i Landkadetkorpset, hvorfra han 1808 afgik
til slesvigske Infanteriregiment som Fændrik.
1809 blev han Premierlieutenant og gjorde som
saadan efterhaanden Tjeneste ved Kronens Regiment
og holstenske Infanteriregiment, indtil han 1812
blev ansat ved 1. jyske Infanteriregiment, ved
hvilken Afdeling han 1819 avancerede til Kapitajn,
1836 til Major og forblev staaende indtil 1842. Ved
disse forskjellige Regimenter er H. fra sine første
Lieutenantsdage stedse bleven fremhævet for sin
særdeles Duelighed i alle Tjenestens Grene, sin
strænge Retfærdighedsfølelse og sin mønsterværdige
Opførsel, og den øverste Krigsstyrelse anerkjendte 
hans Dygtighed ved at tildele ham særlige
Hverv og give ham Sæde i flere Kommissioner. Han
var derfor ved Hærordningen 1842 blandt dem, der
vare selvskrevne til Forfremmelse, og udnævntes da
til Oberstlieutenant og Kommandør for 10. Bataillon,
der i 1846 ombyttedes med 1. Jægerkorps og Posten som
Kommandant i Citadellet. Aaret efter blev han Oberst.

Begivenhederne i det mindeværdige 1848, der brat
afbrød en 34aarig Fredsperiode, skulde i ganske
ualmindelig Grad komme til at gribe ind i H. s
Skæbne. Da det slesvig-holstenske Oprør var blevet
en Kjendsgjerning, søgte den nye Krigsminister,
Tscherning, efter en Mand, egnet til at stille i
Spidsen for det i Hast dannede, saakaldte nørrejyske
Armékorps, der skulde gaa Oprørerne i Møde, og
efter at Tanken om at overdrage dette Hverv til den
kommanderende General i Nørrejylland og paa Fyn,
den ansete Generallieutenant Guldberg (VI, 285),
var Opgiven, faldt Valget paa H., der vel, som
berørt, først lige var udnævnt til Oberst, men med
sine fremhævede militære Kvalifikationer og Evne til
at kommandere forenede et vindende Væsen og var en
dannet og smuk Personlighed. Til Stabschef var udset
den unge Generalstabskapitajn Læssøe, i hvis Haand
efter Tschernings Mening tillige Hærledelsen skulde
lægges. Der skal her strax bemærkes, at dette 
ikke blev Tilfældet. Læssøe fik al den ham i Følge hans Stilling 
og hans glimrende Talent tilkommende Indflydelse, men H., 
personlig modig, koldblodig og uforfærdet i Slaget, viste ogsaa før og 
efter dette ved gjentagne Lejligheder, at han følte sig som Hærens 
Overbefalingsmand, som saadan havde sin selvstændige Opfattelse 
af Situationen og dens Krav og ikke skyede Ansvaret for at søge 
dem gjennemførte. I øvrigt var Forholdet godt mellem H. og 
Stabschefen, ligesom ogsaa mellem H. og Hærens højere Chefer, og 
Slagene ved Bov og ved Slesvig 9. og 23. April, ved Nybøl og 
Dybbøl 28. Maj og 5. Juni, fortrinlig ledede fra Overkommandoens, 
tappert gjennemkæmpede fra Afdelingernes Side, ville stedse i den 
danske Krigshistorie staa som smukke Minder om deres fælles
Samvirken og om den Fasthed og gode Aand, der helt igjennem 
besjælede den af H. i 1848 kommanderede Hær.

Der skulde imidlertid beredes H., som kort efter at have 
overtaget Anførselen var bleven udnævnt til Generalmajor, og som 
efter Slaget ved Bov hædredes med Danebrogsordenens Kommandørkors, 
store Skuffelser fra anden Side, og det netop fra den, hvorfra 
han burde have haft sin bedste Støtte. Tscherning, vankelmodig 
og ubestemt i alt, hvad der angik Krigsoperationerne, greb ved 
flere Lejligheder, saaledes umiddelbart forinden Slaget ved Nybøl,
højst forstyrrende ind i H.s Planer, kunde længe ikke bekvemme 
sig til at stille Hærkorpset uafhængigt af andre Militærmyndigheder
, ja gav endog en Gang Ordre til, at det skulde underlægges 
Generalkommandoen paa Fyn. Værst af alt var det dog, 
at Generalintendant, Oberst C. F. Hansen (VI, 598) nogle Dage efter 
Slaget ved Slesvig indfandt sig ved Hæren med uindskrænket
Fuldmagt til paa Krigsministerens Vegne at foretage og anordne, hvad 
han under de stedfindende Forhold maatte skjønne rigtigt, og 
saaledes, som det træffende er bleven bemærket, kunde tage Kommandoen 
fra H. midt i dennes Hovedkvarter. Paa H.s bestemte Forlangende
om at fratræde Befalingen over Hæren, hvis dette unaturlige 
Forhold ikke hævedes, blev Oberst Hansen ham vel til Dels underlagt, 
men Misstemningen og Uenigheden i Anskuelser mellem dem 
vare dermed selvfølgelig ikke hævede, og maaske var dette en
væsentlig Grund til, at Krigsministeren, efter at Vaabenstilstanden 
var indtraadt, under 16. Juli udvirkede en kgl. Resolution, i Følge 
hvilken H. skulde afgive Overkommandoen og beordredes til at 
begive sig til Kjøbenhavn for at overtage Forsædet i en raadgivende 
Komité under Krigsministeriet, i det Kommandantposten i Citadellet 
tillige paa ny overdroges ham. H. s ældre
Vaabenfæller, de mest fremragende blandt Hærens
Førere, saasom Bülow, de Meza, Schleppegrell
m. fl., søgte at bøde paa denne Krænkelse, som
H. dog aldrig ret forvandt, ved at tilstille ham
en smuk Takskrivelse for hans Ledelse af Hæren;
Kongen udnævnte ham strax til Kammerherre og 1853,
paa 5 Aars Dagen for Slaget ved Slesvig, til Storkors
af Danebrog. En tiltagende Øjensvaghed, der til sidst
gik over til Blindhed, bevægede H. til 1854 at ansøge
om sin Afsked, der blev ham tilstaaet med Karakter
af Generallieutenant.

H. havde 12. Avg. 1820 ægtet Charlotte Eleonore
Christine Baagøe (f. 1796 d. 1873), Datter af
Kapellan ved Roskilde Domkirke Peter B. Han døde
i Kjøbenhavn 31. Maj 1859 og blev under stor
Deltagelse af en talrig Sørgeskare med Kongen i
Spidsen begravet ii Aars Dagen efter Slaget ved
Dybbøl paa Garnisonskirkegaard, hvor hans med en
Portrætmedaillon prydede Mindesmærke findes.

Tidsskr. f. Krigsvæsen 1859, S. 425 ff.
Vort Forsvar 28. Sept. 1890.

S. A. Sørensen.

 1756-1816, Forfatter">

Hedemann, Hartvig Johan Christoph, 1756-1816, Forfatter, 
blev født i Slesvig 24. Okt. 1756. I
1772 gik han i hannoveransk Tjeneste og deltog i
Felttogene 1793 og 1794, i hvilke han avancerede
til Kapitajn. I Begyndelsen af 1794 blev han
Kavaller hos Prins Adolf af Storbritannien. 
I hannoveransk Tjeneste avancerede han op til Generalmajor 
og døde 18. Avg.  1816 (ikke 11. Jan. 1818) i Hannover.
Fra 1787-96 udgav han forskjellige Smaaskrifter,
Digte og Bladartikler; af større Værker kan nævnes:
«Empfindsame Reise von Oldenburg nach Bremen» (1796)
og «Karl v. Elendsheim» (2. Opl. 1796).

Kordes, Schlesw.-Holst. Schriftsteller-Lex. 
Lübker u. Schröder, Schlesw.-Holst.-Lauenb. Schriftsteller-Lex.

C. A. Nissen.



Hedemann, Johan Christopher Georg, 1825-1901, Officer, Jærnbaneingeniør. H. er Søn af ovennævnte Generallieutenant Hans Christopher Georg Frederik
H. og blev født i Kjøbenhavn 29. Dec. 1825. Han
indtraadte paa Landkadetakademiet i 1837 og udnævntes
i 1842 til Sekondlieutenant à la suite i Jægerne
med Anciennitet fra 1841. Fra 1842-48 gjennemgik
han den kgl. militære Højskole og gjorde, medens
Undervisningen ved samme var suspenderet i 1845-46,
Tjeneste ved Ingeniørtropperne i Kjøbenhavn. Ved
sin Afgang fra Højskolen udnævntes han til
Premierlieutenant i Ingeniørkorpset med Anciennitet
fra 1846 og ansattes en kort Tid ved 
Fæstnings- og Bygningstjenesten paa Kronborg for dernæst at overgaa 
til Troppetjenesten. Med Undtagelse af det sidste Fjerdingaar 
af 1849, i hvilket han virkede ved Ingeniørkorpsets Vejtjeneste, 
var han fra Maj 1848 til Marts 1851 ansat ved Feltingeniørdetachementet 
og havde rig Lejlighed til at tage aktiv Del i Krigsbegivenhederne, 
i det han var med i Fægtningerne i Sundeved 28. Maj 
og 5. Juni 1848, i Udfaldet fra Fredericia 6. Juli 1849 samt i Slaget 
ved Isted 24. og 25. Juli 1850, i hvilket han gjentagne Gange med 
sit Brotræn slog og afbrød Broer, til Dels under den fjendtlige Ild. 
I 1850 forbeholdtes der ham Kapitajns Anciennitet, og s. A. 
udnævntes han til Kapitajn af 2. Klasse. Efter Krigen var han fra 
1851-53 beskæftiget ved Kongerigets Vejtjeneste, fra 1853-55 ved 
Ingeniørtroppetjenesten og fra 1855 til Udgangen af 1861 atter ved 
Vejtjenesten; han var imidlertid i 1853 bleven Kapitajn af 1. Klasse. 
1856 deltog H. i de omfattende Jærnbaneprojekteringer i Jylland 
og Fyn, og han fungerede fra 1862 til Krigens Udbrud i 1864 som 
Overingeniør ved Bygningen af den nordsjællandske Bane. I Krigen 
gjorde han Tjeneste ved den aktive Armé som Kommandør for 
Brovæsenet og deltog i Dybbølstillingens Forsvar, ved hvilken 
Lejlighed han navnlig gjorde sig fortjent ved den Hurtighed, Orden
og Ro, hvormed han under den heftigste Ild ledede Afbrydningen 
af Broerne over Als Sund ved Dybbøls Fald 18. April. 1868 
traadte han uden for Nummer i Ingeniørkorpset for fuldstændig 
at ofre sig for Jærnbanevæsenet. Ved naaet Aldersgrænse 1877 
erholdt han Afsked af Krigstjenesten med Obersts Karakter.

1868 overtog H. som Overingeniør Projekteringen og Ledelsen 
af alle nye Anlæg ved de sjællandske Jærnbaner, hvilken Stilling 
han beholdt, da disse Baner i. Jan. 1880 overgik til Staten. Fra 
1882 forandredes hans Stilling, i det han blev Overingeniør for 
større Udvidelser af de under Drift værende sjællandske Statsbaner, 
og han var, indtil 1885, tillige teknisk Konsulent for de nævnte 
Baners Direktion. Førstnævnte Stilling har han ved den nye 
Ordning af Statsbanedriften (Lov af 12. April 1892) fratraadt 31. Marts 
1893. Ved Siden af denne Jærnbanevirksomhed har han fra 1885 
været teknisk tilsynsførende med de private Baner paa Sjælland,
Falster og Laaland og Medlem af - fra 1890 Formand for -- 
Bestyrelsen for Gribskovbanen samt fra 1889 teknisk tilsynsførende 
med de private Baner i Fyn. Han udnævntes til Kommandør af 
2. Grad af Danebrogsordenen i 1875. -- H. ægtede 6. Jan. 1849 
Marie Julie Frederikke Marcher (f. 22. Okt. 1823), 
Datter af Dr. med. Hans Koefoed M. (f. 1796 d. 1877) 
og Emilie Franzisca Elisabeth f. Wilckens (f. 1785 d. 1857)
og døde 28. Febr. 1901.

V. E. Tychsen.



Hedemann, Marius Sophus Frederik, 1836-1903, Officer,
er en Søn af ovennævnte Generallieutenant
H. C. G. F. H. og fødtes i Kjøbenhavn
21. Jan. 1836. Efter at have været Landkadet blev
han i 1853 Sekondlieutenant ved 1. Jægerkorps
med Aldersorden fra Aaret forud, kom i 1855 ind
paa Højskolen og tog i 1859 Stabsafdelingens
Afgangsexamen. Han gjennemgik derefter de
forskjellige Vaabens Skoler og var i Mellemtiden
flere Gange til Tjeneste ved den topografiske
Afdeling. Her fra ansattes H. i 1863 som Adjudant
ved 2. Divisions Stab og fik i denne ansvarsfulde
Stilling flere Gange Lejlighed til at udmærke sig,
saaledes under Dybbøls Forsvar og Kampen 18. April
1864. Efter Krigen, under hvilken H. baade var bleven
Premierlieutenant og Kapitajn, kom han atter tilbage
til den topografiske Afdeling, men ansattes i 1868
til Tjeneste i Krigsministeriet, i 1870 tillige
som Adjudant hos Krigsministeren. Aaret efter blev
han Adjudant hos Kong Christian IX og kom i 1876
til Tjeneste ved Livgarden som Kompagnichef. Under
Krigen mellem Rusland og Tyrkiet det følgende Aar
var han fra Maj til Nov. attacheret den russiske
Hærs Hovedkvarter. I 1880 blev H. Oberstlieutenant
og Chef for 23. Bataillon, hvornæst han i 1885 blev
Oberst i Generalstaben og Chef for dennes taktiske
Afdeling. Under Kejseren af Ruslands Ophold her i
Landet i Efteraaret 1887 var han attacheret denne
Fyrste og blev s. A. udnævnt til Kammerherre. I 1889
blev H. Chef for 6. Regiment i Odense, hvilken By han
repræsenterede i Folketinget fra 1887-92, og i 1893
udnævntes han til kongevalgt Medlem af Landstinget
samt til Generalmajor og Chef for fynske Brigade. --
H. blev gift: 1. (27. Sept. 1861) med Sophie Charlotte Johanne
Baggesen (f. 24. Febr. 1835 d. 20. Okt. l883), Datter
af Generalmajor F. L. Aug. H. B. (I, 429),
2. (1. Sept. 1885) med Anna Frederikka Petersen
(f. 14. Sept. 1835), Datter af Kommandør Jonas
Ramus P. -- Han døde 24. Juni 1903.

P. N. Nieuwenhuis.



Hedevig, Kurfyrstinde af Sachsen, 1581-1641,
Datter af Kong Frederik II af Danmark og Sophie af
Meklenborg, blev født 5. Avg. 1581 paa Frederiksborg
og opfostredes som hendes Søskende en Tid hos
Bedsteforældrene, Hertug Ulrik og Hertuginde
Elisabeth, i Meklenborg. 12. Sept. 1602 ægtede hun
i Dresden Kurfyrst 
Christian II af Sachsen, der døde allerede 23. Juni 1611,
hvorefter hun tog Ophold paa sit Enkesæde, Slottet
Lichtenberg, i Sachsen. Hun vedblev at staa i ret
livlig Forbindelse med sin Broder Christian IV og
besøgte Danmark baade 1631 til sin Moders Begravelse
og 1634 til den udvalgte Prins Christians Bryllup med
hendes afdøde Mands Broderdatter Magdalena Sibylla. I
Sachsen er hendes Navn knyttet til forskjellige
Byggeforetagender; navnlig opførte hun flere nye

Kirker. Hun døde paa Lichtenberg 26. Nov. 1641 og
blev begravet i Freiberg.

Barthels, Leich-Sermon von Fr. Hedevig, Torgau 1642.

J A. Fridericia.



Hedevig, 1626-78, Datter af Christian IV og Kirstine Munk, 
blev født 15. Juli 1626 paa Haderslevhus og
opfostredes i en Del af sin Barndom hos Mormoderen,
Ellen Marsvin. 6. Nov. 1642 ægtede hun paa Kjøbenhavns
Slot den daværende Lensmand paa Christiansstad,
Ebbe Christoffersen Ulfeldt til Ovesholm. Hun
og Leonora Christina vare de eneste af Børnene,
der vare tilstede ved Christian IV's Død paa
Rosenborg 28. Febr. 1648. Faa Aar efter grebe
Svigersønnernes Fald og den inden for deres Kreds
voxende Opløsningstilstand ind i hendes Skæbne. Hendes
Mand, der paa Grund af mislig Embedsførelse havde
mistet sit Len Bornholm, forlod i Jan. 1652 Danmark
og søgte Tilflugt i Stockholm, H. fulgte ham der til
2 Maaneder senere. Hun deltog her i det underlige Liv
ved Dronning Christinas Hof, senere levede hun med
sin Mand paa Braheberg i Upland. Men Forholdet mellem
Ægtefællerne var i høj Grad ulykkeligt. Allerede
under deres Forlovelse, i Okt. 1641, vides der at
have været Uenighed imellem dem, og i Sverige kom
de paa fuldstændig Krigsfod. Ebbe Ulfeldt var uden
Tvivl en i høj Grad brutal Natur, der efter sin
Hustrus Sigende svirede sine og hendes Penge op,
tyranniserede hende paa enhver Maade og endog truede
hende med Prygl. Hendes Stemning over for ham var
til Gjengjæld det mest levende Had; i et Brev kalder
hun ham «det forbandede Kreatur»; sandsynligt er
det ogsaa, at hun stod i Kjærlighedsforhold til en
af hans undergivne. Til sidst kunde hun ikke udholde
det længere og flygtede i Okt. 1655 med sin formodede
Elsker til Søsteren Leonora Christina, der den Gang
boede paa Slottet Barth i Pommern. Her fra rejste
hun til Moderen, Kirstine Munk, paa Boller; hun var
ogsaa tilstede ved dennes Begravelse i Odense i Juli
1658. Ved Skiftet efter Moderen tilfaldt der hende
Taasinge; men Besiddelsen af dette Gods tiltraadte hun 
først et Par Aar efter, og den blev kun lidet glædelig for hende. 
Hun maatte afstaa eller pantsætte Stykke for Stykke til sine og sin 
Mands Kreditorer og levede fra 1661-64 i den yderste Fattigdom 
paa Valdemars Slot. I April 1664 rejste hun til Skaane, hvor hun 
opholdt sig den meste Tid paa Ebbe Ulfeldts Gaard Raabelev, 
maaske af og til paa Ovesholm. Det tjener til hendes Ære, at 
hun viste sin ulykkelige Søster Leonora Christina en varm Sympathi 
under hendes Fangenskab; hun korresponderede hemmelig med 
hende, tog en Tid hendes 2 yngste Sønner til sig og rejste endog 
lige efter Frederik III's Død 1670 til Kjøbenhavn for at arbejde 
paa hendes Frigivelse. Hun døde 5. Okt. 1678 og blev begravet i 
Trefoldighedskirken i Christiansstad.

Danske Saml. 2. R. II, 305 ff.

J. A. Fridericia.



Hedevig Eleonore, Dronning af Sverige, 1636-1715,
blev født paa Gottorp 23. Okt. 1636 og var en Datter af Frederik III, Hertug 
af Holsten-Gottorp, og Marie Elisabeth af Sachsen. Hun var først 
forlovet med en meklenborgsk Fyrste, men da Carl X Gustav tilbød 
hende sin Haand, blev denne Forbindelse af politiske Grunde
foretrukken, og 24. Okt. 1654 ægtede hun Carl Gustav paa Stockholms 
Slot. Efter hans Død 13. Febr. 1660 fik hun Forsædet i Formynderregeringen 
med 2 Stemmer, men øvede for øvrigt ikke stor 
Indflydelse. Hun havde meget at sige hos Sønnen Carl XI og havde 
ikke ringe Skyld i det mindre gode Forhold mellem ham og Dronningen, 
Ulrikke Eleonore. Hun var en varm Ven af Litteraturen 
og de skjønne Kunster og anvendte en stor Del af sine rige 
Indkomster til at fremhjælpe disse i Sverige. Hun døde 24. Nov. 1715 
i Stockholm. 

L. Laursen.



Hedevig Sophie, Hertuginde af Gottorp, 1681-1708,
Datter af Carl XI af Sverige og den danske Kongedatter Ulrikke Eleonore, 
fødtes 26. Juni 1681 paa Stockholms Slot. Ligesom Broderen 
Carl XII opdroges hun af Farmoderen, Enkedronning Hedevig 
Eleonore, i Had til Danmark og formæledes mod sit Ønske med 
sin Frænde Hertug Frederik IV af Gottorp 2. Juni 1698. Ægteskabet
var ulykkeligt, da Hertugen førte et ryggesløst Liv; de boede kun 
en kort Tid paa Gottorp, vendte derpaa tilbage til Sverige, hvor 
de havde Bolig paa Carlborg, og forbleve her, indtil Hertugen fulgte 
Carl XII paa Felttoget til Polen, hvor han 1702 fandt sin Død. 
H. S. blev i Stockholm og overlod den stedlige Styrelse af sin Søn 
Carl Frederiks Del af Hertugdømmerne til hans Farbroder Christian 
August, saaledes at dog de vigtigste Regeringssager kom til hendes 
Afgjørelse. I øvrigt optoges hun af Intrigerne med Hensyn til
Arvefølgen i Sverige, da man stadig var forberedt paa Kongens 
Fald. Det «holstenske Parti» var, saa længe hun levede, det 
mægtigste, især fordi hun var den mest begavede og stærkest 
fremtrædende af Søstrene. Hun døde pludselig af Børnekopper 22. Dec. 
1708 og blev en Del Aar efter bisat i Ridderholmskirken.

A. Fryxell, Berättelser ur Svenska hist. XXI-XXVII (især XXIV, 60 ff. XXVII, 48 ff.).

A. D. Jørgensen.



Hee, Christen, 1712-81, Mathematiker, 
født paa Thyholm 5. April 1712, var Søn af Sognepræst i Søndbjærg Christen H. 
(d. 1729) og studerede først i Kjøbenhavn, derefter i Marburg og 
Tübingen, hvor han navnlig lagde sig efter Mathematik og Mekanik. 
Efter sin Hjemkomst blev han Lærer i Mathematik ved Søetaten; 
dette gav igjen Anledning til, at han fik det Hverv at studere 
Vandbygning i Holland, England, Frankrig og Italien. 1759 blev 
han Professor i Mathematik ved Universitetet, 1761 Magister. 1774 
fik han Justitsraads Titel. Som Medlem af Videnskabernes Selskab 
(fra 1747) udkastede H. Planen til Kortvæsenets Indretning og 
vejledede Landmaalerne. l Videnskabernes Selskabs Skrifter har han 
skrevet Afhandlinger over det danske Fodmaal, over Friktionen og 
over «Kunsten at leve under Vandet». End videre findes en kort 
Meddelelse af ham i «Philosophical transactions». Han skal have 
været en dygtig Mathematiker, hvorfor man beklagede, at han 
offentliggjorde saa lidt. Han døde 12. Jan. 1781. 

Worm, Lex. ov. lærde Mænd.

C. Christiansen.



Hee, Jens (Johannes), --1327, Biskop, 
var vistnok Broder til Ridder Niels H. i Har Syssel, hvor han ogsaa havde mange 
Ejendomme. Han var Kannik ved Ribe Domkapitel 1291, blev 
Ærkedegn o. 1295 og Biskop i Ribe 1311. Han stiftede et Kapel 
i Ribe Domkirke for den hellige Anna og skjænkede Domkapitlet
flere Ejendomme og en Samling Bøger. Han døde 13. Jan. 1327.

Kinch, Ribe Bys Hist. I.

O. Nielsen.



Hee, Jørgen, 1714-88, Biskop, 
blev født i Odense 18. Nov. 1714. Familien har Navn efter Landsbyen Hee i Ringkjøbing Amt. Hans Fader, Jens H., der den Gang var Præst ved Hospitalskirken, 
døde som Stiftsprovst i Odense 1747; Moderen hed Else f. Lund. 
Han blev Student 1729, tog Attestats 1734 og var derefter Huslærer 
hos General Brockenhuus, af hvem han allerede 1738, knap 24 Aar 
gammel, kaldedes til Sognepræst i Allerup og Davinde ved Odense. 
Her sad han i 21 Aar, og hans store Prædikensamling, «Fuldstændig 
Forklaring over Christi Lidelse, Død og Begravelse», 3 tykke Kvartbind 
(1758-66), hører til denne Periode. Professor P. Holm har
skrevet anbefalende Fortale dertil. H.s Stil er den gammeldags 
orthodoxe med Masser af Bibelsteder og en Uendelighed af 
Afdelinger og Underafdelinger i hver Prædiken. 1759 blev han 
Sognepræst ved St. Hans Kirke i Odense og 1763 forflyttet til St. Knuds 
Kirke sammesteds, hvormed Stiftsprovstiet var forenet. Allerede 
1 1/2 Aar efter (1764) kom han til Kjøbenhavn som Holmens Provst, 
i det Formanden, Dr. P. M. Bildsøe, var bleven Biskop i Aarhus; 
og da Bildsøe døde 1777, blev H. ogsaa hans Efterfølger paa Aarhus 
Bispestol. I ii Aar virkede han i dette Embede og døde som 
Jubellærer 30. Dec. 1788 uden foregaaende Sygeleje. H. faar af 
alle Ros for sin milde, elskelige Karakter og var meget afholdt af
Stiftets Gejstlighed; men hans Evner vare næppe store. Foruden 
den anførte Prædikensamling har han udgivet en Del enkelte 
Prædikener og Lejlighedstaler som Holmens Provst. Hans Prædiken i 
Anledning af Hofrevolutionen 17. Jan. 1772 var den første, der
blev udgivet i Trykken; den blev holdt Søndagen efter Omvæltningen 
og kaldtes «Forstyrrernes Forstyrrelse og Mangelens glædelige 
Forandring»; den er fuld af en Række mindre heldige Allegorier, 
men var vistnok medvirkende til, at han af Regeringen blev 
valgt til den ulykkelige Enevold Brandts Sjælesørger. Han besøgte 
flittig Greven i Fængselet, var overbevist om, at hans Omvendelsesforsøg 
kronedes med det lykkeligste Udfald, og ledsagede ogsaa 
Greven til Retterstedet. For denne sin Virksomhed modtog han af
Arveprinsen en kostbar Anerkjendelsesgave. Sit Forhold til Brandt 
har han udførlig skildret i «Paalidelig Underretning om den 
henrettede E. Brandts Forhold og Tænkemaade i hans Fængsel» (1772). 
Skriftet er oversat saa vel paa Tysk som Fransk. H. var gift med 
Karen f. Gudme (d. i Aarhus 6. Nov. 1792), en Præstedatter fra 
Sønder Broby i Fyn. 

Bloch, Fyenske Geistligheds Hist. I, 692 ff. II, 40 ff.
Hertel, Aarhuus Domkirke II, 48 ff.
Nyerup, Lit. Lex.

A. Jantzen.



Hee, Søren, 1706-56, Læge, 
en Broder til ovennævnte Biskop Jørgen H., fødtes i Odense 2. Juni 1706. 
1723 deponerede han fra 
Odense Gymnasium, studerede derpaa Medicin, for hvilken han 
allerede som Dreng havde fattet en levende Interesse, og blev 
Alumnus paa Borchs Kollegium, i det han samtidig fik praktisk
Uddannelse som Amanuensis hos Jens Bing og Assistent hos Laub 
paa Kvæsthuset. 1731 rejste han udenlands og erhvervede sig ved 
sin Tilbagekomst 1734 den medicinske Doktorgrad, hvorefter han
nedsatte sig som Læge i Odense. 1739 deltog han i Konkurrencen 
for det ledige medicinske Professorat ved Universitetet. Han viste 
i sin Prøveafhandling ligesom ogsaa tidligere i sin Doktordisputats 
en Begavelse og selvstændig Opfattelse, der tydelig stille ham over 
alle hans 4 Konkurrenter, men erholdt dog ikke Professoratet. Derimod 
opnaaede han ved Konkurrencen Titelen af Professor extra-ordinarius
samt Designation til et Professorat ved Odense Gymnasium 
og rykkede 1748 op i ordinær Stilling her som Lærer i Fysik 
og Filosofi; 1751 blev han Professor i Græsk. En tiltagende Brystsvaghed 
gjorde ham imidlertid bestandig mindre arbejdsdygtig, og 
efter sin Konkurrenceafhandling har han ikke publiceret noget 
Arbejde af Betydning. Videnskabelig Anerkjendelse opnaaede han, 
for saa vidt som han før sin Død, 15. Dec. 1756, var bleven Medlem
baade af det danske Videnskabernes Selskab og af det kejserlig 
Leopoldinske Akademi. -- 1741 havde han ægtet Vilhelmine Marie 
Kørbitz, Datter af Overkrigskommissær K.

Bloch, Fyenske Geistligheds Hist. I, 536 ff. 
Ingerslev, Danmarks Læger og Lægevæsen II, 320. 
J. Petersen, Den danske Lægevidenskab 1700-50 S. 185 ff.

Jul. Petersen.



Heegaard, Poul Sophus Vilhelm, 1835-84, Filosof. 
Soph. H. blev født i Slangerup 19. Jan. 1835 og var en Søn af Postexpeditør 
og Landvæsenskommissær Poul H. (f. 11. Juni 1806 d. 13. Maj 1882) 
og Trine Thomasine f. Rugaard (f. 3. Juni 1815). Sin første 
Undervisning modtog han i Hjemmet; senere blev han sat i Frederiksborg 
lærde Skole, hvorfra han i 1853 blev Student. Allerede tidlig 
spirede de Aandsejendommeligheder frem hos ham, som senere gave
hans Karakter dens særegne Præg. Udrustet med en klar og skarp 
Forstand søgte han paa alle Punkter i Livet efter Klarhed og Skarphed 
i Opfattelsen. Enhver Gaaen paa Akkord, ethvert Selvbedrag 
her var hans inderste Natur imod, ikke som om han mente, at alt 
i Verden for enhver Pris skulde og kunde gjennemtrænges til Bunds,
et saadant dogmatisk Krav var han langt fra at stille, men hans 
Fordring var den, at man paa ethvert Punkt nøjagtig og 
samvittighedsfuldt skulde skjelne mellem, hvad man havde forstaaet, og hvad 
man ikke havde forstaaet, hvad man kunde slaa fast som Resultat, 
og hvad der kun var Tilsnigelse.

Hin udprægede Trang til Klarhed og en næsten alt andet 
overvældende Interesse for at vinde Løsning paa Livets højeste og 
dybeste Gaader, det var de Træk, som nærmest prægede Billedet 
af den modne Mand, og de sporedes allerede tydelig hos den unge 
Student. Hvor skulde han nu vende sig hen for at faa sin Trang 
tilfredsstillet? Han vaklede nogen Tid mellem Astronomien og 
Theologien, men bestemte sig endelig for den sidste og blev 1858
theologisk Kandidat. Han følte sig imidlertid ikke tilfredsstillet 
ved dette Studium, og samtidig var det blevet ham klart, at den 
theologiske Virksomhed slet ikke laa for ham. Han valgte derfor 
endnu en Gang, og denne Gang det Fag, hvor han til sidst skulde 
føle sig hjemme: Filosofien. Dog kom denne Følelse ikke med ét 
Slag; han havde endnu en lang Vej af Vanskeligheder at arbejde 
sig igjennem. Det var nærmest den saakaldte spekulative og særlig
den Hegelske Filosofi, der den Gang blomstrede ved vort 
Universitet; og den afgjørende Ejendommelighed ved denne Filosofi 
var den, at den i Virkeligheden naaede til sine fleste Resultater 
ad rent subjektiv Vej; det var nærmest lutter lyriske Intuitioner,
man her antog og udgav for Videnskab. Ganske vist havde 
Rasmus Nielsen, der allerede den Gang stod som den geniale og 
berømte Universitetslærer, paa mange Punkter med stor Dygtighed 
blottet Mangler ved Indholdet af den Hegelske Lære; ja ved 
Indoptagelse af de Kierkegaardske Anskuelser saa vel som ved egne
Ideer havde han endog efterhaanden givet Systemet et til Dels nyt 
Indhold; men uheldigvis lykkedes det ham ikke energisk at løsrive 
sig fra Formen, Methoden; de nye Tanker vare strængt taget lige 
saa intuitivt vundne som de tidligere, og det var derfor næsten en
Selvfølge, at de maatte rumme adskillige Modsigelser og Uklarheder. 
Baade paa Grund af Systemets i sig selv saa tiltalende Indhold og 
paa Grund af den fængslende Veltalenhed, hvormed det blev 
fremstillet, vandt det imidlertid talrige Tilhængere, og blandt disse var
H. en af de mest fremtrædende. Allerede 1860 havde han taget 
Magisterkonferens i Filosofi, og Aaret efter vandt han den filosofiske 
Doktorgrad ved Afhandlingen: «Den Herbartske Filosofi». Ogsaa 
Herbart var dygtig paavirket af den romantiske Tidsalders Hang til
at fantasere og drømme, og hans Methode var langt fra at være 
videnskabelig efter Nutidens Maalestok; men i Sammenligning med 
Hegel gjorde han ved første Øjekast næsten Indtrykket af at være
exakt, et Indtryk, der skærpedes ved hans hyppige -- tit rigtignok 
temmelig lyriske -- Brug af mathematiske Formler og Beregninger. 
Muligvis har H. -- der selv i  en længere Aarrække med Iver 
dyrkede Mathematikken -- oprindelig søgt til Herbart for her at 
faa sin Trang til Klarhed og Nøjagtighed tilfredsstillet. I saa Fald 
fandt han imidlertid ikke, hvad han søgte, og han sluttede sin 
Disputats med at udtale, at «Herbart med al sin Aandsstatik og 
Aandsmekanik mangler Aand i højere Betydning; thi Aanden lader 
sig hverken gribe i «statisk» eller «mekanisk» Form; den er 
Fornuftens og Ideens udviklede Enhed».

Med disse Ord melder han sig som en Tilhænger af Rasmus 
Nielsen, og som saadan udgav han 1866 et større Værk: «Indledning 
til den rationelle Ethik». Særkjendet for denne som allerede 
for den forrige Bog er den ærlige Stræben efter Klarhed og
Entydighed i Udtrykket, som før eller senere maatte føre ham til at 
bryde med den spekulative Methode, og allerede det følgende Aar 
indtraf dette Brud, i det han efter sin Hjemkomst fra en Udenlandsrejse
udgav det klare og skarpe lille Skrift: «Professor R. Nielsens 
Lære om Tro og Viden». Han har her opdaget Grundskaden 
i den spekulative Filosofi: den upaalidelige, rent subjektive Methode. 
«Saa vist» -- siger han (S. 97) - «som jeg ubetinget skal respektere
Grunde, saa vist vil jeg intet respektere uden Grunde. 
Meningstilkjendegivelser, Avtoritetsdomme o. dsl. anser jeg i en videnskabelig 
Undersøgelse for intetsigende og -- komiske.» Bruddet var resolut og
fuldstændigt; men det havde kostet ham baade Smerte og Selvovervindelse, 
og han vedblev bestandig at bevare varm Hengivenhed 
for sin gamle Lærer.

Det var altsaa en helt ny Methode, der skulde indføres, hvor 
Grunde vare alt og Meningstilkendegivelser intet, og som et Bidrag 
til at kalde Interessen for denne Forskjel tilbage i Filosofien udgav 
H. i Aaret 1871 en kort Fremstilling af «Den formelle Logik». 
Aaret i Forvejen var han bleven ansat som Docent i Filosofi ved 
Universitetet, og han lagde nu sin lille Bog til Grund for en Række 
Forelæsninger over formel Logik, hvorved denne Disciplin, der under 
den spekulative Periode havde fristet en kummerlig Tilværelse i 
Krogen, atter blev trukket frem og kom til sin velfortjente Ret. 
Omtrent samtidig begyndte han ogsaa en Række Forelæsninger
over ældre filosofiske Systemers Erkjendelseslære, et Æmne, ved 
hvilket Spørgsmaalet om Methoden ligeledes spillede en vigtig 
Rolle. Ved Brøchners Død (1875) blev H. hans Efterfølger som
Professor i Filosofi; men skriftlig høre vi ikke fra ham før i 1878, 
da han udsender sin Bog «Om Intolerance»; i det 11aarige Mellemrum 
mellem 1867 og 1878 er hans eneste filosofiske Produktion den
lille Logik. En af Grundene til denne Tavshed var sikkert den, 
at den kritiske Filosofi, som han repræsenterede, ingenlunde 
vandt nogen let eller almindelig Indgang hos Publikum, der endnu ikke 
var blevet træt af at tumle sig paa Spekulationens luftige Højder. 
H. benyttede imidlertid Tiden dels til Syslen med sit Yndlingsstudium, 
Mathematikken, og dels skrev han anonymt og maaske 
nærmest af økonomiske Grunde en Række Fortællinger i Dickensk 
Aand og Form: «Dobbeltgængeren» (1871), «Et Handelshus» (1871), 
«Familien Gorm» (1872) og «Urolige Tider» (1874). Ulige 
selvstændigere fremtræder han dog i den Række livlige, 
satirisk-humoristiske Smaaartikler, som oprindelig fremkom i «Illustreret Tidende» 
under Mærket B. C. og senere (1874) samledes i et lille Bind under 
Navn af «Øjebliksfotografier». Er end den hvasse Satire her tit 
ved at tage Magten fra den forsonende Humor, saa findes der dog 
saa meget Vid og Lune og saa mange træffende Bemærkninger i 
det lille Bind, at man læser det med stor Fornøjelse. Ogsaa til 
«Nær og fjærn» og til «Dagbladet» har H. leveret anonyme
æsthetiske Bidrag.

I Begyndelsen af Aaret 1878 udkom den Bog, som først gjorde 
H.s Navn bekjendt i videre Kredse, nemlig den særlig fra Formens 
Side ypperlige lille Afhandling «Om Intolerance». Bogen var egentlig 
et Lejligheds arbejde og nedskrevet i stor Hast; men H. har her faaet 
fat paa et Yndlingsæmne, i det han med glimrende Veltalenhed og 
stor personlig Varme optræder som Ridder for Trosfriheden.

Samme Aar betonede han endnu en Gang vor virkelige Videns 
uhyre Begrænsethed i en lille Afhandling i det Letterstedtske 
Tidsskrift: «Om Filosofiens Betydning og Værd». Atter her 
sammenligner han den spekulative og den kritiske Filosofi med hinanden,
og med lignende Sammenligninger snart i strængt videnskabelig 
alvorlig, snart i sprudlende humoristisk Form krydrede han ogsaa 
sine Forelæsninger over Begrebet «Udvikling» for de unge Studenter 
fra Aarene 1877 og 79. Disse Forelæsninger hørtes med en 
ualmindelig Begejstring og ville for mange af hans Tilhørere staa som 
uforglemmelige. Men hermed havde han ogsaa kulmineret. Midt 
under Examen 1880 blev han ramt af et apoplektisk Tilfælde og 
kastet paa et langvarigt Sygeleje, hvorfra han aldrig mere helbredet 
skulde rejse sig.
For saa fuldstændig som muligt at løsrive sig fra alt
Arbejde foretog han en Rejse til Italien. Men under
et Ophold i Florents ramtes han af et nyt Anfald,
og da hans Hustru og en ung haabefuld Datter vare
rejste der ned for at pleje ham og ledsage ham hjem,
havde han den store, bestandig uforglemmelige Sorg
at miste denne sidste. Dette knækkede ham helt; hans
Mod og Lyst til at leve svandt hen og rejste sig ikke
igjen; for sine gamle Beskæftigelser tabte han al

Interesse; han levede kun i Tanken om Døden og det
hinsidige. Under en Rekonvalescens fra en tidligere
Nervesygdom havde han paa Kultusministerens Forslag
udarbejdet en Lærebog i Pædagogik (1880-81), og det
er i Forordet til 2. Udgave (1883) af denne Bog,
at de bekjendte rørende og smukke Ord findes, hvori
han forkynder Læseverdenen, at kun i Kristendommen
har han fundet Hvile under sine store Lidelser og
Sorger. Han døde 27. Marts 1884 paa Fasangaarden,
hvor han i nogle Aar havde haft Bolig.

Han levede i et lykkeligt Ægteskab med en Datter
af General Fensmark, Louise Henriette Laurenze
(f. 4. Dec. 1839, gift 1862). I hans videnskabelige
Virksomhed var Lykken ham ikke særlig gunstig. Han
opnaaede ikke at efterlade sig noget Værk, som kunde
give et smukt og fyldestgjørende Billede af, hvad
han havde været i sit Kald, for Videnskaben. Hele
sin Ungdom tilbragte han med at rive sig løs fra en
forældet Filosofis Herredømme, og da han endelig
fra 1875 fik gunstige Betingelser at virke under,
havde han kun faa Aar tilbage. Bogen «Om Intolerance»
er, som sagt, med alle dens Fortrin kun et Øjebliks
Værk, og den i mange Henseender saa fortjenstfulde
Opdragelseslære er ogsaa bleven til paa en tilfældig
Foranledning. Den fremmede faar derfor gjennem hans
Skrifter kun et mangelfuldt Billede af ham; heldigere
ere de stillede, som have haft Lejlighed til selv at
høre ham; men kun de, der have kjendt ham personlig,
ville ret formaa at vurdere ham, som han fortjente
det. Den Videnskab, hvortil han havde helliget sig,
trængte netop til Saadanne bundærlige og kritiske
Naturer som hans.

Illustr. Tid. 6. April 1884.

K. Kroman.



Heegaard, Steffen Peder Anker, 1815-1893, Fabrikejer. 
Han er født 29. Juli 1815 i Kjøbenhavn,
hvor hans Fader, Matthias Anker H., var Isenkræmmer;
Moderen var Henrikke Baggine f. Hornemann. Efter at
have gaaet i v. Westens Skole kom han strax efter sin 
Konfirmation i Lære hos sin Fader, og efter dennes Død i 1837 
overtog han sammen med en ældre Broder, Christian August H., 
saa vel Isenkramforretningen som det af Faderen 1828 paa 
Blaagaard anlagte Jærnstøberi. 1847 hævedes Kompagniskabet, og han
overtog nu for egen Regning det sidste. Han var nu udelukkende 
Fabrikant og fik som saadan snart en betydelig Virksomhed, der 
yderligere forøgedes derved, at han i 1857 kjøbte Statens Fabrikker 
paa Frederiksværk, ikke at tale om, at han s. A. overtog et 
Lerbrænderi i Blaagaardsgade, der væsentlig tilvirkede saltglasserede 
Rør. Men derfor kunde han ogsaa f. Ex. paa den nordiske 
Udstilling i Kjøbenhavn 1872 optræde som stor Udstiller. Han 
udstillede Dampmaskiner, Industri- og Landbrugsmaskiner samt en 
betydelig Række støbte Husholdningsgjenstande, hvorimellem som et 
Speciale ypperlig emaillerede Gryder. H. havde imidlertid andet 
at gjøre med denne Udstilling end at udstille paa den. Den 
afholdtes af «Industriforeningen i Kjøbenhavn», og H. var denne
Forenings Formand.

Sin offentlige Virksomhed havde H. begyndt som Medindbyder 
til og Bestyrelsesmedlem i den 1862 stiftede Frihandelsforening. 
Men hans Virksomhed her var kun kort, ja han stillede sig senere 
nærmest imod denne Forenings Program. Af større Betydning var 
hans kraftige Optræden 1865 mod den da opkomne Plan om at 
afholde en dansk Industriudstilling 1866 i Kjøbenhavn som Modtræk 
imod en til samme Tid berammet nordisk Udstilling i Stockholm. 
Den af ham forfægtede Anskuelse godkjendtes af Industriforeningen, 
og den samme Generalforsamling, der fastslog dette, indvalgte ham 
med et Par andre af Sagens Talsmænd i Foreningens Repræsentantskab. 
Stockholm sejrede, men just derfor blev det nu Industriforeningens 
Sag at gjennemføre en nordisk Udstilling i Kjøbenhavn,
og da den navnlig ved Rustmester G. Christensens (s. III, 470) 
Bestræbelser lykkelig gjennemførtes i 1872, stod H. som Foreningens 
Formand, valgt hertil i 1871. Under ham konstitueredes Udstillingskomiteen
med den daværende Konseilspræsident, Lensgreve 
Holstein-Holsteinborg som Præsident; under ham indkasserede 
Industriforeningen Udstillingens store Overskud, og under ham dannedes 
endelig den Kommission med Gehejmeraad C. C. Hall som Formand,
der gjennemførte Foreningens længe nærede Ønske om Oprettelsen 
af en virkelig stor teknisk Skole. Det tekniske Selskabs Skole 
traadte i Virksomhed 1876. Hermed betragtede H. sin Virksomhed 
i Industriforeningen for afsluttet, og han fratraadte s. A. som dens 
Formand for at lade andre løse det Spørgsmaal, der nu
frembød sig, Industriforeningens Flytning fra Holmens
Kanal til Udstillingsbygningen paa Vesterbrogade.

Det var imidlertid ikke alene Industriforeningen,
der knyttede H. til sig. Det samme gjorde
«Arbejderforeningen af 1860». Fra 1866-85 var han
Medlem af denne Forenings Bestyrelse, og han deltog
her bl. a. i Bestræbelserne for at skaffe Foreningen
en egen Bygning, hvad der lykkedes i 1875. Han blev
endnu valgt til Borgerrepræsentant og virkede som
saadan fra 1868-85, ikke at tale om, at han i 1881 var
en af Stifterne af Dansk Sparemærkekasse. Han ønskede
imidlertid nu at trække sig tilbage til Privatlivet,
og 1884 overdrog han derfor hele sin Virksomhed,
Fabrikkerne paa Blaagaard og Frederiksværk, til
2 Sønner og en Svigersøn, af hvilke den stadig
drives. 1883 var han bleven udnævnt til Etatsraad. --
14. Sept. 1844 havde han ægtet Louise Christine
Feilberg (f. 11. Dec. 1821), Datter af Justitsraad,
Kontorchef i Nationalbanken Henning Frederik F. og
Louise f. Brummer. H. døde 19. Dec. 1893.

C. Nyrop, Industriforeningen i Kbhvn.

C. Nyrop.



Heegaard, Thomas Wissing, 1781-1831, Forfatter,
er født 24. Jan. 1781, blev 1809 Klokker og Kantor
ved Domkirken i Viborg og døde 1831. Hans Liv synes
at have været rigt paa Modgang, thi i Indledningen
til et af sine Digte taler han om en Proces, der for
hans Vedkommende drejede sig om Embedsfortabelse,
men i hvilken han blev frikjendt, og i «Dagen» for
1825 Nr. 54 takker han «med graadblændet Øje» for den
Understøttelse, hans Velyndere have ydet ham. -- H.s
«Berømmelse» er udelukkende knyttet til den af ham
1824 udgivne Digtsamling: «Rimposen», hvor man paa
Titelbladet, under en Vignet forestillende Digteren
selv i Færd med at bestige Pegasus, finder det ofte
citerede Vers:

 «Min Ven, stik din Haand i min Pose, 
 tilgiv, om dig træffer en Glose.»

«Rimposens» Komik er aldeles ufrivillig; Digtene ere
naivt-selvbehagelige, og for at faa de nødvendige
Rim laver Forfatteren ufortrødent nye Ord eller
giver i alt Fald de gamle nye Endelser. Hans
Popularitet var derfor ganske af samme Art som
den, Danselærer Bagges Forfattervirksomhed kunde
glæde sig ved (s. I, 416). 

Erslew, Forf. Lex.

Sophus Bauditz.



Heering, Peter Frederik Suhm, 1792-1875, Handelsmand og Fabrikant, 
er født 19. Okt. 1792 i Roskilde, hvor Faderen, Otto 
Carl H., var Konsumtionsforvalter. Moderen, Christiane Petrine 
Beate Margrethe f. Wineken, der alt 1795 blev Enke, kunde paa 
Grund af Tidens vanskelige økonomiske Forhold ikke holde Sønnen 
i Roskilde Skole. Han blev tagen ud, og 1. Jan. 1807 kom han
i Urtekræmmerlære i Kjøbenhavn. Efter 7 Aars Forløb blev han 
Svend, og 1818 aabnede han her ved et Par Venners Hjælp en 
beskeden Urtekrambutik. Det følgende Aar begyndte han i meget lille 
Maalestok at fabrikere Kirsebærbrændevin, og denne Fabrikation 
blev for en væsentlig Del hans Fremtid. Lidt efter lidt blev
hans Likør (Cherry brandy, Cherry cordial) bekjendt over hele 
Verden, Bestillinger strømmede ind, og for stadig at have 
tilstrækkelig Plads til Udvidelse kjøbte han i 1838 Ejendommen Nr. 11 
i Overgaden neden Vandet, hvorhen han flyttede i 1839. Sit Borgerskab
som Interessent i Urtekræmmerlavet ombyttede han 1841 med 
et «Groshandler»-Borgerskab, thi foruden at være Cherry-cordial-Fabrikant 
havde han 1833 paabegyndt en Rederiforretning med en 
paa Bornholm bygget Skonnert. Og ogsaa denne Virksomhed 
voxede. Indtil 1858 lod han i Svaneke bygge ikke mindre end 
10 Skibe, som han beskæftigede bl. a. i Fragtfart paa Mellem- og 
Sydamerika, Middelhavet osv., et Par af dem drev i nogle Aar 
Havkalfiskeri under Island. Den opkommende Dampskibsdrift 
gjorde imidlertid Skaar i denne Forretning, Skibene bortsolgtes 
derfor efterhaanden, og ved sin Død, 6. Dec. 1875, havde han 
kun 2 Brigger tilbage, men Likørfabrikationen trivedes, og den er, 
stadig voxende, bleven fortsat af hans Søn, Grosserer Peter Nicolai H. 
(f. 16. Dec. 1838). -- 19. Jan. 1831 havde han ægtet Karen 
Nicoline Mørch (f. 19. Febr. 1805 d. 2. Febr. 1872), Datter af
Havnefoged, fhv. Skibsfører Niels M. i Helsingør og Karen f. Ferslew.

C. Nyrop.



v. Heespen, Alexander Tilemann, 1677-1738, Konferensraad, 
var Søn af den 1686 afdøde, i Rigsadelstanden optagne Regeringsraad 
og Kancellidirektør i Oldenborg Wilhelm v. H. og fødtes
7. April 1677 i Oldenborg. Han besøgte den lærde Skole i Bremen, 
studerede 1693 i Halle og senere i Leipzig, hvorefter han 
foretog en større Udenlandsrejse. 1704 udnævntes han til Assessor 
i det tyske Kancelli, blev 1709 Kancelliraad og 1716 Meddeputeret 
ved Overretten paa Gottorp. 1718 forlod han Kancelliet i Kjøbenhavn 
og afgik til Overretten. 1723 beskikkedes han til Formynder for 
Hertug Joachim Frederik af Holsten-Pløens Døtre og fik Aaret efter 
Titel af Etats- og Landraad. 1733 blev
han Konferensraad og det følgende Aar
Danebrogsridder. H. døde 26. Dec. 1738 og bisattes
i Lybek. I 1. Ægteskab var han gift med Catharina
Elisabeth f. Gensch v. Breitenau, en adopteret
Broderdatter af Gehejmeraad Christoph Gensch
v. B. (III, 48). Efter hendes Død ægtede han 1720
Frederikke Klingenberg (døbt 22. Febr. 1699 d.
13. Marts 1755), Datter af Etatsraad Poul K. til
Højris. Ved Arv kom H. i Besiddelse af Gehejmeraad
Breitenaus store og værdifulde Bibliothek, som
han tilbød Kongen, uden at man dog blev enig om
Betingelserne. H. efterlod Sønnen Christian Frederik
v. H., Gehejmeraad og Overretsraad paa Gottorp
(d. 1776), der arvede de fædrene Godser Himmelmark,
Tersløsegaard, Grünenhof og Blixensande.

T. C. Schwollmann, In manes Dni Alexandri T. ab
Heespen, Slesv. 1739.

Louis Bobé.



Hegel, Frederik Vilhelm, 1817-87, Boghandler,
er født ii. Maj 1817 i Fredensborg, gik som Dreng
i Borgerdydskolen paa Christianshavn og kom efter
sin Konfirmation (1832) i Lære i den Gyldendalske
Boghandel, der først benyttede ham i det Brünnichske
Bogtrykkeri, hvis Drift den Gyldendalske Boghandels
Ejer, Kancelliraad Deichmann (IV, 240), en Tid
forestod. Ved sin ejendommelig stille, men akkurate
og dygtige Optræden erhvervede H. sig hurtig
Deichmanns Tillid, saaledes at denne allerede i
1838 gjorde ham til Forretningsfører for den af
ham s. A. stiftede Forlagsforening, en Stilling,
han bevarede i 10 Aar. Og der blev snart betroet
ham endnu mere. Da Deichmann ønskede at trække sig
tilbage til Privatlivet, overdrog han fra 1. Jan. 1846
H. det Gyldendalske Sortiment med dets betydelige
Papirhandel, hvortil han paa H.s 33aarige Fødselsdag
(1850) endnu føjede hele Forlaget. Det Gyldendalske
Sortiment forsynede en Række Boghandlere i Danmark,
Norge og Sverige ligesom flere norske Bibliotheker
med navnlig udenlandsk Litteratur, hvorfor dets
altid prompte Betalinger i Leipzig ved deres
Størrelse betøde noget. Men H.s Interesser førte
ham efterhaanden bort fra Sortimentet og over til
Forlagsvirksomhed. 1853 overgav han Papirhandelen
til en af den Gyldendalske Boghandels Elever
(Julius Faber) og 1877 hele Sortimentet til 2 af
sine egne Elever (D. Lehmann og C. Stage). Men
som denne udskillende Bevægelse ikke skete med
ét Slag, saaledes gik det paa lignende Maade med
Forlagsvirksomheden. H. associerede sig en Tid med
andre. 1854 
stiftede han sammen med O. H. Delbanco, C. G. Iversen
og C. C. Lose Forlagsbureauet (1856 traadte H.s
Discipel G. E. C. Gad (V, 524) ind i Steden for
Iversen); 1857 var han Medstifter af Selskabet til
Udgivelse af Oehlenschlägers Værker, og sammen med
Th. Lind forlagde han flere Skrifter. Navnlig fra
1858 voxede imidlertid hans egen Forlagsvirksomhed,
saaledes at det Gyldendalske Forlag snart kunde
betegnes som det største i Norden. Det nøjedes da
heller ikke med danske Forfattere, mellem hvilke vor
Litteraturs anseligste, men H. knyttede desuden saa
godt som hele den betydende norske Litteratur til sig,
hvad der levende blev paaskjønnet. «Tak fra Norge,
fra hver Sanger, som du fik i Bur! Du dem alle, alle
fanger, flyr de syd en Tur», synger Bjørnstjerne
Bjørnson til ham, og han fortsætter om Forholdet
mellem Danmark og Norge: «Mer end alle dyre Vine,
«Skandinaver» drak, mer end Noter, franske, fine,
gjorde du». Og det var ikke blot som Navne i den
Gyldendalske Forlagskatalog, at Forfatterne vare
knyttede til H., flere af dem stode i Venskabsforhold
til ham. Stille og beskeden vidste den flittige
og kloge Mand at knytte dem til sig ved mere end
Honorarerne for deres Skrifter. Troede han først paa
et Talent, var han udholdende i sin Hengivenhed, og i
sit Hjem i den gamle Gyldendalske Gaard i Klareboderne
ligesom paa sin Ejendom ved Ordrups Krat kunde han,
selv væsentlig tavs, samle en stor og livlig Kreds
af danske og norske Forfattere uden Hensyn til deres
Stilling i modsatte litterære og politiske Lejre. Hans
Hjem var fredlyst; der hvilede Vaabnene. Ogsaa direkte
i sit Forlag viste han for øvrigt, at han til fulde
forstod, at en stor Forlagsvirksomhed har litterære
Forpligtelser. Det kan saaledes ses af den Redebonhed,
hvormed han 1885 paatog sig Forlaget af det store
Værk, hvori nærværende Biografi fremkommer. Det skal
ogsaa nævnes, at Chr. Bruuns «Systematisk Fortegnelse
over den danske Litteratur fra 1482 til 1830» (1872
ff.) udkommer paa den Gyldendalske Boghandels Forlag.

H.s store Forretningsdygtighed og altid elskværdige
Optræden blev almindelig anerkjendt, og, som naturligt
er, blev der da lagt Beslag paa ham fra forskjellige
Sider, hvor stor Ulyst han end havde til paa nogen
Maade at træde op. 1853 blev han saaledes Deichmanns
Efterfølger som Kurator i Waisenhuset, og fra 1859 var
han en af Direktørerne i Sparekassen for Kjøbenhavn
og Omegn. Som naturligt er, blev der, da han 1870
fejrede den Gyldendalske Boghandels 100 Aars Jubilæum,
fra mange Sider vist ham stor Anerkjendelse, og det
samme skete, da han 1887 fyldte 70 Aar.
1855 var han bleven Universitetsboghandler, 1861 Kancelliraad, 1879 
(ved Universitetets Jubilæum) Justitsraad og 1887 Etatsraad. 24. Jan 
1846 havde han ægtet Elisabeth Ulrikke Eleonore Bagge (f. 4. Marts 
1811 d. 14. April 1868), Datter af Kobberstikker O. B. (I, 416). 
H. døde 27. Dec. 1887. --  Jacob Deichmann Frederik H. (f. 16. Febr. 1851), dette Ægteskabs eneste Barn, blev efter at have uddannet sig som Boghandler i 
Faderens Forretning  fra 1. Jan. 1877 Deltager i den, og efter 
Faderens Død staar han som Eneindehaver af det Gyldendalske Forlag.

Nord. Boghandlertid. V, 209. XXII, 215.
C. Nyrop, Den danske Boghandel II.
Delbanco, Festskr. i Anl. af Boghandlerforeningens Halvhundredaarsdag 1887.
Illustr. Tid. XXIX, 168.
Nutiden XII, 135.

C. Nyrop.



Hegelahr, Johan, 1708-64, Præst,
tilhører en oprindelig hollandsk Slægt og blev født 13. Okt. 1708 i Bergen,
hvor hans Fader, Herman H., var Kjøbmand og Klokker ved en af Stadens 
Kirker; Moderen hed Geske f. Garboe (d. 1743). Han blev Student 
fra sin Fødebys Skole 1729 og overtog 1735 den ynkelige Stilling 
som Rektor i Saxkjøbing. Ved den almindelige Nedlæggelse af 
Latinskoler 1739, som ogsaa ramte Saxkjøbing, blev han ledig; tog 
Attestats 1740 og blev s. A. kaldet til Kapellan ved St. Laurentii 
Kirke paa Føhr, men 4 Uger efter til Sognepræst i Hassing og 
Villerslev i Thy. Som Præst vedblev han sin Skolevirksomhed,
i det han stadig i sit Hus havde unge Mennesker, som han 
forberedte til Universitetet. 1753 forflyttedes han til Karleby paa 
Falster, hvor han døde 31. Marts 1764. Magistergraden havde han 
erhvervet 1761. Han er Forfatter til en Traktat om «Jesu Vunder 
og saarede Sjæl» (1753), hvortil Aaret efter føjedes et Hæfte Salmer. 
I Henseende til Poesien i disse -- siger han selv i Fortalen -- 
har han ikke villet flyve, men hellere villet følge «en kirkemæssig
Nedrighed». Deres Billedsprog maa ogsaa forekomme Nutiden 
«nedrigt», naar t. Ex. Jesus paakaldes som «omskaarne Gud». 
H. var 2 Gange gift: 1. (1736) med Marie Poulsdatter (d. 1757), en 
Præstedatter fra Falster; 2. (1758) med en Søster til Professor
P. Rosenstand-Goiske, Karen f. Goiske (d. 1784).

I. Barfod, Den falsterske Geistligheds Personalhist. I, 178 f.

A. Jantzen.



Hegelund, Morten Mortensen, --o.1565, Præst. 
Denne Mand, der var en af Reformationens Fædre i Nørrejylland, var 
først Præst i Vorning, Kvorning og Hammershøj i Viborg Stift; 
o. 1527 kom han til Aalborg, hvor han grundede en luthersk 
Menighed, hvis Repræsentant han var ved Religionsforhandlingerne under 
Herredagen i Kjøbenhavn 1530. Siden blev han Sognepræst ved 
St. Budolphi Kirke i Aalborg. 1537 var han en af de evangeliske 
Prædikanter, der vare indkaldte for at gjøre Udkast til Kirkeordinansen. 
Han kaldes ved denne Lejlighed «Mester Morten», vistnok 
et Vidnesbyrd om, at han har studeret og taget Graden udenlands. 
Medens han modtog flere kongelige, Naadesbevisninger,
mødte han, som det synes, ikke ringe Modstand i Aalborg. En 
af hans Efterfølgere har vidnet om ham, at «han sled sig slet op 
og blev ilde aftakket». Et enkelt bevaret Træk viser ham som en 
forstandig og hæderlig Mand, der med egen Fare modsatte sig den
afsindige Hexejagt. En Salme af ham er bevaret. Som hans Hustru 
nævnes «Marine Mortens».

Ny kirkehist. Saml. II, 723 ff. V, 793 ff.

H. F. Rørdam.



Hegelund, Peder Jensen, 1542-1614, Biskop og Forfatter,
fødtes 9. Juni 1542 i Ribe, hvor Faderen, Jens Christensen H., siden 
blev Borgmester; Moderen hed Anne Pedersdatter. Efter at have 
gjennemgaaet sin Fødebys Latinskole og derefter i nogen Tid selv 
været Hører ved Skolen drog han 1561 med Skolemesteren, den 
senere som Salmedigter og Salmebogsudgiver bekjendte Mag. Hans 
Thomesen, til Kjøbenhavn, hvor han blev indskrevet ved Universitetet 
og optoges i Niels Hemmingsens Hus. I Foraaret 1564 rejste 
han efter Tidens Skik til Udlandet for at studere ved fremmede 
Universiteter. Han levede saa først i Leipzig og derpaa (efter et 
kort Ophold i Hjemmet 1565-66) i Wittenberg, hvor han var Hovmester 
for Niels Hemmingsens temmelig mislykkede Søn Hans, og 
hvor han 1568 tog Magistergraden. Den følgende Sommer kom han
tilbage til Danmark og overtog allerede i Nov. Maaned Skolemesterembedet 
i Ribe. Han beklædte dette Embede til 1580, da han blev 
theologisk Læsemester eller Lektor ved Domkapitlet; 1588 blev han 
Sognepræst ved Domkirken og endelig 1595 Biskop over Ribe Stift. 
Som saadan døde han 18. Febr. 1614. Han var 3 Gange gift og 
havde Børn med alle sine 3 Koner, i alt ikke færre end 17.

H. var en i sine forskjellige Stillinger meget anset Mand, der 
røgtede sin Gjerning med stor Nidkjærhed og Dygtighed, og han 
var lige saa afholdt som agtet. Ved Siden af sin praktiske 
Virksomhed fandt han hyppig Lejlighed til litterær Syssel, men det er 
dog forholdsvis paa faa Punkter, at hans Forfatterskab har en 
betydeligere Interesse. Han udgav -- til Dels paa Latin -- flere 
mindre grammatiske og pædagogiske Arbejder, optraadte gjentagne 
Gange som latinsk Digter og skrev, mest i bestemte Anledninger, 
flere længere danske Digte, væsentlig af opbyggeligt og belærende 
Indhold. Af disse kunne nævnes: «Argumenta resurrectionis 
corporum, Trøst og Bevisning udaf Guds Ord om Legemens Opstandelse»
(1578), «Memento mori, Om Liv og Død, timelig og evig» 
(1587, baade Vers og Prosa) og «Elogia mulierum, Om ypperlige 
Kvindfolk» (1587). Det mærkeligste ved disse Skrifter er uden 
Tvivl den ualmindelige Færdighed, Forfatteren viser i Behandlingen 
af det danske Sprog. Et vigtigere litterært Efterladenskab af H. 
haves i de Optegnelser, han fra 1565 af og til kort før sin Død 
indførte i sine Almanakker, og i hvilke der er bevaret en overordentlig 
stor Mængde Efterretninger, ikke blot om hans eget Livs 
Hændelser, men ogsaa og især om samtidige Personer og Begivenheder. 
Allerede disse Optegnelser, af hvilke kun nogle Brudstykker 
ere trykte (bl. a. i «Mag. til den danske Adels Historie» I.), bære 
Vidne om en historisk Interesse, som, uden Tvivl næret ved H.s 
Samliv i Ribe med Mænd som Hans Svaning og Anders Sørensen 
Vedel, ogsaa gav sig Udtryk i mere bevidst historisk Produktion. 
Man kjender af denne dog kun en ganske kort Udsigt over de 
oldenborgske Kongers Historie (trykt bag i H.s «ABC af bibelske
Ordsprog», 1588), medens et rimeligvis større Arbejde om den 
nordiske Syvaarskrig vistnok maa anses for tabt. Hvad der dog 
mere end noget andet har sikret H. et Navn i den danske 
Litteraturhistorie, er et Værk af noget anden Art end de foran nævnte, 
nemlig hans danske Skuespil «Susanna» med det tilhørende Mellemspil 
«Calumnia». H. nærede en levende Interesse for dramatisk 
Digtning, og i de Aar, han var Rektor i Ribe, lod han ofte sine 
Disciple opføre Skuespil, undertiden latinske, hyppigst dog danske. 
Blandt disse sidste var ogsaa hans eget Skuespil «Susanna», som 
opførtes 1576. Stykket udkom dog først i Trykken (tillige med 
«Calumnia») 1579, og da i en noget omarbejdet Skikkelse. Det 
er ikke originalt, men en Bearbejdelse af et latinsk Skuespil af en 
tysk Forfatter, Sixt Birck (Betulius eller Betuleius). Imidlertid er 
Bearbejdelsen i visse Punkter temmelig selvstændig, saa at H. baade 
kan siges at have uddybet Karaktertegningen og, som han selv 
siger i Fortalen, afpasset Skildringen efter sin danske Samtids 
Sæder og Mennesker. Sprogbehandlingen er, i Betragtning af 
Tiden, ualmindelig naturlig og flydende og faar en særegen Farve 
ved mange træffende og kjærnefulde Vendinger, oftest i det danske 
Ordsprogs folkelige Form. Det med «Susanna» forbundne 
Mellemspil «Calumnia» er en Monolog, som var bestemt til at fremsiges 
mellem to af Stykkets Scener. Den skildrer Bagtalelsens Last, dens 
Arbejdsmaade, Virkninger osv., ofte dog paa en temmelig kunstlet 
Maade og i hvert Fald i en uhyre trættende Bredde. Som 
Sprogmindesmærke har dog «Calumnia» næppe mindre Interesse end 
«Susanna» selv, og Mellemspillet har det Fortrin for «Susanna», 
at det er originalt. -- H. nævnes endnu som Forfatter til eller 
Bearbejder af flere andre Skuespil, men det er maaske tvivlsomt,
om Angivelsen er rigtig.

Pontoppidan, Annales eccles. Dan. III, 153 ff. 
Thorup, Histor. Efterr. om Ribe Cathedralskole S. 79 ff. 
Kinch, Ribe Bys Hist. og Beskriv. II, 203 ff. 
P. H.s Susanna og Calumnia, udg. af S. Birket Smith, 1888-90, Indledn.

S. Birket Smith. 



Heger, Elisabeth Frederikke Margrethe, s. Holst.



Heger, Ellen (kaldet Eline) Marie, 1774-1842, Skuespillerinde. 
Blandt de talrige Skuespillerinder, som fra det kgl. Theaters 
Danseskole ere gaaede over til Skuespillet, spiller Marie H., f. Smidth,
en fremtrædende Rolle. Hun var født 13. Dec. 1774 i Kjøbenhavn, 
hvor Faderen var Kobbersmed, kom som Barn paa Danseskolen 
og medvirkede i nogle Aar i Balletten, indtil hun 26. Nov. 1793 
debuterede som Lucette i Skuespillet «Den gode Moder». Den 
unge Pige havde mange Betingelser for at gjøre Lykke. Hun var 
en ægte Type paa den nordiske Kvinde, slank, lyshaaret med et 
rent, mildt Udtryk og et sværmerisk, lidt vemodigt Blik i det 
ædeltformede, indtagende Ansigt. Hendes Talestemme var ikke 
ganske egal i de forskjellige Registre og kunde navnlig til sine
Tider faa en dyb Altklang, hvortil Øret først maatte vænne sig; 
men med denne Stemme var hun i Stand til at tolke den stille, 
forsagende Kjærlighed, og over hendes Diktion kunde der hvile en 
elegisk Stemning blandet med den dybeste Længsel, der gjorde et 
mægtigt Indtryk paa Tilhørerne. Hun maatte helst spille Roller, 
der passede til hendes Personlighed, og i hvilke den bly Undseelse, 
det elskelige Sværmeri og den blide Melankoli udgjorde Understrømmen; 
i klar Bevidsthed om sine Evners Begrænsning valgte
hun da ogsaa helst disse Roller, over hvilke hun ved Hjælp af sin 
levende Fantasi og sit dybe Følelsesliv forstod at brede et betagende 
poetisk Skjær. Hendes Debutrolle var for ubetydelig til at kunne 
vække videre Opsigt, men næppe havde hun 20. Dec. 1793 som
anden Debut spillet Titelrollen i «Emilia Galotti», før det stod 
klart for alle, at der i hende var vundet en stor Kraft for 
Skuespillet. Der tilfaldt hende da ogsaa snart et temmelig betydeligt 
Repertoire, og hun udviklede sig i Aarenes Løb mere og mere til 
den fortræffelige Kunstnerinde, hvorom hun allerede ved sin anden 
Debut havde givet saa gode Løfter; ganske vist betroedes der 
hende Roller, i hvilke hendes blide Personlighed ikke evnede at 
fylde, f. Ex. Titelrollen i Schillers «Maria Stuart», men til 
Gjengjæld havde Oehlenschläger i hende den ypperste Fremstillerinde, 
han kunde ønske sig, i Roller som Thora i «Hakon Jarl», Valborg 
i «Axel og Valborg», Maria i «Correggio», Caroline i «Den lille 
Hyrdedreng» osv. Ikke blot harmonerede disse Roller i en 
fortrinlig Grad med hele hendes kunstneriske Naturel, men Digterens 
Ord kom i hendes Mund i en særlig Grad til deres Ret, eftersom
hun paa hin Tid var en af de faa ved Theatret, som forstode den 
Kunst at sige Vers. Hun blev 4. Febr. 1797 gift med den 
nedennævnte Skuespiller J. S. Heger og døde i Taarbæk 7. Juni 1842. 
Blandt  hendes vigtigste Roller kan foruden de allerede nævnte
anføres: Juliane i «Juliane v. Lindorak», «Dyveke», Lovisa i «Armod 
og Højmodighed», Estrith i «Niels Ebbesen », Frederikke i «Jægerne», 
Lady Fletcher i «Heckingborn», Henriette Darring i «Ringen Nr. 1», 
en ubekjendt i «Ringen Nr. 2», Sophia i «Herman v. Unna», 
Titelrollerne i «Octavia» og «Eugenie», Irene i «Selim, Prins af Algier», 
Ingrid i «Knud, Danmarks Hertug», Marie Beaumarchais i «Clavigo», 
Eulalia i «Menneskehad og Anger», Helga i «Stærkodder», Kunigunde 
i «Hugo v. Rheinberg», «Blanca», Emma af Falkenstein i 
«Korsridderne» osv. Efter at hun 13. Jan. 1832 havde spillet Sophie 
i «Magt og List», ramtes hun af et apoplektisk Anfald, der for 
bestandig berøvede hende Mælet. Af hendes Børn kom Datteren 
Elisabeth Frederikke Margrethe til at spille en Rolle i Theatrets Historie.

Overskou, Den danske Skueplads.
Hist. Archiv 1875, I, 190 ff.

Edgar Collin.



Heger, Jens Stephan, 1769-1855, Skuespiller. 
Det var Kjærlighed til den ovennævnte Ellen Marie Smidth, der drev St. H. til 
Theatret. Han var født 17. Sept. 1769 i Kjøbenhavn og ældste 
Søn af Konferensraad, Assessor i Landsover- samt Hof- og Stadsretten 
Hans H. (f. 8. Febr. 1747 d. 28. Nov. 1819) og Anna Louise
f. Drewsen (f. 1751 d. 1799). Han blev Student 1788 og var i nogen 
Tid Huslærer paa Landet. Faderen, der var mere bekjendt for 
sin hæderlige, retskafne Karakter og sin Originalitet end for 
fremragende Dygtighed som Embedsmand, og som havde hindret 
Sønnen i at ofre sig til Malerkunsten, som hans første Lyst havde 
været, har næppe set fornøjet til paa, at Sønnen vilde vælge den 
ikke videre respekterede Skuespillerstilling til fremtidig Levevej, 
men Sønnen, der synes i adskillige Retninger at have taget Arv 
efter Faderen, var ikke til at faa fra sit Forsæt, og han kom da 
14. April 1796 til at debutere paa det kgl. Theater som Figaro i 
Beaumarchais' «Figaros Giftermaal»). Men var det ogsaa Kjærlighed 
til en Kunstnerinde, der drev den unge H. til Theatret, saa har 
han dog tillige uden Tvivl følt et stærkt indre Kald til at vælge 
netop denne Vej, for hvilken han i flere Retninger havde ganske 
udmærkede Anlæg. Han var en smuk ung Mand med en 
ualmindelig skjøn Profil, hans Ansigt var i Stand til at udtrykke de 
forskjelligste Affekter, Talestemmen var sonor og overordentlig 
behagelig og, modsat den noget for spinkle Underkrop, Overkroppen 
smukt formet. Følelsen var ikke hans Styrke som Skuespiller, men 
desto stærkere var hans Reflexion udviklet, og den i Forening med 
hans rige Fantasi bevirkede, at det lykkedes ham at skabe en 
Række fortræffelige Karakterfigurer paa Scenen. I Modsætning til 
sin Hustru bestræbte han sig fornemmelig for at faa Karakterroller, 
der ikke harmonerede med hans egen Personlighed, thi kun heri
saa han en værdig Opgave for den sande Kunstner og for selve 
Skuespilkunsten. Følgen af denne Theori blev, at han f. Ex. næsten 
ikke var at formaa til at udstoppe sin spinkle Underkrop, naar han 
skulde spille en Kæmpe, eller til at male sig Rynker i Ansigtet i 
en Gammelmandsrolle, hvor da det ungdommelige Fysiognomi og 
det lige saa friske Organ kontrasterede stærkt med, hvad Rollen 
i Følge sin Natur krævede. Men i to Ting lignede han sin Hustru: 
han forstod den Kunst at kunne recitere Vers, og han var en 
fortrinlig Fortolker af de Oehlenschlägerske Sørgespil. Af Samtiden 
fremhævedes hans Spil som ganske fortrinligt i Roller som Einar 
Tambeskjælver i «Hakon Jarl», Thorvald Vidførle i «Palnatoke», 
Vilhelm i «Axel og Valborg», Giulio Romano i «Correggio», Ingild
i «Stærkodder», Olaf Tryggvason i « Hakon Jarl» osv., og af hans 
øvrige Repertoire, der var yderst afvexlende, kan her anføres 
Anton i «Jægerne», Tony Lumpkin i «Fejltagelserne», Jens i 
«Jacob v. Thybo», Henrik i «Det lykkelige Skibbrud», Figaro i 
«Barberen i Sevilla», Henrik i «Gert Westfaler», Lars i 
«Gulddaasen», Stygotius i «Jacob v. Thybo», Appiani i «Emilia Galotti», 
Oakly i «Den skinsyge Kone», Marqvard Brockdorff i «Niels 
Ebbesen» og Horatio i «Hamlet». Man ser heraf, over hvor stort et 
Felt han spændte: Holbergske Leandere, burleske Figurer, 
Bonvivanter, Anstandskavallerer, fint komiske Roller, Ræsonnører og 
højt tragiske Figurer, i alle disse forskjellige Fag ydede han noget
stort og fortjenstfuldt, og han vilde kunne have hævet sig endnu 
højere, hvis ikke hans Særhed havde bragt ham til i sine senere 
Aar at foragte den Skueplads, han tidligere havde elsket saa højt. 
Han begyndte at sløje af i sit Spil, memorerede daarlig paa Grund
af sin Distraktion, glemte en Replik og sprang fra den ene Akts 
Replikker ind i den andens, saa at han forvoldte sine medspillende 
stort Besvær. Derfor beklagede man heller ikke i videre Grad 
Tabet af ham, da han i 1817 søgte sin Afsked og fik den med
Pension. Han optraadte sidste Gang 21. April s. A. og tilbragte 
Tiden til sin Død, der indtraf 8. Marts 1855, med at oversætte 
og udgive en stor Mængde, dels Børnebøger, dels Komedier, dels 
populære naturvidenskabelige Skrifter.

Overskou, Den danske Skueplads.
Erslew, Forf. Lex.
Hist. Archiv  1875, I, 213 ff.

Edgar Collin.



Hegermann, Diderik, 1763-1835, Officer og norsk Statsraad, 
født i Altona 6. Dec. 1763 og Søn af Krigskommissær, fhv. Oberstlieutenant 
Cai Ditlev H. (f. 1732 d. 1800) og Anna Esther f. Stuhlmann 
(d. 1778). Et halvt Aar gammel kom han til Frederikshald og blev 
1776 antagen som Kadet. 1786 blev han Sekondlieutenant ved 
Kadetkorpset og forblev i  Kjøbenhavn, indtil han 1790 ansattes som 
2. Officer ved den mathematiske Skole i Christiania, hvis Kommandør 
han blev 1800. Fra 1790 stod han derhos som Kapitajn ved 
2. akershusiske Regiment og var fra 1800 Major. Det er gjennem 
sin Virksomhed ved det nævnte Institut, H. erhvervede sit ansete 
Navn. Han hævede det op til en respektabel Højde, og under 
ham som Lærer og Leder opdroges der mange Hold af dygtige 
Officerer, gjennem hvilke hans Aand længe levede i den norske 
Hær. H. var Medlem af den 1805 i Kjøbenhavn nedsatte kgl. 
Kommission, der skulde udarbejde nye Planer for de militære 
Institutter i begge Riger. Den mathematiske Skole i Christiania blev
derefter omdannet til det kgl. norske Landkadetkorps; i Marts 1814 
udnævntes han til dettes Chef. Imidlertid var han ogsaa avanceret 
i Armeen, hvor han 1808 blev Oberstlieutenant, 1811 Oberst og 1812 
Chef for oplandske Regiment. Som dettes valgte Repræsentant 
mødte han ved Rigsforsamlingen paa Ejdsvold, hvor han hørte til 
den Kreds, der stod Christian Frederik nærmest. Til
Dels synes han at have haft den Opgave at fremføre
dennes Ideer i Forsamlingen, saaledes under
Behandlingen af Grundlovens Arvefølgeregler. Han
var Medlem af Konstitutionskomiteen og har tillige
paa egen Haand optraadt som Forslagsstiller. Det
Hegermannske Tillægsforslag til Grundlovsudkastets
§ 115 (om Forandringer i Grundloven) har i senere
Tid, fra 1824 og fornemmelig i 1883 og 1884, ofte
været tillagt en stor Betydning, hvad imidlertid
nyere grundige Undersøgelser have frakjendt det. Som
Forsamlingens Præsident gjorde H.s Stemme Udslaget i
den for de følgende Begivenheder afgjørende Votering
19. April, hvorefter Forsamlingen skulde hæves,
naar Grundloven var færdig og Kongen valgt.

Under det korte Felttog i 1814 førte han en Brigade,
hvormed han opererede langs Glommen omkring Øjeren. I
Sept. opholdt han sig i det svenske Hovedkvarter for
at paase Vaabenstilstandens Overholdelse og kom der i
personlig Forbindelse med Carl Johan, der siden satte
stor Pris paa ham. I Okt. 1814 blev han tilforordnet
Statsraadet og blev i Nov. Generalmajor og - mod sit
eget Ønske - Statsraad, i hvilken Egenskab han overtog
Bestyrelsen af Armédepartementet. Imidlertid ægtede
han i Dec. 1815 en rig Kjøbmandsenke i Christianssand,
Hanna Susanne Christiane Isachsen, f. Nideros
(f. 1778 d. 1858), og da han dermed fik den Pligt at
varetage hendes betydelige Handelsforretninger, søgte
og fik han i Maj 1816 foreløbig et Aars Fritagelse
for sine Embedsforretninger. I April 1817 fik han
fuldstændig Afsked. Resten af sit Liv tilbragte H. i
Christianssand, hvor han levede som Lederen af en stor
Forretningsvirksomhed til sin Død, 7. Febr. 1835.

Halvorsen, Norsk Forf. Lex.

Yngvar  Nielsen.



Hegermann-Lindencrone, Cai Ditlev, 1807-93, Officer,
er en Søn af nedennævnte Generallieutenant
J. H. H.-L. Han fødtes 17. Maj 1807 i
Kjøbenhavn. Efter den Tids Skik blev han Volontær i
1816 og Landkadet 3 Aar senere, hvornæst han efter
aflagt Officersexamen i 1823 blev Sekondlieutenant
med Aldersorden fra 1822. Af Mangel paa ledige
Pladser i Rytteriet sattes han à la suite ved jyske
Jægerkorps, men kom i 1829 til Tjeneste ved jyske
Regiment lette Dragoner, hvor der dog først blev
en Plads ledig 1831. H.-L. gjennemgik derefter den
militære Manege og Veterinærskolen, ved hvilken
han i 1834 tog den store Veterinærexamen Aaret
forinden var han bleven Premierlieutenant. I 1834
kom H.-L. til 
Husarregimentet, blev Ritmester 1838 og vandt ved hele sin
Optræden sine foresattes Tillid. Da Krigen udbrød i
1848, udstedte han et Opraab til det hjemmeværende
Mandskab af Gardehusardivisionen om frivillig at give
Møde og dannede deraf efter Ministeriets Paalæg en
«Reservehusareskadron» paa saa kort Tid, at han alt
26. April indtraf med den ved Hjortkjær i Slesvig;
den stilledes under højre Flankekorps, udførte
navnlig Sikringstjeneste og deltog i Affæren ved
Hoptrup, hvor H.-L. kjækt gjennembrød den fjendtlige
Linje for i Tide at melde Hovedstyrken Friskarernes
Overfald. Det følgende Krigsaar fik han tillige
Befalingen over 4. Dragonregiments 2. Eskadron og
deltog med denne «Division» i Kampen ved Kolding og i
Fægtningerne 7. Maj som Bindeled mellem Generalerne
Ryes og Schleppegrells Korpser. «Divisionen»
tog dernæst som tildelt Avantgarden virksom Del
i Slaget ved Fredericia. H.-L., som kort forinden
var bleven Major, virkede under Felttoget 1850 som
Forpostkommandør, hvilken Stilling, navnlig efter
Slaget ved Isted, hvori han deltog, ofte frembød
store Vanskeligheder. Samme Efteraar forfremmedes
han til Oberstlieutenant og udnævntes i 1851 til
Kommandør for det holstenske Dragonregiment, der
hørte til det holstenske Forbundskontingent, men
i 1852 forlagdes til Odense som 2. Dragonregiment,
i hvilken Stilling han ligeledes vandt sig et anset
Navn, saa at han i 1858, Aaret efter Udnævnelsen til
Oberst, blev ansat som Generaladjudant for Landetaten
og Chef for Kong Frederik VII's Adjudantstab, ved
hvilken Lejlighed han tillige blev Generalmajor. I
Slutningen af 1859 opgav han dog sin Stilling som
Generaladjudant paa Grund af forskjellige politiske
Indflydelser, men hans selvstændige Optræden ved
denne Lejlighed forskaffede ham en Del Popularitet
i Kjøbenhavn, saa at dens 6. Kreds i 1861 valgte ham
til Medlem af Folketinget, hvorimod han i 1864 ikke
blev gjenvalgt. Efter at have været en kort Tid til
Disposition blev H.-L. i 1860 Kommandør for 1. 
Kavalleribrigade og i 1863 Chef samt Generalinspektør
for Kavalleriet. Han stod altsaa atter i Gunst hos
Kong Frederik VII, som et Par Gange sendte ham i
særlig Mission til Carl XV i Sverige. Fra 1862-66
var han Formand i Stutterikommissionen.

Da Kong Christian IX havde tiltraadt Regeringen,
sendtes H.-L. til Rusland for at melde Kejseren
det skete Tronskifte og førte ved denne Lejlighed
politiske Forhandlinger. Efter Hjemkomsten opfordredes
han til at overtage Konseilspræsidiet, men i rigtig
Erkjendelse af, at han ikke var Manden til at klare
de mange
Vanskeligheder, som forestode, bad han sig
fritaget herfor. Han udnævntes derimod paa ny til
Generaladjudant og Chef for Kongens Adjudantstab
og strax efter til Generallieutenant. Krigen stod
imidlertid for Døren, og allerede 4. Jan. 1864
stilledes han i Spidsen for 4. Division, og han kom nu
til at tage en virksom Del i Krigsbegivenhederne. I
det Krigsraad, som afholdtes i Slesvig 4. Febr.,
udtalte han sig for at gjøre et offensivt Stød imod
Fjenden, inden Danevirkestillingen forlodes, men da
Rømningen af Stillingen alligevel besluttedes, blev
4. Division beordret til Jylland for at forsvare denne
Landsdel med Limfjorden som Operationsbasis, i det
3. Division ogsaa midlertidig underlagdes Generalen.

Det er ikke her Stedet at komme nærmere ind paa
4. Divisions Optræden, dens forskjellige Sammensætning
m. m. 8. Marts søgte H.-L. at standse Østerrigerne
ved Vejle, derefter tog han Stilling ved Horsens,
hvor Kronprinsen sluttede sig til Generalens
Stab, og 10. Marts i Skanderborgafsnittet. Medens
4. Division kun talte 4 Batailloner, 16 Eskadroner og
16 Kanoner, havde dens Modstander, General Gablentz,
13 Batailloner, 14 store Eskadroner og 40 Kanoner
til umiddelbar Raadighed; H.-L. gjorde derfor
ret i ikke at afvente det til 12. Marts bestemte
Angreb, men at rømme Stillingen i al Hemmelighed
Natten forinden, saa at Fjenden ikke alene kom til
at gjøre et Luftstød, men tillige blev vildledet
med Hensyn til, hvor Divisionen var gaaet hen, og
opgav sin Forfølgning. H.-L. førte sine Tropper til
Viborg og videre til Mors, for at Tropperne kunde
faa nogen Ro og modtage manglende Udrustning, Træn
m. m.; kun enkelte Strejfkorps efterlodes syd for
Limfjorden. Tilbagetoget blev imidlertid, om end med
urette, skarpt kritiseret i den daværende Presse. Det
laa ikke i H.-L.s Natur at forblive uvirksom, ligesom
ogsaa Overkommandoen opfordrede ham til at gjenoptage
Offensiven, og i Begyndelsen af April brød han atter
frem fra Mors. Han lagde da en Plan til sammen med
General Lunding at kaste Fjenden ud af Jylland og
derefter at foretage et Angreb i Ryggen paa den
foran Dybbøl staaende Styrke (det nærmere herom
findes i H.-L.s Skrift: «Om Krigsaaret 1864»),
men af forskjellige Grunde blev Planen ikke til
Virkelighed. At dog Fjenden paa den Tid ansaa sin
Stilling i Jylland for vanskelig, kan fremgaa deraf,
at han beordrede en ny Brigade til Krigsskuepladsen;
men efter dennes Ankomst maatte 4. Division atter
gaa tilbage. I Maj blev H.-L. Chef for det nørrejyske
Armékorps, bestaaende af 2. og 4. Division, og en ny
offensiv Bevægelse over
Limfjorden forberedtes; Vaabenhvilen standsede dog
dens Udførelse, og Korpset ophævedes atter 24. Juni;
hvorefter H.-L. paa ny blev Chef for 4. Division,
som nu successive overførtes til Fyn.

Da Krigen var endt, overtog H.-L. atter Stillingen
som Generaladjudant og Chef for Kavalleriet,
hvornæst han i 1865 blev kommanderende General i
1. Generalkommandodistrikt og Storkors af Danebrog. Da
Krigsminister, General Raasløff efter Vedtagelsen
af Hærloven af 6. Juli 1867 ønskede, at nye Mænd
skulde føre Loven ud i Livet, erholdt H.-L. s. A. sin
Afsked fra Krigstjenesten, i det han stilledes à la
suite og modtog Kongens Tak for sin lange, udmærkede
Tjeneste. Siden den Tid har han tilhørt Privatlivet.

H.-L., som i 1858 udnævntes til Kammerherre,
ægteviedes 1835 til Elise Andrea Frederikke Caroline
du Puy, Datter af Komponisten E. du Puy. Hun døde
9. Jan. 1892. H. døde 22. Dec. 1893.

Nationaltid. Nr. 2389.

P. N. Nieuwenhuis.



Hegermann-Lindencrone, Johan Frederik, f. 1840, Officer, 
Søn af foregaaende. Han er født
17. Febr. 1840 paa Jægersborg. Efter at have
gjennemgaaet Landkadetakademiet blev han 1859
Sekondlieutenant ved 2. Dragonregiment med
Aldersorden fra 1857, gjennemgik 1862-63 den
franske Kavalleriskole i Saumur og ansattes efter
Hjemkomsten som Adjudant ved 2. Kavalleribrigade,
i hvilken Stilling han 1864 deltog i Fægtningen ved
Vejle og i Operationerne i Jylland. Efter Krigen
var han ansat ved 2., 3. og 5. Dragonregiment,
gjennemgik Feltartilleriets Skoler og udnævntes
i 1867 til Premierlieutenant. I 1870 sendtes
H.-L. til Troppesamlinger ved Verona og ved
Wien og ansattes det næste Aar som Adjudant
ved 2. Generalkommando. Ved Afgangen der fra i
1875 kom han til Gardehusarregimentet, hvorfra
han ved Udnævnelsen til Ritmester i 1878 blev
forsat til 4. Dragonregiment. Fra 1882-85 var
H.-L. Adjudant hos Kongen, men da han sidstnævnte Aar
forfremmedes til Oberstlieutenant, blev han Chef for
Gardehusarregimentet og Kammerherre; 1892 udnævntes
han til Oberst. Han beordredes i 1886 til Frankrig
for at overvære Manøvrer ved Bordeaux, sendtes i 1890
paa Kongens Vegne til det preussiske thüringske
Uhlanregiment Nr. 6 i Anledning af dets 75aarige
Jubilæum og var Medlem af flere Kommissioner. Desuden
var han fra 1886-92 Medlem af Officersforeningens
Bestyrelse, fra førstnævnte Aar i Bestyrelsen for det
krigsvidenskabelige Selskab og fra 1883 i Bestyrelsen
for Foreningen til den ædle Hesteavls Fremme og Medlem
af Væddeløbsbestyrelsen. 
Endelig har han flere Gange skrevet i «Militært Tidsskrift» angaaende 
Ridningen, Rytteriets Reglementer og dets Uddannelse samt i «Militær
Tidende» om Væddeløbene. -- H.-L. blev 29. Juni 1866 viet 
til Juliane Mathilde Caroline Baronesse Wedel Jarlsberg, Datter af 
norsk Kommandør i Marinen H. Baron W. J. 

P. N. Nieuwenhuis.



Hegermann-Lindencrone, Johan Henrik, 1765-1849, Officer, 
født i Frederikshald 30. April 1765, en Broder til ovennævnte Did. H., 
indtraadte i sit 10. Aar i Landkadetkorpset i Kjøbenhavn og blev 
1783 Sekondlieutenant ved søndenfjældske Infanteriregiment. 1787 
vendte han tilbage til Landkadetkorpset, hvor han i sin Kadettid 
havde gjort sig særdeles yndet, for at forrette Tjeneste som Adjudant 
og Kommandersergent og forblev der indtil 1800, da han, 
der 1789 var avanceret til Premierlieutenant, 1793 til Kapitajn, lod 
sig stille à la suite i Armeen (ved Kronens Regiment) for derefter 
1803 efter Ansøgning at tage sin Afsked af Krigstjenesten. Ved 
Englændernes Overfald 1807 meldte han sig imidlertid paa ny til 
Tjeneste og fik Ansættelse i Kongens Livkorps, hvorved han i 
Slutningen af Aaret udnævntes til Major. 1808 blev H., der, uden 
nogen Sinde at faa Plads i Frederik VI's nærmeste Omgivelser, 
snart kom til at høre til de af Hærens Officerer, som Kongen
skattede højest, Sekondkommandant i Kjøbenhavn og Kommandør 
for sjællandske Skarpskyttekorps, 1811 Oberstlieutenant -- i hvilken 
Egenskab han i de 2 følgende Aar, da Svenskernes Landgang paa
Sjælland alvorlig frygtedes, førte en betroet og temmelig selvstændig 
Kommando paa Øens Sydostkyst -- og 1816 Oberst. 2. Maj 1818 
optoges H., udnævnt til Kammerherre 1815, i den danske Adelstand 
under Navn af Hegermann-Lindencrone, hvilket Tilnavn 
hidrører fra hans Hustru, den ndfr. nævnte Forfatterinde Mette Louise 
Christiane Frederikke f. Lindencrone, hvem han havde ægtet 26. Maj 
1797. 1823 blev H.-L. ansat som Chef for 2. Livregiment, hvilken 
Kommando han beholdt indtil sin Afgang, og hvormed han i 
Aarene 1828-34 forenede Posten som Chef for Kongens Livkorps;
1826 udnævntes han til Kommandør af Danebrog, 1831 til Generalmajor, 
1836 til Storkors af Danebrog. Da i 1841 Udtalelserne om 
Hærens Officerer i Anledning af den forestaaende Reduktion gik 
ind til Christian VIII, kunde de overordnede Myndigheder om den 
76aarige H.-L. fremhæve, at hans vanlige Iver for Tjenesten var 
uformindsket, hans Helbredstilstand, Aandsevner og Duelighed i enhver 
Henseende tilfredsstillende, men, som naturligt var, søgte H.-L. selv 
om sin Afsked, der det følgende Aar tilstodes ham med Ventepenge 
og med Titel af Generallieutenant. Han døde 9. Maj 1849 
paa Gaarden Rolighed ved Kjøbenhavn.

Erslew, Forf. Lex.
Selmer,  Nekrolog. Saml. II.

S. A. Sørensen.



Hegermann-Lindencrone, Johan Henrik, f. 1838, Diplomat. 
Han er Søn af fornævnte Generallieutenant C. D. H.-L. og født 
paa Jægersborg 21. Juli 1838. Han blev Student fra Herlufsholm 
1856 og tog statsvidenskabelig Examen i 1862, hvorefter han s. A. 
blev ansat som Volontær i Udenrigsministeriet; her avancerede han 
Aaret efter til Kancellist, men blev, da han var yngst Embedsmand, 
paa Grund af Reduktionen efter Krigen entlediget med Vartpenge 
i 1866, dog saaledes, at han vedblev at gjøre Tjeneste i Ministeriet 
som surnumerær Kancellist. I Efteraaret 1867 ledsagede han Prins 
Hans af Glücksborg til Grækenland, hvor Prinsen en kortere Tid 
var Regent, og efter Hjemkomsten blev han udnævnt til Legationssekretær, 
i hvilken Egenskab han først ansattes i Stockholm og 
derpaa i St. Petersborg. I 1872 blev han udnævnt til Danmarks 
Repræsentant i Washington, først med Titel af Chargé d'affaires og
Generalkonsul, senere som Ministerresident. Efter at have beklædt 
dette Embede i o. 8 Aar blev H.-L. i 1880 udnævnt til kgl. 
Gesandt i Rom, en Stilling, han 10 Aar efter ombyttede med den 
langt vigtigere Post som Gesandt i Stockholm. Han blev Kammerherre
1874, Kommandør af Danebrog af 2. Grad 1882 og af 1. Grad 
1890. 21. Okt. 1875 ægtede han i Cambridge (Massachusetts) Anna 
Lillie Moulton, f. Greenough, f. 18. Juni 1844 i nævnte By.

Leth og Wad, Dimitterede fra Herlufsholm.

C. Zytphen-Adeler.

 
1778-1853, Forfatterinde">

Hegermann-Lindencrone, Mette Louise Christiane Frederikke, 
1778-1853, Forfatterinde. 
Louise H.-L. er født 4. Dec. 1778 af Forældrene Johan Frederik de  Lindencrone og 
Bolette Marie f. Harboe, en Datter af Biskop Ludvig H. Sammen med en yngre 
Søster, der tidlig døde, voxede hun i Stilhed op hos sine fint
dannede Forældre, der besade og beboede Herregaarden Gjorslev 
ved Store Heddinge. Der foreligger Vidnesbyrd i Vers om den dybe 
Sympathi, der bandt hende og Forældrene sammen. Paa sin Fædrenegaard 
har hun i sin Barndom lært at kjende den djærve, elskværdige og
ridderlige Joh. Henr. Hegermann (s. ovfr.), som for sin 
Fornøjelses Skyld laa paa Opmaalinger i Egnen; efter at Gjorslev 
i 1791 var blevet solgt, fortsattes Bekjendtskabet, og 26. Maj 1797 
holdt de Bryllup. I 1817 arvede hun ved sin Faders Død det 
Fideikommis, der repræsenterede Salgsindtægten af Gjorslev (200000 Rdl.), 
og Aaret efter adledes hendes Mand under Navnet Hegermann-Lindencrone. 
I deres første Ægteskabsaar erhvervede de sig Ejendommen 
Rolighed ved Kjøbenhavns Kalkbrænderi, og dels her, 
dels i Hovedstaden førte de til hans Død et yderst lykkeligt
Samliv, fuldt af Aand og Elskværdighed, som drog inden for sin 
Rækkevidde en lille udvalgt Kreds, af hvis Medlemmer kunne nævnes 
Oehlenschläger, J. P. Mynster, H. Steffens, F. C. Sibbern, Ingemann, 
M. F. Liebenberg, Andreas Saint-Aubain («Carl Bernhard»), P. Hjort,
Rudolph Bay, Abrahams og endelig «Yndlingen paa Rolighed», 
A. S. Ørsted. -- Oehlenschläger siger om hende, at hun maaske 
var den mest poetiske Sjæl, Danmark har ejet, og Mynster udtaler, 
at han i hende har fundet et af de ædleste, fortræffeligste Væsener, 
han har kjendt; han kalder hende aandrig, af et dybt poetisk 
Gemyt. P. Hjort berømmer hende for den harmoniske Sammensmeltning 
mellem Aand og Hjærte, Forstand og Fantasi, Ungdom og Aldersaar,
der karakteriserede hende. «Hendes Kjærligheds Væld
blev uudtømmeligt, hendes Sjæl saa ubesmittelig, som man næppe 
kunde forestille sig. Derfor kunde hun se saa skarpt, dømme saa 
genialt, drømme saa skjønt, spøge saa yndig naivt, tro saa 
troskyldigt og tage saa elskværdigen fejl.» Af Væxt var hun middelhøj,
rank og spinkel.

Som Forfatterinde følte hun decideret en Oehlenschlägersk 
Aand i sig, og det er ganske fejlagtigt, naar det tidligere er sagt, 
at hun tilhørte den Heibergske Kreds. Hun har udgivet 2 Dramer: 
«Eleonora Christina Ulfeldt» (1817) og «Troubadouren» (1820), «Danske 
Fortællinger» (1825, 2. Udg. 1862) og en stor Del Digte i forskjellige 
Nytaarsgaver og Tidsskrifter; desuden har hun efterladt sig mange 
utrykte Digte, et Par Fortællinger, flere Dramer og en Skildring af 
sin i Krigen 1848 faldne Søn Frederiks (Fritz') Liv. Selvstændigst 
og smukkest brød hun sig Vej i Novellen, hvor hun viser Evne til 
at opfinde paa en god og naturlig Maade. Hun maa dog helst 
have noget historisk at knytte sin Fantasi til, for at den skal kunne 
skildre levende og paalidelig, og hun studerede altid samvittighedsfuldt 
Historiens Kilder og Enkeltheder. Stedse røber hun megen 
Smag og fin Aand, men mangler Evnen til den dybeste psykologiske
Udvikling. Med Hensyn til Komposition ligne hendes 
Fortællinger vel meget hverandre, men drage dog hver Gang paa 
ny ved Ynde og Sandhed. Naar hun har kaldt dem danske, skal 
denne Benævnelse efter hendes eget Udsagn tilkjendegive «det 
Sindelag, den lokale Kjærlighed, som her har ledet Fantasien». 
Flere af hendes Frembringelser ere oversatte paa Tysk og Engelsk. 
-- Efter at hun i 1849 var bleven Enke, trak hun sig tilbage fra
«Rolighed» til en kjøbenhavnsk Bolig, hvor hun døde 18. Juni 1853. 

Erslew, Fort. Lex. 
Breve til P. Hjort I, 309 ff. 
M. Reinhardt, Familie-Erindringer II, 58 ff. 
Nyt Aftenblad 1825, S. 329. 
Selmer, Nekrolog. Saml. II, 406 f.

Nic. Bøgh.



Heiberg, Arve Christian Linde, 1805-91, Præst, Historiker, 
blev født 5. Juli 1805 i Ringsted, hvor hans Fader, Gabriel H., en 
norsk Præstesøn, var Klokker og Kordegn; hans Moder hed Elisabeth
f. Siersted. Efter at have nydt Privatundervisning i Hjemmet 
blev han 1818 sat i Roskilde Kathedralskole, fra hvilken han 1823 
dimitteredes; theologisk Kandidat blev han 1829, men baade før 
og efter sin Embedsexamen var han Lærer ved kjøbenhavnske 
Skoler, v. Westens Institut og Efterslægtselskabets Realskole,
ligesom han privat dimitterede flere unge Mennesker til Universitetet.
1831 udnævntes han til ordineret Kateket ved Trinitatis Kirke i 
Fredericia, men virkede kun kort Tid der, da han allerede i Marts
1832 blev Sognepræst i Lunde ved Odense, fra hvilket Embede 
han 1840 forflyttedes til Kjærteminde og Drigstrup, og strax efter 
blev han Provst. Skjønt den stærke Bølgegang fra den fynske 
kirkelige Opvækkelse, der havde sit Udspring fra Kjærteminde og 
Omegnen, til Dels havde lagt sig, var det dog af flere Grunde
stadig et vanskeligt Embede, men det synes, at H. har været Mand 
for baade som Præst og som Provst at magte Forholdene. 1855 
forflyttedes han til Helsingør som Præst ved St. Olai Kirke, fra
hvilket Embede han tog sin Afsked 1882; han flyttede da til 
Kjøbenhavn, hvor han døde 22. Juni 1891. 1831 blev han gift med 
Georgia Samsine Rørdam (d. 1883), Datter af Provst T. S. R. i 
Tølløse. -- Foruden nogle Prædikener og Afhandlinger i forskjellige
kirkelige Blade har H. udgivet en Biografi af Peder Palladius (1840), 
ligesom han,  der under sin Virksomhed  paa Fyn havde god Lejlighed  
til at benytte Arkiverne i Odense, 1852 udgav en Levnedsbeskrivelse  
af Th. Kingo. Da Manuskriptet til P. Palladius' 
Visitatsbog var gjenfundet paa det kgl. Bibliothek, var H. vel, som 
Palladius' Biograf, selvskreven til at udgive dette mærkelige Værk; 
det skete 1867 paa Forlag af Samfundet for den danske Litteraturs 
Fremme, men da denne Udgave ikke i alle Retninger tilfredsstillede, 
besørgede Samfundet 1872 en ny Udgave (ved Sv. Grundtvig).

Erslew, Forf. Lex.
Elvius, Danmarks Præstehist. 1869-84 S. 191 f.

Vilh. Bang.



Heiberg, Christen, 1737-1801, Amtmand, 
fødtes 21. Febr. 1737 i Vinje (Thelemarken), hvor Faderen, Anders Pedersen H. 
(d. 1751), var Sognepræst siden 1734; Moderen hed Sophie Christensdatter 
f. Heiberg (d. 1750). Han var i nogen Tid Fuldmægtig hos 
Sorenskriver M. Falch paa Søndmøre, blev 1761 Volontær i Rentekammerets 
norske søndenfjældske Kontor og 1764 Fuldmægtig sammesteds, 
1766 Foged over Nordhordland og Voss, 1778 Amtmand i 
Finmarkens Amt og 1787 Amtmand paa Bornholm. Han døde 
21. April 1801 og var siden 4. Marts 1767 gift med Anne Margrethe 
f. Først (Fürst) (f. 30. Dec. 1736 d. 7. Nov. 1816), Datter af Sognepræst 
til Lille Lyngby i Sjælland Iver Henriksen F. og Margrethe Pedersdatter 
f. Angel. H. var i Aarene 1784-85 i Kjøbenhavn i en 
Kommission angaaende Finmarkens Handel, i hvilken Anledning han 
forfattede et «Forslag til Finmarkens Opkomst», der anbefaler 
Frihandel, en Kjøbstads Anlæg m. m., og som er trykt i «Hermoder» 
V, 13. St., S. 87 ff. (Chra. 1800).

H. K. Heiberg, Genealog. Optegn. om Fam. Heiberg S. 84.

H. J. Huitfeldt-Kaas.



Heiberg, Iver Først, 1773-97, Søofficer, 
Søn af ovennævnte Amtmand Christen H., fødtes 15. Maj 1773. Som Dreng kom han 
ind i Marinens Tjeneste, blev Kadet 1783, men da han efter 10 
Aars Tjeneste endnu ikke var naaet at blive Officer, søgte han
Afsked og erholdt den med Sekondlieutenants Rang, hvorpaa han 
gik i hollandsk Tjeneste. I denne Stats talrige Søkampe mod 
Englænderne fik han adskillige Gange Lejlighed til at lægge Mod 
og Dygtighed for Dagen, hvorved han avancerede til at blive
næstkommanderende i et Linjeskib. 14. Okt. 1797 i et Slag i Nordsøen, 
hvor den hollandske Viceadmiral de Winther med 12 Linjeskibe 
blev overvunden af en engelsk Styrke paa 21 Skibe, blev hans 
Skib, «Delft», angrebet af 3 Modstandere og bragt i synkefærdig
Tilstand. Englænderne forsøgte da med deres Baade at frelse den 
tiloversblevne Del af Besætningen; men H., hvis Chef var falden, 
vilde ikke forlade Skibet, saa længe der befandt sig andre om 
Bord. Han gik under med Vraget og druknede. Han var ugift.

Danebrog I, 321 ff.

C. With.



Heiberg, Johan Ludvig, 1791-1860, Digter og Æsthetiker. 
Han var eneste Barn af Ægteskabet mellem nedennævnte Peter 
Andreas H. og Thomasine Christine f. Buntzen og blev født i 
Kjøbenhavn 14. Dec. 1791 -- «hin navnkundige Dag,» siger han i sit 
latinske Vita i Anledning af Doktordisputatsen, «paa hvilken den 
berømte Mand, hvis Navn staar øverst blandt alle de glimrende 
Navne, vort Fædreland kan glæde sig ved, Tycho Brahe, Danmarks 
og Verdens Lys, fødtes». Han havde lige fyldt sit 8. Aar, da
Faderen maatte gaa i Landflygtighed. Da kort efter den længe 
lurende ægteskabelige Katastrofe, der førte til Skilsmisse og til 
Thomasine H.s Giftermaal med Gyllembourg, kom til Udbrud, blev 
Ludvig efter sin Faders bestemt udtalte Vilje tagen fra Moderen og
betroet til hendes Søster Lise Jürgensen, men i Maj 1802 flyttedes 
han til P. A. H.s gode Venner paa Bakkehuset, Knud Lyne og 
Kamma Rahbek. Han læste Latin med Rahbek, levende Sprog 
med hans Hustru, og til at lede den øvrige Undervisning blev der
antaget en udmærket Lærer, theologisk Kandidat Peter Hansen, 
for hvem H. vedblev at bevare den største Hengivenhed. Efter 
6 Aars Lærergjerning fik Hansen Præstekald, og hans Plads overtoges 
af en anden Theolog, E. Chr. Basse, hvem H. ligeledes 
nævner med skyldig Veneration; men da denne Forandring indtraf,
havde Drengen for længst skiftet Domicil, i det han efter 
2 Aars Ophold paa Bakkehuset flygtede bort der fra en Aftenstund, 
nærmest fordi Rahbek havde lovet ham Prygl næste Dag paa 
Grund af daarlige Karakterer, men væsentligst utvivlsomt fordi den 
Tone, hvori P. A. H.s Venner omtalte hans Søns Moder, hvem 
Barnet hang ved med sværmerisk Hengivenhed, krænkede ham i 
hans Hjærtes dybeste Følelser. Han blev nu paa ny anbragt hos 
den ovennævnte Moster, og 1809 dimitteredes han af sin Lærer til 
Universitetet, hvor han tog Artium og det følgende Aar filosofisk
Examen. Imidlertid vare Fru Gyllembourg og hendes Mand, efter 
at deres Gaard paa Landet var brændt, flyttede til Kjøbenhavn, 
og alt som H. havde nærmet sig Ynglingealderen, havde Faderens 
Forbud mod hans Samliv med Moderen tabt sin Kraft, og han 
betragtede mere og mere hendes Hjem som sit, knyttet til hende 
med den stærkeste sønlige Kjærligheds Baand og til Gyllembourg 
med Venskab og Agtelse. I deres fine og højtdannede Vennekreds 
fortsatte han den forædlende selskabelige Omgang, som han 
i sine des værre alt for kortfattede «avtobiografiske Fragmenter»
tillægger saa afgjørende en Indflydelse paa sin hele Aands- og 
Smagsretning; han nævner sin Faders Hus som Samlingsplads for alle 
den Tids fremtrædende Forfattere saa vel som for den franske 
Republiks diplomatiske Repræsentation i Kjøbenhavn, mindes den
litterære Interesse, som beherskede Rahbeks Hjem, og omtaler som
sin Moders jævnlige Omgangsfæller Mænd som H. C. Ørsted -- 
med hvem han allerede inden Studenterexamen havde læst 
Mathematik --, Weyse, Oehlenschläger, Professor F. G. Howitz og de 
adelige svenske Bekjendtskabet som søgte Gyllembourg, naar de 
gjæstede Kjøbenhavn; med en af disse svenske Familier, Grev 
Taubes, gjorde han i Efteraaret 1812 sin første Udenlandsrejse til 
Stockholm og indførtes i den svenske Hovedstads mest exklusive 
Kredse. Da han efter 3 Maaneders Fraværelse kom tilbage, blev 
han Gjæst hos den rige Handelsherre Konferensraad Brun og hans 
skjønlitterære Hustru, Frederikke f. Münter, hvor han traf Prinser og 
Diplomater, Digtere, Videnskabsmænd -- og den yndige, 
højtbegavede Datter Adelaide eller Ida, den senere Grevinde Bombelles
(II, 491), der aflokkede ham som de andre Poeter ridderlige 
Kjærlighedsstanzer. Baade her og hos sin Moder kunde han 
afvexlende -- naturligvis aldrig samtidig -- træffe Baggesen og 
Oehlenschläger i den Konflikttid, der satte den litterære Verden i
saa voldsom en Bevægelse, at den næsten lignede en Borgerkrig. 
Skjønt der tidlig blev lagt Mærke og taget Hensyn til H. som 
Forfatter, undgik han dog at sværge til noget af de stridende 
Partiers Fane, og han fremhæver det mange Aar senere som en 
for den unge Alder ikke ganske sædvanlig bon sens, at han, trods 
alle Opfordringer, forstod at holde sig uden for en Kamp, «der -- 
uagtet de vigtige og til Dels gavnlige Frugter, den har baaret -- 
dog blev ført med en Fanatisme, der ikke undlod at prostituere 
mere eller mindre enhver, som var saa uheldig at blive reven ind 
i dens Hvirvel».

Begge de Digtere, der delte deres Samtid i to stridende Lejre, 
enedes tidlig om at hylde den unge H. som en løfterig Mulighed 
i Digtningens Rige. Begejstret over en Sonnet, som H. -- «l'enfant», 
som han kaldtes i det Brunske Hus -- havde skrevet til Fru Frederikke, 
spaaede Baggesen, at denne Digteryngling «med spæde Vingeskud, 
lig dem paa Skuldrene af Amors Brud», en Gang skulde hæve sig paa 
fuldvoxne Vinger til Sangens Top og derfra, «Fremtids Genius i 
Upartiskhed lig, -- sangdømme den i Live førte Krig imellem 
Baggesen og Oehlenschläger». Den sidstnævnte Digter hyldede 
i Anledning af «Marionettheatret» den unge Forfatter som den, der 
var «til Kunstner og til Digter baaren», fordi han «fulgte tro 
Naturen og dens Røst».

Titelen «Marionettheater» for H.s første Bog havde i Følge 
Fortalen «især til Hensigt at stemme Læseren til det barnlige Sind»,
som skulde gjennemtrænge dens Indhold; men den havde for øvrigt 
ogsaa en historisk Oprindelse. Under en Sygdom i hans Drengeaar 
havde Weyse og Laur. Kruse forfærdiget et Dukketheater til 
ham, for hvilket Drengen forfattede adskillige barnlige Skuespil, til 
Dels i rimet Dialog og i den Holbergske Komedies Stil. Ved en 
senere Lejlighed, da i Begyndelsen af 1812 en adelig svensk Dames 
Fødselsdag skulde fejres, blev det hentet frem paa ny, og H. skrev
Fireakts-Skuespillet «Don Juan», en Omarbejdelse af Moliéres «Festin 
de pierre». Oehlenschläger var tilstede ved Opførelsen og gav i 
sin Henrykkelse den unge Digter Broderkysset -- en Gjentagelse af
den Situation, der havde fundet Sted i Aarhundredets Begyndelse, 
da Baggesen ved sin Afskedsfest kyssede den unge Oehlenschläger. 
Ikke længe efter skrev H. det romantiske Skuespil «Pottemager 
Walter» og udgav det 1814 sammen med «Don Juan» under den 
ovenfor anførte Fællestitel -- et Janushoved, der skuede i to for H.s 
senere Digtning afgjørende Retninger: den burlesk-komiske og den 
romantisk-mystiske, der dog her, som saa ofte senere, paa mange
Punkter vare forenede. Tidligere havde han skrevet Skuespillet 
«Tycho Brahes Spaadom» med de prægtige Uranieborg-Digte 
«Solen sank bag grønne Lund» og «Du Vandringsmand ved Søen»; 
det blev ikke udgivet i sin oprindelige Skikkelse, men først efter 
at det i en Omarbejdelse var blevet opført 1819. Den romantisk-polemiske 
Komedie «Julespøg og Nytaarsløjer, en Fortsættelse af 
Oehlenschlägers St. Hans Aftens Spil», udkom ved Juletid 1816 og 
vakte stærkt Røre ved sin Satire over den Ingemannske Digtnings
Hypersentimentalitet og Publikums Sværmeri for hans Varner og 
Blanca. Grundtvig traadte med vanlig Voldsomhed i Skranken for 
den angrebne Digter, og Polemikken -- som affødte H.s «Ny 
A-B-C-Bog» -- varede det meste af Vinteren, indtil den afsluttedes
med H.s festlige Digt «Vaaren og Freden».

Den tyske Romantik, især Tieck, har øvet sin Paavirkning 
paa H. som paa det unge Aarhundredes andre Digtere; naar den 
paalagde sine Adepter at skue mod Vest -- Shakspeare -- og 
mod Syd -- Spanierne --, saa blev H., i Modsætning til den 
øvrige Digterskare, den, der fortrinsvis vendte Blikket i sidstnævnte
Retning. Hans dygtige Sprogkundskaber gjorde ham tidlig bekjendt 
med italiensk og spansk Digtning, og især denne tiltrak sig hans 
levende Interesse. I den spanske Kappe- og Kaardekomedies 
Stil skrev han 1817 det romantiske Drama «Dristig vovet halv er 
vundet», en dansk Omplantning af Calderonsk Aand og Form, som
vidner i lige Grad om Digterens Kjendskab til Forbilledet og om 
hans allerede den Gang mærkelige Klarhed i Opfattelsen af formelle
Ejendommeligheder. Medens her en fremmed Genre var efterlignet 
fra inderst til yderst, anstillede han i det mythologiske Skuespil 
«Psyche» (1817) det modsatte Experiment og gav det antike Stof 
en romantisk Paaklædning, i hvilken der end ikke fattes Elementer 
af den nordiske Folketone.

H.s Bevandrethed i spansk Litteratur gav ham Æmnet til hans 
Doktordisputats 1817: «Om spansk dramatisk Litteratur, fornemmelig 
om Calderon», en kortfattet og skematisk Behandling af Stoffet, 
men efter hin Tids Skik frembydende de nødvendige Theses til 
Forsvar under Disputationsakten. H.s Hensigt med dette Skrift
var ikke blot at erhverve en akademisk Grad, men ogsaa at skaffe 
sig en nyttig Introduktion. I den Brunske Kreds havde man ivrig 
tilskyndet ham til at slaa ind paa den diplomatiske Løbebane, til 
hvilken baade hans fine sociale Dannelse og hans gode 
Sprogkundskaber syntes at maatte gjøre ham skikket. Han tilegnede
derfor Udenrigsminister Niels Rosenkrantz, en gammel Ven af hans 
Fader, sin Afhandling for Doktorgraden, men indrømmer selv senere, 
at «han just ikke viste stort diplomatisk Geni ved at indbilde sig, 
at en latinsk Doktordissertation over det spanske Theater kunde 
give ham Adkomst til den diplomatiske Karriere, i Steden for at 
begribe, at den tvært imod maatte støde ham derfra»; naar han 
over for Rosenkrantz beraabte sig paa sin Sprogfærdighed og sine 
andre Kundskaber, svarede Ministeren som i Spøg, at hans Duelighed 
var alt for stor, og at det mindre kom an paa denne end 
paa at være af god gammel Adel. H. naaede saaledes sit 27. Aar, 
uden at han endnu havde taget Bestemmelse om sin Fremtid. Han
droges i mange Retninger, mod Naturvidenskab og Mathematik 
som mod Digtekunst og Æsthetik, og en udstrakt Selskabelighed 
med dens Flirtation og dens mange Haande Krav til hans Talenter 
spredte yderligere hans Interesser. I denne Valgets Vanskelighed 
kom et kongeligt Rejsestipendium som en sand Befrielse i Foraaret 
1819. Over London tog han til sin Fader i Paris og boede hos 
ham i 3 Aar. Mange interessante Bekjendtskab er fra mange 
forskjellige Lejre fik han her Lejlighed til at gjøre. Af danske traf 
han bl. a. P. G. Bang (den senere Minister), H. J. Estrup, H. N. 
Clausen, C. Hauch, P. Hjort, C. Molbech, H. G. v. Schmidten og 
deltog i det Selskabsliv, som Prins Christian og Prinsesse Caroline 
Amalie under deres Pariserophold aabnede deres Hus for en Gang
om Ugen. I Faderens Bekjendtskabskreds plejede han Omgang 
bl. a. med den forhenværende Biskop og Senator Grégoire, med 
den liberale Pair Grev Lanjuinais, med Udgiveren af «Revue 
encyclopédique», J. A. Jullien, med Naturforskeren Cuvier, Filosofen 
Cousin, Digteren Beranger og mange andre bekjendte Mænd. Ogsaa
Malte-Brun, Faderens politiske Antagonist, besøgte han med dennes 
Samtykke og traf her bl. a. Alexander Humboldt. H.s 
«distraherende Dæmon» forlod ham, som det kunde ventes, ikke i den 
livlige Verdensby. Han studerede under Cuvier og besøgte flittig 
Jardin des Plantes, var hyppig Gjæst i Theatrene, læste fransk
Litteratur og baade tog og gav Musikundervisning, var en Tid 
Medarbejder af «le Constitutionnel» og skrev, begejstret af 
Danserinden Bigottinis Udførelse af Balletrollen, Skuespillet «Nina», den 
eneste Digtning, som hans Pariserophold affødte. Endelig tog han 
en  afgjørende Beslutning, søgte fra Seinestaden om Ansættelse som 
Lektor i dansk Sprog ved Kiels Universitet, støttedes af sine
Velyndere i Hjemmet, blev ansat og tiltraadte sit nye Embede ved 
Begyndelsen af Efteraarssemestret 1822.

Hans Moder fulgte med ham til Kiel og var hans bedste Trøst 
under de Pinagtigheder, som Overgangen fra Frankrigs Hovedstad 
til den holstenske Universitetsby og endnu mere hans Stilling som 
Lærer i et ildeset Sprog og en overset Litteratur havde til Følge;
dog mener han, at den aandelige Koncentration, han her blev 
tvungen til, ikke var uden Nytte for ham. To Serier af hans 
Forelæsninger udkom i Trykken: «Formenlehre der dänischen Sprache» 
1823 og «Nordische Mythologie» 1827. Det vigtigste Udbytte for H. 
af hans 3 Aars Kielerophold var den Indtrængen i den Hegelske
Filosofi, han her begyndte paa efter Tilskyndelse af den filosofiske 
Professor Etatsraad Berger og senere førte videre under et Besøg 
i Berlin, hvor han hørte og omgikkes Hegel saa vel som hans 
Discipel Gans, medens det først blev ved en Slags Aabenbaring 
paa Tilbagerejsen, at Systemet afslørede sig for ham i sin fulde 
Gjennemskuelighed. Ved sit Skrift «Om den menneskelige Frihed» 
(Kiel 1824) blev H. den første Talsmand for den Hegelske Lære i 
dansk Litteratur; men herom som om H.s Hegelianisme overhovedet 
vil der senere blive talt fra anden Side.

I Sommeren 1825 besøgte H. Kjøbenhavn med det faste Forsæt 
at gjøre et Forsøg paa at skabe sig en Virksomhed i den saa 
stærkt savnede Hovedstad. Han tænkte nærmest paa Theatret, 
som havde spillet hans «Nina» det foregaaende Aar. Ved 
Sommerforestillingerne havde en tysk Skuespillerinde, Mile. Pohlmann, gjort 
megen Lykke med Sangfarcen eller Vaudevillen «Die Wiener in 
Berlin». Dette indgav H. den Tanke at omplante Genren paa 
Dansk. Han kjendte den godt nok baade fra Paris og fra Tyskland, 
han havde i sin musikalske Dannelse en Hovedbetingelse for 
Opgavens lykkelige Løsning og turde tiltro sig saa megen komisk 
Kraft, saa nært et Slægtskab med vor Lystspildigtnings bedste 
Traditioner, at han under denne nye Form vilde kunne yde Bidrag til 
et Repertoire, der atter kunde give Theatrets Kunst og den dramatiske 
Litteratur en national Farve, som alt for længe havde været 
fortrængt af det fremmede. H. vilde nemlig ikke nøjes med en 
ydre Overførelse af Vaudevilleformen; han vilde paa den ene Side 
gjøre det musikalske Element fyldigere og formæle det paa en 
inderligere Maade med Handling og Karaktertegning, end 
Forbilleder kjendte det, paa den anden Side gjenføde den 
lokalkomiske Burleske i Holbergs Aand og derved knytte den afbrudte
Forbindelse mellem Scenens Fortid og Nutid. Han meddelte den 
handledygtigste af Theaterdirektørerne, Collin, sine Tanker og blev 
livlig opmuntret til at sætte dem i Værk. H. skrev da «Kong 
Salomon og Jørgen Hattemager», som blev opført 28. Nov. 1825 
og modtagen med en Tilslutning, der viste, at Slaget var vundet
fuldstændig: der kom nyt Liv i Skuespillerne, forøget Theaterinteresse 
hos Publikum og dygtig mange Penge i Kassen, et fiskalt 
Resultat, som blev en vigtig Hjælp for Collin, naar det gjaldt om 
at nedslaa den gnavne Modstand mod Vaudevillen hos flere ældre 
Avtoriteter, især hos Rahbek. I Begyndelsen af Febr. det følgende
Aar gik som «Geburtsdagsstykke» «Den 28. Januar»; da H. 
Ugedagen efter paa Frydendahls Aftenunderholdning saa den 13aarige 
Johanne Pätges optræde sammen med C. N. Rosenkilde i Poul 
Møllers Kongenshave-Dialog «Hans og Trine», benyttede han Parret 
som Hovedfigurer i sin næste Vaudeville, «Aprilsnarrene», opført
1. Gang 22. April 1826, og beregnede 2 af de følgende: «Et Æventyr 
i Rosenborg Have» og «De uadskillelige», for en stor Del paa den 
unge Piges mærkelige Talent, hvis varme Talsmand i Pressen H. 
fra første Færd blev. Forud for de 2 sidstnævnte Vaudeviller var 
i Okt. 1826 «Recensenten og Dyret» bleven spillet; den havde 
forud for og under Opførelsen saa mange Fordomme at kæmpe 
imod, at Succesen forspildtes. H. lod den derfor strax tage af 
Repertoiret og udarbejdede den dramaturgiske Afhandling «Om 
Vaudevillen som dramatisk Digtart og om dens Betydning paa den
danske Skueplads», et polemisk Skrift, der med Selvfølelse hævdede 
baade den nye Digtarts og dens Forfatters Stilling i dansk Litteratur, 
men -- som Tiden har vist -- ikke overdrev, naar H. forudsagde
det nationale Lystspils og dets sceniske Fremstillings 
Gjenopblomstring fra det Øjeblik af, da Vaudevillen havde inavgureret en 
ny Theateræra. Hans Argumentation gjorde den Virkning paa Publikum, 
at «Recensenten og Dyret», gjenopført i en lidt omarbejdet 
Skikkelse, nu slog fuldstændig igjennem og blev den hyppigst
spillede af alle Vaudevillerne. Denne gode Følge af hans æsthetiske 
Vejledning tilskyndede H. til at etablere en varigere Forbindelse 
mellem sig og den dannede Læseverden, og Organet for denne Forbindelse
blev «Kjøbenhavns flyvende Post», som begyndte 1. Jan. 
1827 og udkom 2 Gange ugentlig i 2 Aar; 1829 pavserede Bladet, 
men gjenoptoges 1830 med 3 ugentlige Numre. Med Udgangen af 
dette Aar ophørte den regelmæssige Udgivelse; i Jan. 1834 udgaves 
Nr. i af «Den flyvende Posts Interimsblade», hvis første 100 Numre 
indtil Juni 1836 danne et Bind; med Nr. 135 (21. Dec. 1837) sluttedes 
2. Bind. Siden Rahbeks «Danske Tilskuer» i dens bedste Aar havde 
intet Ugeblad af underholdende Art haft en saa udbredt og tillige 
saa dannet Læsekreds som H.s «Flyvende Post». Ikke just fordi han 
var en særlig ivrig eller omhyggelig Redaktør; adskilligt af Bladets 
Indhold var Fyldekalk, mest i Skikkelse af Oversættelser uden større 
Værd; men til Gjengjæld indeholdt det H.s egne vittig ræsonnerende 
eller skarpt polemiserende Artikler og var tillige den 
opvoxende Digterslægts fornemme Organ, i hvilket Chr. Winther, 
Andersen, Carl Bagger o. a. debuterede som Lyrikere, Fru Gyllembourg 
og Carl Bernhard som Novellister. Hvad der dog gav Bladet 
størst Betydning og Anseelse, var H.s æsthetiske Kritik. Her 
begyndte i Aargangen 1827 med Anmeldelsen af «Væringerne i Miklagard»
den Værdsættelse af Oehlenschläger, der blev en  Fortsættelse 
af Baggesens Opposition, men bygget paa en systematisk 
Betragtning og udgaaet fra et æsthetisk Totalsyn, som ganske vist mest 
dvælede ved den formelle Bestemmelse af Digtarternes Grænselinjer,
men ogsaa ad denne Vej naaede til gyldige Dornme og uimodsigelige 
Resultater. H.s Kritik vakte den stærkeste Forargelse blandt 
Oehlenschlägers Tilhængere, og navnlig, da han i det 1. Nummer 
af Aargangen 1830 havde railleret med Digterens Optræden ved 
Doktorpromotionen i Lund den foregaaende Sommer, kom han i 
en heftig Fejde med de saakaldte «Soranere» (Hauch, Wilster og 
Hjort), en Polemik, som baade paa Vers og Prosa førtes med den
mest overlegne Vittighed fra H.s Side, saa at han stod som Sejerherre, 
selv hvor han ikke saa ganske havde Ret.

Imidlertid havde han i Sommeren 1828 skrevet Skuespillet 
«Elverhøj», der blev opført som Festforestilling 6. Nov. i Anledning 
af Prins Frederiks Formæling med Prinsesse Vilhelmine og  er spillet 
over 300 Gange -- det største Antal Forestillinger, noget Stykke 
har oplevet paa vor Scene. Som Paaskjønnelse af dette Arbejde 
udnævntes H. 20. Dec. 1828 til Theaterdigter og fast Oversætter
med en Gage af 600 Rdl., for hvilket Vederlag han skulde oversætte 
et vist Antal Akter aarlig og skrive de den Gang saa 
hyppig forekommende Festsange, Prologer og lignende Lejlighedsarbejder. 
I Okt. 1829 opførtes for første og sidste Gang «Prinsesse 
Isabella eller 3 Aftener ved Hoffet», et romantisk Intrigestykke 
med det spanske Dramas lyriske Karakter. S. A. fik H. Titel af 
Professor, og 1830, da den militære Højskole oprettedes, blev han 
udnævnt til Docent i Logik, Æsthetik og dansk Litteratur, hvilken
Lærerplads han forestod indtil Højskoleundervisningens Omordning 
1836; litterære Frugter af denne Virksomhed ere «Ledetraad ved 
Forelæsningerne over Filosofiens Filosofi eller den spekulative 
Logik» (1832), «Indledningsforedrag til det i Nov. 1834 begyndte
logiske Kursus» (1835) og «Udsigt over den danske skjønne Litteratur» 
(1831). 31. Juli 1831 indgik H. Ægteskab med kgl. Skuespillerinde 
Johanne Luise Pätges (s. ndfr.). I Nov. s. A. opførtes 
Vaudevillen «Kjøge Huskors»; med «De danske i Paris» (1832) og 
det i sin Art fuldkomne og uovertræffelige Kunstværk «Nej» (1836) 
afsluttedes Vaudevilledigtningen, til hvilken endnu maa henregnes 
nogle Monologer («Supplikanten», «Ja», «Emilies Hjærtebanken», 
«Grethe i Sorgenfri») og en «Bellmansk Situation»: «Ulla skal 
paa Bal». 1834 fremkom Æventyrkomedien «Alferne», i hvilken 
Tiecks bekjendte Æventyr er dramatiseret med overlegen teknisk 
Kyndighed og en beundringsværdig Uddybning af dets poetiske 
Idé. 1836 rejste H. med sin Hustru over Berlin og gjennem en 
Del af Tyskland til Paris, hvor hans gamle Fader endnu levede. 
Aaret efter begyndte han paa Udgivelsen af «Perseus, Journal for
den spekulative Idé», og paa en ejendommelig Maade forenede 
han den filosofiske Spekulation med poetisk Anskuelighed i 
Æventyrkomedien «Fata Morgana», som opførtes 1838, men kun gik 5 Gange, 
dels fordi dens Idéindhold laa over den store Mængdes Horisont,
dels fordi Theatrets Maskineri virkede alt for ufuldkomment til at 
kunne tilfredsstille de Krav, Stykket stillede. Af lignende Grunde
opnaaede den romantiske Komedie «Syvsoverdag», der blev skrevet 
som Feststykke i Anledning af Christian VIII.s Kroning (1840), 
ligeledes kun 5 Opførelser, men har ved den senere Gjenoptagelse 1872 
i fuldt Maal vundet den Anerkjendelse, som dette ægte poetiske 
og paa særlig Vis dansk-nationale Skuespil fortjener.

I Aarene omkring Tronskiftet 1839 var H.s tidligere saa store 
Popularitet overhovedet i stærk Aftagen. Efter Provinsialstændernes 
Oprettelse havde «Den flyvende Posts Interimsblade» bragt forskjellige politisk-ræsonnerende Artikler, hvis afgjort konservative Aand stærkt 
havde mishaget de liberale Ordførere og den Ungdom, som fulgte
dem. Hvorledes H. bedømte den oppositionelle Bevægelse og dens 
Ledere -- med Undtagelse af «Fædrelandet», for hvis fornemmere 
Holdning han nærede kvalificeret Agtelse --, giver sig tilstrækkelig 
tydelig til Kjende i 3. Akt af den apokalyptiske Komedie «En Sjæl 
efter Døden», hvor de liberale Institutioner og deres Mænd ere 
indlemmede i Trivialitetens Helvede. Dette Mesterværk af komisk 
Digtning udkom i Slutningen af 1840 som det omfangsrigeste og 
vægtigste Parti af de «Nye Digte», hvis øvrige Indhold udgjordes 
af Romancecyklen «De ny gifte» samt Digtene «Gudstjeneste» og 
«Protestantismen i Naturen».

Vendte Publikum sig mere og mere bort fra H., saa gjorde 
denne til Gjengjæld stærkere og stærkere Front mod Publikum og 
trak sig omsider i stolt Fornemhed tilbage fra al Berøring med 
det masseagtige. I «Intelligensblade», som udkom i 4 Bind fra 
1842-44, læste han Publikum Texten og varierede atter og atter 
Beviset for Mængdens selvfølgelige Mangel paa Evne og Berettigelse 
til at fælde Dom i aandelige Sager. Ogsaa Digtene i det samtidig 
udkommende Billedværk «Danmark, et malerisk Atlas» benyttede 
han til Udfald mod de nye politiske og litterære Tankers Talsmænd, 
og Satyrspillet «Nøddeknækkerne» (1845) samler som i et Brændeglas 
al den overlegne Foragt, hvormed Digteren fra sit mere ophøjede 
Stade ser ned paa Endelighedens rastløse, men paa samme Tid i 
højere Forstand meningsløse Færd, over for hvis Tilfældighed han 
peger paa Naturens, særlig Himmelklodernes, lovbundne Gang som 
den lysende Modsætning. De astronomiske Studier, som altid havde 
været ham kjære, optoge i større og større Maal hans Tid og satte 
litterær Frugt i de 3 Bind af Aarbogen «Urania» (1844-46) med 
Afhandlingerne «Det astronomiske Aar» og «Om Tiden og dens 
Bestemmelse ved astronomiske Observationer» samt Monografierne
«Hven, tilforn Danmarks Observatorium» og «Sophie Brahe, en 
Hverdagshistorie fra det 16. og 17. Aarhundrede».

Kun én Gang endnu bragte H. sin Ungdomskjærlighed, Theatret, 
en Gave: 1847, da han anonymt skrev Toakts-Lystspillet 
«Valgerda»; det havde den politiske Tvedeling i Tiden til Æmne, 
men gjorde med digterisk Overlegenhed Ret og Skjel mellem den 
konservative og den liberale Retning og benyttede for øvrigt kun
Konflikten som Udgangspunkt for en fint gjennemført Handling og 
en paa samme Tid sikker og diskret Karaktertegning. Fra 1839 
var han bleven fritagen for sin Forpligtelse til at oversætte et vist 
Antal Skuespil, imod at han til Gjengjæld skulde gjennemlæse de 
til Theatret indleverede Arbejder, foreslaa tjenlige Forandringer i 
dem, han mente egnede til Opførelse, og have Tilsyn med de første 
Prøver. Dette Censorembede beklædte H. endnu, da Skuepladsen
efter den frie Forfatnings Indførelse gik over fra Kongen til Staten 
og fik sin øverste Myndighed i Kultusministeren i Steden for som 
tidligere i den til Hoffet knyttede Theaterchef, under hvem de
øvrige Direktører havde sorteret. Denne kollegiale Bestyrelsesform 
skulde nu opgives og en enkelt Mand sættes i Spidsen for Ledelsen 
med Ansvarlighed over for Ministeren. Det lykkedes Madvig 
at formaa H. til at overtage denne Post som den, der af alle 
udpegedes som den bedst kvalificerede, og under 23. Juli 1849
modtog han sin Udnævnelse. I 7 Aar -- indtil 21. Juni 1856 -- var 
H. Theaterchef, en stormfuld Periode, i hvilken ogsaa ved Theatret 
Tidens parlamentariske Ideer brødes med den styrende Avtoritet, 
medens denne ikke altid fandt den fornødne Støtte hos sin eneste
foresatte, der i sin Egenskab af Minister ofte havde politiske 
Hensyn at tage til Stemningen i Rigsdag og Presse og maatte inddrage 
ogsaa Theatret under det do-ut-des-System, der, til Skade for 
Fastheden i Styrelsen, er den parlamentariske Forhandlings ledende
Princip. Dertil kom den Vanskelighed, det altid -- med eller 
uden Grund -- volder en Theaterstyrer at have Scenens ypperste 
Kunstnerinde til Hustru, samt Rivninger af personlig Art, om end 
under Kunstens Maske. Disse Uoverensstemmelser førte til, at flere
af Theatrets bærende Kræfter forlode H., ja endog oprettede en 
Konkurrence med det kgl. Theater. Det var navnlig denne 
Omstændighed i Forbindelse med de Angreb, Pressen begyndte at 
rette mod hans Hustrus Kunst, der bevægede H. til at tage sin 
Afsked og tiltræde en Udenlandsrejse til Berlin, Dresden,
Marienbad og Prag. Han overtog paa ny sin Post som Censor og 
hengav sig i sin Fritid med forøget Iver til sine videnskabelige Studier. 
Kun én Gang endnu gjæstede hans Sangmuse ham, da han 1857 
ved Efterretningen om sin Ungdomsveninde Ida Bruns (Bombelles') 
Død skrev sit skjønne, om Goethes Klarhed og Stemningsfylde
mindende Digt: «De samle sig lig underfulde Drømme», hvilket han, 
som for at tilkjendegive sin Despekt for den politiske Presse, lod 
indrykke i Adresseavisen. 

H.s lyriske Produktion er for øvrigt for en stor Del en 
Lejlighedsdigtning, der i Værd staar langt tilbage for dette hans sidste 
Digt, fordi Lejligheden har været en ydre, tvingende Tilskyndelse 
og ikke, som her, en indvortes vakt Stemning. Maa det end siges, 
at H. overhovedet er noget kølig i den lyriske Følelse og dens 
Udtryk, findes der dog mellem hans Digte klassiske Fuldkommenheder, 
der høre til vor poetiske Litteraturs uforgængeligste, ikke 
mindst de erotiske eller naturskildrende Sange i Vaudevillerne. Det 
er i det hele taget fra Theatret, at H. har øvet sin største 
Indflydelse paa vort Aandsliv, en Indflydelse, der i brede Strømme 
som i smaa Kanaler har gjennemtrængt Nationen og gjort den i 
mange Maader til en anden, end den var før 1825, ved at føre 
dens Stemningsliv tilbage i dets gamle Leje, gjenføde dens komiske 
Skuespillitteratur og vække en Fremstillingskunst, som falder sammen 
med dens Naturs særegne Ytringsmaade. Sin Tidsalders æsthetiske 
Smag har H. paavirket i en uberegnelig Grad ogsaa som den 
anerkjendte Mester i kritisk Kunst, som den første, der dømte ud fra 
en samlet og sammenhængende Lærebygning. H. har ingensteds 
gjort Rede for denne i dens Helhed, men den lader sig uden 
Vanskelighed konstruere ud af hans forskjellige kritiske Afhandlinger. 
Det Hegelske System, som han svor til, har vel stundum gjort Vold 
paa Fænomenerne for at faa dem til at passe og beskæftigede sig 
mere med Kunstens Former end med dens Aand; som Systemet
selv vilde H.s Benyttelse af det nu kun have historisk Betydning, 
hvis ikke hans sikre og fine Smag -- med de Begrænsninger, den 
i Følge sit Væsen havde og maatte have -- havde stemplet hans 
Domme med et Præg af Vederhæftighed, af sund Sans og Sky for 
det affekterte, der ogsaa i hans Egenskab af Smagsdommer gjorde 
ham til et ægte Udtryk for hans Nations bedste Karaktertræk.

H., som 1850 var bleven Etatsraad, døde 25. Avg. 1860 under 
sit Sommerophold paa Herregaarden Bonderup ved Ringsted. Efter 
flere foregaaende samlede Udgaver af hans Skrifter fulgte i 1861 og
62 den store i 22 Bind, Halvdelen poetiske og Halvdelen prosaiske 
Arbejder.

J. L. Heiberg, Autobiografiske Fragmenter, Pros. Skrifter XI. 
Molbech, Dansk poetisk Anthologi IV, 1. 
Johanne Luise Heiberg, Et Liv, gjenoplevet i Erindringen, I-IV. 
P. Hansen, Ill. dansk Litteraturhist. 
Peter Andreas Heiberg og Thomasine Gyllembourg, en Beretning ved Johanne Luise Heiberg. Museum 1890. 
Breve fra og til J. L. H., 1862. 
Erslew, Forf. Lex.

P. Hansen./i>

-- J. L. Heiberg som Filosof. Da H. skulde vælge sin 
Livsgjerning, vidste han ikke, om han vilde være Diplomat eller 
Landmaaler, Naturforsker eller Digter. Man aner allerede heraf, at han 
ikke hørte til de stærkt ensidig udrustede, for hvem Naturen saa 
at sige allerede har valgt. I Virkeligheden delte han sig ogsaa 
hele Livet igjennem mellem forskjellige Beskæftigelser, og var han 
end først og fremmest Digter, saa førte hans stærke Interesse for 
at være dette med fuld Bevidsthed om, hvad han gjorde, ham dog 
til tillige efter en omfattende Maalestok at sysle med Digtekunstens 
Theori, Æsthetikken, ja Filosofien i det hele. Medens Sibbern og 
Poul Møller stillede sig med en vis Kølighed over for det Hegelske 
System, blev H. dets ivrige og trofaste Tilhænger, og det blev en 
af hans Livsopgaver at indføre det i Danmark. 

H. virkede for denne Opgave dels ved sine Forelæsninger paa 
den militære Højskole, dels ved Udgivelsen af forskjellige direkte 
filosofiske Afhandlinger og endelig ved at lægge Systemet til Grund 
for og lade det mere eller mindre tydelig træde frem i hans mange 
Anmeldelser og Kritikker. Naturligvis var det først og fremmest
Kunstens, særlig Digtekunstens, Filosofi, der beskæftigede ham.

Den Hegelske Filosofis Ejendommelighed bestaar som bekjendt 
navnlig deri, at den har en overvejende intuitiv Karakter, skjult 
under den saakaldte immanente eller dialektiske Methode. H. søgte 
først ved et Par Afhandlinger at give sit Publikum Smag for 
Methoden og anvendte den derefter i sin Fremstilling af Æsthetikken, 
dels i Afhandlingen «Om Vaudevillen», dels i den større Afhandling 
«Om Malerkunsten osv.». Han tredeler her Kunsten i «den 
materielle», «den illusoriske» og «den substantielle» Kunst; hvert 
af disse Led tredeles atter, saa at vi faa: Arkitektur, Skulptur og 
Relief; Havekunst, Maleri og Mimik; Musik, Rhetorik og Digtekunst. 
Digtekunsten falder selvfølgelig atter i de tre: lyrisk, episk 
og dramatisk Digtekunst, og under den sidste henrøre «det umiddelbare 
Drama», Tragedien og Komedien. Komedien spaltes igjen i 
adskillige Treheder, og i Toppen af det hele stilles Vaudevillen og
«den spekulative Komedie», de Former, H. selv særlig dyrkede. 
Som man ser, træder Vilkaarligheden frem omtrent paa ethvert 
Punkt af disse Tredelinger. Mangfoldige Læsere, der nærmest 
opfattede Systemet som en Slags Rangordning, forargedes særlig over
, at H. stillede Vaudevillen over Tragedien. Værst var dog den 
Omstændighed, at Methoden saaledes fængslede H.s Interesse, at 
han opstillede det som den æsthetiske Kritiks væsentligste Formaal 
at undersøge, om et Digt nu ogsaa i ét og alt passede til den 
Ramme i Systemet, hvorunder det burde falde. Ud fra denne 
Synsmaade forkastede han som Theatercensor Ibsens «Hærmændene»,
fordi dette Digt i Følge sit Sagastof burde have været episk. Og 
ud fra samme Synspunkt gav han sin en Gang saa berømte 
«Bestemmelse af Oehlenschlägers Geni» som lyrisk-episk, som Geni for 
Romancen, men ikke for Tragedien eller overhovedet det dramatiske;
aabenbart ligeledes en Vilkaarlighed, thi hvad der gjør 
Oehlenschläger stor som Romancedigter: hans sunde Naturlighed, hans 
rige, varme Følelse, hans storslaaede malende Evne og hans 
betydelige Kompositionstalent, gjør sig med samme Styrke gjældende 
i hans dramatiske Arbejder; og hvad der udgjør Svagheden 
i disse, hans stundum mere end barnlige Naivitet, træder i 
Virkeligheden lige saa kraftig frem i hans samlede Romancedigtning.

H.s ringe Interesse for de psykologiske Problemer, for det 
historiske og det individuelle i Menneskelivet, gav i det hele 
adskillige af hans Domme en skjæv Retning og forklarer bl. a. hans 
Mangel paa Syn for Shakspeares Storhed. Men med alt dette maa 
det ikke glemmes, at H. inden for vor Litteratur staar som Repræsentant 
for det første og kraftigste Forsøg, der er gjort paa at 
bygge en æsthetisk Kritik paa objektive, videnskabelige Principper. 
At han hentede disse hos Hegel, var des værre en Ulempe, hvorpaa
hverken hans i øvrigt saa klare og sunde Omdømme, hans fint 
udviklede Smag eller hans rolige Besindighed fuldt formaaede at 
raade Bod. 

G. Brandes, Essays.

K. Kroman.



Heiberg, Johan Ludvig, f. 1854, Filolog og Mathematikhistoriker. 
H. er en Søn af Emil Theodor H., Læge ved Sygehuset 
i Aalborg, og Johanne Henriette Jacoba f. Schmidt, Søster 
til Professor i Anatomi ved Kjøbenhavns Universitet F. Th. S. 
Han blev født i Aalborg 27. Nov. 1854 og gik i Kathedralskolen 
der fra 1863-71, da han dimitteredes med Udmærkelse. 1872 tog 
han filosofisk Examen og i Jan. 1876 filologisk-historisk Embedsexamen. 
1877 vandt han Universitetets Guldmedaille for Besvarelsen 
af den filologiske Prisopgave. Fra Okt. 1876 til April 1877
vikarierede han for Bestyreren af Vejle private Latin- og Realskole, 
H. A. Krarup, og da han derefter var vendt tilbage til Kjøbenhavn, 
arbejdede han som Lærer dels i Hauchs Skole, dels i Borgerdydskolen
i Kjøbenhavn. Dennes daværende Bestyrer, Professor Jean 
Pio, der havde set H.s ualmindelige Begavelse som Lærer, ønskede, 
at han en Gang med Tiden skulde blive hans Afløser; og efter 
Pios Død blev H. da ogsaa fra Sommeren 1884 Bestyrer af Borgerdydskolen
sammen med Pios efterlevende Medbestyrer, Professor 
Søren Georg Møller. Under deres dygtige Ledelse hævede Skolen 
sig til at være en af Landets mest ansete private Latin- og 
Realskoler. Samtidig med sin Skolegjerning har H. udfoldet en 
meget rig videnskabelig filologisk Virksomhed. Fra tidlig Tid har 
han særlig følt sig hendraget til Studiet af de græske Mathematikere, 
og hans første Arbejde over dette Æmne blev hans Doktordisputats: 
«Qvæstiones Archimedeæ» (1879). Skriftet indeholdt Undersøgelser
om Archimedes' Liv og Forfattervirksomhed samt Overleveringen af 
hans Skrifter, dernæst kritiske Bidrag til deres Textbehandling 
og en kritisk Udgave af et enkelt Skrift. Kort herefter kom han i 
Forbindelse med den store Teubnerske Boghandel i Leipzig, der 
overdrog ham at bearbejde de græske Mathematikere for dens 
Forlag; H. har i den Anledning maattet foretage mange Udenlandsrejser 
for at samle Haandskriftmateriale, og med stor filologisk 
Dygtighed har han bearbejdet dette, saa at man nu endelig for
første Gang har faaet ordentlige kritiske Udgaver af de fornemste 
græske Mathematikere, hvis Værker hidtil vare blevne forsømte af 
Filologerne. Efterhaanden har han udgivet Archimedes (3 Bd., 
1880-81), Euclides (5 Bd., 1883-88; en Del af Værkerne udgives 
af en anden Filolog), Apollonius fra Perga (2 Bd., 1891-93); hertil 
slutter sig en betydelig Række større og mindre Afhandlinger og 
Tidsskriftartikler med Bidrag til Oldtidsmathematikernes Litteratur- 
og Texthistorie (især «Litterargeschichtliche Studien über Euclid»,
1882). Det er let forstaaeligt, at denne betydelige Udgivervirksomhed 
ikke har levnet H. megen Tid til skriftlig at behandle andre Sider 
af den klassiske Filologi trods hans vidtstrakte Læsning baade i 
den latinske og særlig den græske Litteratur; dog har han iblandt 
den Række Smaaskrifter, som Filologisk-historisk Samfund har 
begyndt at udgive i 1891, leveret nogle interessante Afhandlinger,
især «Aforismer om Hippocrates». Endnu maa nævnes, at H. i 
1883, efter at Fru Johanne L. Heiberg havde udgivet sit mærkelige 
Skrift om P. A. Heiberg og Thomasine Gyllembourg, leverede et 
vægtigt Indlæg i den derved foranledigede litterære Strid, i det 
han stillede sig paa sin Slægtning P. A. Heibergs Side («Breve fra 
P. A. Heiberg», 1883). -- H. ægtede 6. April 1879 Cathrine Asmussen, 
Datter af Ingeniørkapitajn M. A. 1883 blev han Medlem af 
Videnskabernes Selskab; 1892 udnævntes han til Professor.

Levnedsbeskr. af de ved Kbhvns Universitets Firehundredaarsfest promov. Doktorer.

M. Cl. Gertz.

-- J. L. Heiberg som Mathematikhistoriker. H.s Doktorafhandling: 
«Qvæstiones Archimedeæ», der danner en Indledning til hans 
paafølgende Udgave af de opbevarede Arbejder af Archimedes, 
viste, at han ogsaa var i Besiddelse af de mathematiske 
Forudsætninger for Udførelsen af dette Hverv. Det dertil nødvendige 
Kjendskab, ogsaa til saadanne Afsnit, som gaa ud over Mathematikkens 
Elementer, havde han dog ikke erhvervet ved et samlet 
Studium af vor Tids højere Mathematik, men ved at trænge ind i 
hvert enkelt Æmne, efterhaanden som han fandt det behandlet hos 
de gamle Forfattere. Ad denne Vej har han erhvervet sig en 
enestaaende Fortrolighed med disse Mathematikeres egen Tankegang 
og deres Maade at udtrykke alle Enkeltheder paa. Han har haft 
rig Lejlighed til yderligere at udvikle den under den paafølgende 
Udgivelse af de opbevarede Hovedværker af Oldtidens 3 største 
Mathematik ere, Archimedes, Euclid og Apollonius. Denne 
Fortrolighed er først kommen ham til gode ved selve Udgiverarbejdet. 
Den har, ved Siden af hans fremragende filologiske 
Dygtighed, bidraget til at give hans græske Texter deres fra
alle Sider anerkjendte store Paalidelighed. Den har spillet en endnu 
større Rolle ved Udarbejdelsen af de latinske Oversættelser, som 
ledsage Texten, og hvori H. ved en moderat Brug af moderne 
mathematiske Tegn forstaar at gjøre de ofte meget vidtløftig
fremstillede Beviser mere overskuelige, uden at noget væsentligt af de 
gamles Fremstillingsmaade gaar tabt for den opmærksomme Læser.

Den samme Fortrolighed med alle Ejendommeligheder ved den 
opbevarede græske mathematiske Litteratur i Forbindelse med hans 
store Kjendskab til hele den græske Litteratur giver tillige hans 
Udtalelser om ethvert Spørgsmaal vedrørende Oldtidens Mathematik,
saaledes om Forstaaelsen af dunkle Steder, om Indholdet af tabte
Værker osv., en Vægt, der fuldt anerkjendes af de mest fremragende 
Dyrkere af Mathematikkens Historie og sikrer ham selv en meget 
høj Rang blandt disse. Denne hævder han ogsaa i Undersøgelser,
som strække sig ud over Oldtiden. Som Udgiver har han nemlig 
maattet følge de gamle Texters Skæbner i Tidens Løb, og med 
de derhen hørende Undersøgelser har han forbundet Opmærksomhed 
for den Indflydelse, som de gamle mathematiske Skrifter fik, da de 
i Renæssancetiden atter bleve bekjendte og efterhaanden bleve bedre 
forstaaede i Evropa. -- Disse forskjellige historiske Undersøgelser 
findes, foruden i H.s Disputats og i Fortalerne til hans Udgaver af 
de gamle Mathematikere, i Afhandlinger i den historisk-litterære 
Del af «Zeitschrift f. Mathematik u. Physik», i Videnskabernes 
Selskabs Oversigter og i «Litterargeschichtliche Studien über Euclid». 
Tillige har H. i «Philologus» givet Referater over de talrige 
fremkomne Arbejder om græsk og romersk Mathematik. 

H. G. Zeuthen.



Heiberg, Johanne Luise, 1812-90, Skuespillerinde og Forfatterinde. 
Hendes Fader hed Christian Heinrich Pätges, var født 
1777 i Landsbyen Honnef i Hertugdømmet Berg ved Rhinen, lærte
Bødker- og Vinkyperprofessionen i den rhinske By Linz, udvandrede, 
for at undgaa Militærtjenesten, til Danmark og nedsatte sig i 
Begyndelsen af Aarhundredet som Vinhandler i Kjøbenhavn. Her 
gjorde han Bekjendtskab med Henriette Hartwig eller Hirschborn,
hvis jødiske Forfædre vare komne fra Holland til Byen Friedberg 
ved Frankfurt; fra sin Fødestad flygtede hun i en meget ung Alder, 
efter Sigende med en fransk Officer, kom til Hamborg, hvor hun 
fik Tjeneste hos et jødisk Herskab, og fulgte dette til Kjøbenhavn. 
I sit Ægteskab med H. Pätges fødte hun 9 Børn, af hvilke Johanne, 
der kom til Verden 22. Nov. 1812, var det næstyngste. I 
Bombardementet (1807) mistede Familien alt, hvad den ejede, og levede 
i en Aarrække under de trangeste Kaar, trods den energiske Husmoders 
ihærdige Bestræbelser for at holde sammen paa Stumperne. 
Hun drev Værtshushold og havde Middagsabonnement, bl. a. for 
Officererne ved 2. jyske Regiment. Da det 1816 fik Garnison i 
Aalborg, flyttede hun med, og her modtog den lille Johanne 
sin første Danseundervisning hos en af Regimentets Underofficerer. 
Han medgav hende, da Familien 4 Aar efter vendte tilbage til
Kjøbenhavn, et Anbefalingsbrev til Solodanser Dahlén, og efter 
aflagt Prøve blev hun optagen i Theatrets Danseskole. Her kom 
hun snart til at høre blandt de fremmeligste; der blev komponeret 
et Par smaa Entréer for hende og en anden flink Elev, den senere 
Solodanserinde Mad. Kretzschmer, og de to unge Piger fulgte med 
deres Lærer, P. J. Larcher, paa en Kunstrejse til Lybek og Hamborg. 

Allerede forinden var Johanne P. bleven tagen i Tjeneste af 
Talescenen, som benyttede de mest opvakte Danseelever til 
Udførelsen af Børneroller. 13. Maj 1823 havde hun været det ene af 
Cathrina Juuls Børn i «Christian IV's Dom», og Aftenen efter 
spillede hun Giovanni i «Correggio», i den nærmest følgende Tid 
bl. a. Fritz i «Den lille Hyrdedreng», andet Syn i «Macbeth» og 
Adonia i «Salomons Dom». Ved Nielsens Aftenunderholdning 
8. Jan. 1826 fremsagde hun paa Tysk Castellis Digt «Lob der 
kleinen» og gjorde saa megen Lykke, at Frydendahl sikrede sig 
hendes Medvirkning ved sit Deklamatorium Maaneden efter (12. Febr.),
ved hvilken Lejlighed hun sammen med Rosenkilde udførte Poul 
Møllers Dialog «Hans og Trine». Den modtoges med stormende 
Bifald, og J. L. Heiberg, som var tilstede, lod sig forestille for den 
unge Pige, takkede hende for hendes Udførelse og skrev med det
juvenile Elskerpar som Centrumsfigurer Vaudevillen «Aprilsnarrene», 
i hvilken Jfr. Pätges spillede Trine Rar første Gang 22. April 1826. 
Ved Sæsonens Begyndelse var hun bleven Elev ved Theatret med 
25 Rdl. Sølv i aarlig Gage, og efter den store Succes med 
«Aprilsnarrene» udnævntes hun til «dramatisk Elev», hvorved hun fritoges 
for Dansetjeneste og fik sin Løn sat op til 100 Rdl. om Aaret. 
Fra nu af tog Udviklingen af hendes lige saa ejendommelige som
smidige Talent en Fart, der satte hendes Samtid i den største 
Forbavselse og omgav hende med en stedse voxende Beundring. 
Heiberg lagde i «Et Æventyr i Rosenborg Have», «De uadskillelige» 
og «Prinsesse Isabella» Roller til rette for hende, Hertz byggede
paa hende til Udførelsen af Julie i «Flyttedagen», Johanne i 
«Kjærlighed og Politi», Marie i «Arvingerne» og Lotte i «Amors 
Genistreger», Overskou beregnede Esperance i «Østergade og Vestergade» 
paa hende, og for det nye franske Repertoire, særlig Scribes
Lystspil, kom hun just i det mest belejlige Øjeblik for at stemple 
dets Udførelse med den rette Stils Præg; hun spillede Maria i 
«Kjærligheds Drømme», Constance i «Braun & Comp.», Fanny i 
«Ustadighed og Kjærlighed», Isabella i «Gesandten», Agathe i
«Den fortræffelige Onkel», Emmeline i «Den første Kjærlighed», 
Georgina i «Kvækeren og Danserinden» o. fl. Roller; ej heller maa 
glemmes Fruen i Tøpfers lille Spøg «Ser jer i Spejl», end mindre 
de større Skikkelser, hvormed hun gjorde det stærkeste Indtryk:
Preciosa i Wolffs og Webers lyriske Drama, Julie i Shakspeares 
Tragedie, Fenella i «Den stumme» og Agnete i «Elverhøj».

Under denne blændende kunstneriske Udvikling var der naturligvis 
ogsaa foregaaet en Forandring i den unge Skuespillerindes 
sociale Stilling. Medens Barndomshjemmet sank dybere og dybere 
ned i Armod, mest paa Grund af Faderens ligeglade Energiløshed,
aabnede den store og dannede Verden sine Døre for den beundrede 
Kunstnerinde, hvis Ungdom og interessante Personlighed gave hendes 
Spil forøget Interesse og Omgangen med hende en egen Charme. 
Kort efter «Aprilsnarrenes» Opførelse havde Heiberg indført hende 
hos sin Moder, Fru Gyllembourg, og i den lige saa fintdannede 
som elegante Kreds, der samledes hos Søkadetakademiets Chef, 
Shakspeares Oversætter, Kommandør Wulff, blev hun en velset og 
feteret Gjæst. Den unge Piges naturlige Takt erstattede hendes 
Mangel paa selskabelig Opdragelse, hun greb instinktmæssig det 
rette i Holdning og Udtryksmaade og blev, trods sin beskedne 
Tilbageholdenhed og sit tarvelige Toilette, Gjenstand for manges 
Hyldest, ja sværmeriske Tilbedelse. Til dette lette Liv paa
Samfundets Højder, til Fantasiens lyse Verden paa Scenen stod 
Fattigdommen og Ufreden i Hjemmet i en grel Modsætning, saa meget 
mere som ogsaa andre og vanskeligere Forhold tyngede paa den 
unge Pige. En 13 Aar ældre Mand, Joh. Gebhard Harboe, 
Assistent ved det kongl. Klædeoplag, havde ved et Tilfælde gjort hendes 
Bekjendtskab i hendes tidlige Barndom, taget sig af hendes Undervisning 
og efterhaanden hildet sig i en heftig Forelskelse, som, da 
han mente at turde gjøre Regning paa Forældrenes Samtykke, lod
ham optræde som en Slags skinsyg Mentor for hende; han bevogtede 
hendes Veje, plagede hende med sin Mistanke og sine 
Mistydninger og søgte samtidig at vinde hende ved de oprigtigste 
Hengivenhedsbeviser, alt imedens han selv led ved at se hende 
inddragen i større og rigere Kredse, hvortil hans Indflydelse ikke 
strakte sig, og gjorde hende, som det andet Offer for dette uklare 
Forhold, den hjemlige Tilværelse til en Kval. I denne mislige 
Situation kom det til hende som en stor og uventet Lykke, at 
hendes faderlige Ven i Theaterstyrelsen, Jonas Collin, tilbød 
hende Optagelse i Ægteparret Wexschalls Hjem paa Theatrets Regning. 
Nytaarsdag 1829 flyttede hun til dette Kunstnerhus -- kun om 
Hjørnet, fra Vingaardsstræde til Laxegade, men alligevel ind i en 
anden Verden. Den store Skuespillerinde Anna Wexschall, f. Brenøe, 
var et elskeligt Menneske, som tog sig af sin Myndling med moderlig
Ømhed og den dannede Kvindes Forstand paa hendes Tarv, 
Violinisten Wexschall var Virtuos paa sit Instrument, en gjennemmusikalsk 
Personlighed og en livfuld Natur med stor Sans for Humor 
og Komik; i deres Hjem samledes en munter og opvakt Kreds af 
Forfattere, Kunstnere og aandfuldt interesserede Mennesker. Under
disse Forhold brød den saa længe kuede Livsglæde med dobbelt 
Magt frem hos den unge Pige, og hendes Væsen undergik en 
fuldstændig Forvandling; Efterretningen om, at hendes lidenskabelige 
Tilbeder havde taget sig af Dage, eftersøgt af Politiet som mistænkt 
for Underslæb, kastede kun en forbigaaende Skygge over hendes 
Tilværelse: den var jo paa samme Tid Budskab om Ophøret af et 
knugende Tryk. Med Kunstnerparret Wexschall, Nielsen og nogle 
andre af Theatrets Kunstnere gjæstede hun i Sommeren 1829 
Christiania, hvor det mest levende Bifald blev hende til Del; under
Opholdet her erfarede hun, at hun (under 18. Juli) var bleven 
udnævnt til kongl. Skuespillerinde med 300 Rdl. i aarlig Gage.

Af hendes mange Tilbedere havde adskillige haft Frierhandskerne 
paa. Heiberg havde bejlet til hende, men faaet et skaansomt 
Afslag; ligeledes hans Ven, den ædle og aandfulde Dr. Møhl. 
Hos Wexschalls forestillede man hende, at lige Børn lege bedst, 
og raadede hende til at forlove sig med en Skuespiller. Den unge 
Christoffer Hvid, som havde debuteret i Marts 1829, kom meget 
der i Huset, og hans Kurmageri begunstigedes af dets Værtinde. 
Under denne daglige Paavirkning kom Forlovelsen omsider i Stand,
men hvorvel han var en dannet og nobel Personlighed, gik det 
snart op for hende, at hun havde begaaet et Misgreb, og hun led 
meget derunder. Imidlertid stundede det Wexschallske Ægteskab 
sin Opløsning i Møde, og J. P. maatte se sig om efter et andet
Hjem. Fru Gyllembourg tilbød hende sit, og Udsigten til jævnlig 
at se og tale med Heiberg var vel ikke det mindst virksomme af 
de Motiver, der dreve hende til at modtage det venlige Tilbud. 
Han vedblev at have den første Plads i hendes Beundring og, 
uden at det altid stod klart for hende, ogsaa i hendes Hjærte; 
hans usvækkede Virken for hendes Vel, hans uforandrede Finhed 
og Ridderlighed i Samkvemmet med hende afsatte et stærkere og 
stærkere Indtryk af dyb Hengivenhed. Under Opholdet hos Fru 
Gyllembourg blev Forbindelsen med Hvid løsnet og opløst, 
stilfærdig og harmonisk fra begge Sider, og lige saa stilfærdig
foregik der mellem J. P. og Heiberg en Tilnærmelse, der umærkelig 
gled over til en fast Pagt imellem dem -- en Forlovelse, som de
ikke meddelte til noget Menneske, end ikke til Fru Gyllembourg. 
Først Sommeren efter bleve hun, gamle Heiberg i Paris og Johannes 
Forældre indviede i Hemmeligheden, og 31. Juli 1831 fandt Vielsen
Sted i Slangerup Kirke, forrettet af Heibergs gamle Lærer Pastor 
P. Hansen. Hvedebrødsdagene tilbragtes i Lyngby, og ved Theaterprøvernes 
Begyndelse flyttede de nygifte til deres Hjem paa 
Christianshavn, i Brogade Nr. 3, hvor Fru Gyllembourg sluttede sig til
den unge Husholdning.

Den 19aarige Fru H. fortsatte det glimrende Løb, som Jfr. 
Pätges havde begyndt, og hendes Navn blev under en lang Kunstnerbane 
det berømteste, vor Scene har ejet. Som Barn og som 
pur ung Pige havde hun fejret Triumfer i Roller, der fordrede 
barnlig Uskyld, komisk Air og ungdommelig Livsglæde; til dem
føjede hun nu, paavirket af urbane Omgangsformer og modnet af 
den høje Intelligens, der omgav hende, sit store Repertoire af det 
franske Konversationsstykkes elegante, aandfulde Damer, men tillige 
en Række kvindelige Karakterer af stærkt Følelsesliv og lidenskabelig 
Sindsbevægethed. Af de o. 180 nye Roller, hun udførte i Tiden 
fra Sept. 1831 til Juni 1856, da hendes Theaterliv foreløbig blev 
afbrudt, fremhæve vi i kronologisk Orden: Prinsesse Eboli i
Schillers «Don Carlos», Lise i «Kjøge Huskors» af Heiberg, Grevinde 
Clara Villier i «Et Fejltrin» og Camilla i «Frierens Besøg» af Scribe, 
Juliette i «De danske i Paris» af Heiberg, Christine i «Dronningen 
paa 16 Aar» af Bayard, Lady Teazle i «Bagtalelsens Skole» af 
Sheridan, Titelrollen i «Donna Diana» af Moreto, Susanne i «Figaros
Giftermaal» af Beaumarchais, Marie i «Alferne» af Heiberg, 
Delphine i «Advokatens Kone» af Mélesville, Petrine i «Den eneste 
Fejl» og Petrea i «Debatten i Politivennen» af Hertz, Charlotte i 
«Guldkorset» af Mélesville, Antonie i « Sparekassen» af Hertz, Sophie 
i «Nej» af Heiberg, Fru Vertpré i «Enkens Mand» af Dumas, Ragnhild 
i «Svend Dyrings Hus» af Hertz, Hertuginden af Langeais i 
«Frieren og hans Ven» af Ancelot, Preciosa i «Farinelli» af de Forge 
m. fl., Nancy Hardcastle i «Fejltagelserne» af Goldsmith, Rosaura 
i «Livet en Drøm» af Calderon, Ernestine i «Kjærligheds Drømme» 
af Scribe, Zoë i «Kammeraterne» af Scribe, Cæcilie i «Mulatten» 
af H. C. Andersen, den kvindelige Titelrolle i «Dorotea og Gomez 
Arias» af Calderon, Anna i «Syvsoverdag» af Heiberg, Helene i 
«Svanehammen» og Louise i «Indkvarteringen» af Hertz, Abigael i 
«Et Glas Vand» og Aline i «En Lænke» af Scribe, Titelrollen i 
«Dina» af Oehlenschläger, Parthenia i «Ørkenens Søn» af Halm, 
Titelrollen i «Amanda» af Hertz, Denise i «Møllen i Marly» af 
Mélesville, Jolanthe i «Kong Renes Datter» af Hertz, Maritana i 
«Don Cæsar de Bazan» af Dennery, Judita i «Valgerda» af Heiberg, 
Rose i «Fruentimmerskolen» af Moliére, Titelrollen i «Viola»
af Shakspeare, Karine i «Trolddom» af P. V. Jacobsen, Titelrollen 
i «Ninon» af Hertz, Emilie i «Hr. og Fru Møller» i Høedts 
Bearbejdelse af Bayards Lystspil, Titelrollen i «Tonietta» af Hertz, 
Myrrha i «Sardanapal» af Byron, Marguerite i «Dronning Marguerites 
Noveller» og Grevinde d'Autreval i «Kvindens Vaaben» af 
Scribe og Legouvé, Titelrollen i «Ruth» af Athalia Schwartz, 
Fiorella i «Den yngste» af Hertz, Hanna i «Tilfældet har Ret» af 
Goldoni.

Dette Repertoire omfatter saa at sige den hele Skala af kvindelige 
Karakterer og menneskelige Sindsretninger -- fra Ragnhilds 
dæmoniske Lidenskab og Grevinde Villiers Fortvivlelse («Et Fejltrin»)
over Verdensdamens sikre Selvbevidsthed og spillende Vid 
til den pureste Uskyldigheds uberørte Væsen i Skikkelser som 
Molières Agnes, Hertz' Amanda og Heibergs Marie (i «Alferne»). 
Barnet begyndte med Fremstillingen af Ingenuer, hvis Alder og 
Udvikling stemmede med dets egen, men ej heller den unge Kone 
glemte det paalidelige Tonefald og den ægte Naivitet, der skal 
præge Jomfrueligheden hos en Antonie i «Sparekassen» eller en 
Petrine i «Den eneste Fejl». Og medens allerede det unge Talent 
aabenbarede sin sjældne Dybde i en Rolle som Shakspeares Julie,
voxede i Aarenes Løb dets Udtryk for den flammende Kjærlighed, 
den dybe Lidenskab, den haabløse Fortvivlelse, paa samme Tid 
som den selskabelige Konversations aandfulde Replik og spillende 
Skjæmt beherskedes med den mest fuldendte Kunst. At Scribes
og overhovedet det nyere franske Lystspils Indtrædelse i vort 
Repertoire faldt sammen med Tilstedeværelsen af et saa rigt og 
mangfoldigt, paa én Gang saa frodig voxende og saa sikkert behersket 
Fremstillingstalent som Fru H.s, blev af uberegnelig Betydning for
Arten af Theatrets Kunst i en lang Aarrække og hævede, hvad 
Udførelsen angaar, Scenen op i Rang med Udlandets bedste. Men 
endnu større Betydning for Aandslivet i det hele fik det andet 
Sammentræf, at den fremblomstrende nationale Skuespildigtning 
kunde regne med en saa fint forstaaende og saa fantasifuldt
op-findende Kunstnerpersonlighed som hendes. Hun virkede 
inspirerende paa Digterne og derigjennem frugtbargjørende 
paa Litteraturen. Hendes Ægtefælle, der med «Aprilsnarrene» havde gjort 
hende «sin første Kjærlighedserklæring», modtog fra Indtrykket af 
hendes Talent den ene Impuls efter den anden, og for Hertz var 
hun ligefrem den tilskyndende Genius, hvis Væsen han har belyst 
fra de forskjelligste Sider i det rigt vexlende Galleri af kvindelige 
Naturer, som hans dramatiske Digtning indeholder. Kun til to af 
vore Klassikere stod hendes Kunst i et løsere Forhold. I det 
Holbergske Repertoire var hun en sjælden Gjæst, skjønt hendes 
Lune ingenlunde behøvede at nægte sig det bredere Udtryk, hvor 
et saadant gjordes fornødent; hun havde en Tid lang Lyst til at 
overtage Leonorerne og forsøge paa at give den Holbergske 
Elskerinde en noget stærkere karakteriseret Personlighed, end hun 
sædvanlig har, men hendes Ønske blev uopfyldt, hvorimod hun saa at 
sige gjenfødte et Par andre Holbergroller og gjorde dem fra 
oversete eller vragede Opgaver til Fremstillinger af den mest fængslende 
Interesse: 1831 den stumme Engelke Hattemagers i «Barselstuen»
og 1850 Lucretia i «Den vægelsindede». De store Linjer i Oehlenschlägers 
tragiske Pathos, det lidet sammensatte i hans Karakterskildring 
fandt ikke Sangbund i Fru H.s kunstneriske Naturel; hun
indrømmer selv, at hun ligesom manglede Ballast til at føre slige 
oldnordiske Snækker i Havn. Selvfølgelig, da Oehlenschläger 
beherskede det tragiske Repertoire, var hun en og anden Gang med 
i hans Dramer: Bertha i «Carl den store», Dæmonen i «Sokrates», 
Tym i «Knud den store»; men først da Oehlenschläger for hendes 
-- og sin egen -- Skyld, for at tage hendes altovervindende 
Talent ogsaa i sin Digtnings Tjeneste, skrev «Dina», vandt han 
derved en Triumf og skaffede sit Drama en Fremgang paa Bræderne, 
som intet af hans andre Skuespil kunde opvise Magen til. Det 
var efter Fru H.s 7. Udførelse af denne Rolle -- 17. Nov. 1842 --,
at begejstrede Tilskuere spændte sig for hendes Vogn og trak 
hende fra Theatret hjem til hendes Bolig i Bredgade, hvor der 5 
Dage efter, paa hendes 30 Aars Fødselsdag, blev bragt hende 
et Fakkeltog af Studenter og afsunget en henrivende Notturno af 
Hertz, i hvilken hun hilstes som den, der lig «Titania paa Tronen 
til Sandhed hæver Illusionen».

Hvad en Mand som J. L. Heiberg i intellektuel Henseende 
maatte være for en Kvinde som sin med saa mange Udviklingsmuligheder 
udrustede Hustru, behøver ingen nærmere Paavisning. 
Ikke mindst paavirkedes hun af den Omgangskreds, som i dette 
exklusive Hjem, der var lukket for al efemer Indrykning, fik Lov 
til at samles om det af Ægteparret og Fru Gyllembourg dannede
Focus. Her vare i de tidligere Dage Poul Møller, Weyse, H. C. 
Ørsted, Andræ og Tscherning stadige Gjæster, senere Martensen, 
Madvig og Hall. Fra den første til den sidste Tid var Henrik 
Hertz, den med Heibergs Aandsretning mest kongeniale Digternatur, 
Husets trofaste Ven; hans yndefulde Hirschholmdigte male det 
sommerlige Samliv mellem ham og det Heibergske Trekløver. Hvor 
langt deres aandelige Baner end strakte sig, vare Heibergerne dog
overvejende Hjemmemennesker. Fremmed Skuespilkunst havde 
Fru H. kun set lidet af. Med sin Mand besøgte hun 1836 Paris, 
levede der meget sammen med gamle P. A. Heiberg og vandt 
hans Fortrolighed; hun saa, hvad der var at se af Komedie i 
Sommertiden, og beundrede højlig den allerede da aldrende Mile. 
Mars. 1839 var hun for sin Helbreds Skyld i Ems, paa hvilken 
Rejse Bekjendtskabet indlededes med den store kjøbenhavnske 
Kjøbmand Th. Suhr, hvis Landsted «Sølyst» blev hendes og hendes 
Mands Sommerhjem i mange Aar. Stockholm gjæstede hun 1852,
og 1854 gjennemgik hun en Badekur i Marienbad for at forvinde 
Følgerne af en langvarig og livsfarlig Sygdom, som havde holdt 
hende borte fra Theatret i største Delen af Sæsonen 1852-53. Havde 
Fru H. i Løbet af sit Theaterliv været omgiven af en Hyldest,
som næsten ikke kjendte Grænser, saa viste det sig om muligt 
endnu mere under hendes Sygdom, hvilken enestaaende Plads hun 
indtog i Nationens eller i alt Fald i Hovedstadens Bevidsthed. 
Der udstedtes daglige Bulletiner om hendes Befindende, som om hun 
havde været en fyrstelig Person, og da hun optraadte paa ny 30. 
Marts i den lille Vaudeville «En Sommeraften» -- hvis anonyme 
Forfatter hun selv var --, blev hun Gjenstand for Ovationer, 
hvis Lige Skuespilhuset aldrig havde set.

Hun havde i Begyndelsen af Halvtredserne været ikke saa 
lidet opreven af de Stridigheder, som herskede ved Theatret under 
hendes Mands Direktorat, og især i den Sæson, da de udvandredes 
Konkurrence gjorde Forholdene dobbelt vanskelige, havde hun med 
en forbavsende Kraftanspændelse baaret saa at sige hele Repertoiret. 
Da Heiberg tog sin Afsked 1856, fik hun -- efter at hun 20. Juni 
for 7. Gang havde spillet Mamsel Hanna i «Tilfældet har Ret» -- 
Permission for største Delen af den følgende Sæson og rejste til 
Udlandet sammen med sin Mand. 18. April 1857 optraadte hun
paa ny som Ninon, modtagen med stormende Hyldest af det tæt 
besatte Hus; men hun fandt snart Samarbejdet med den nye 
konstituerede Direktør (Christensen) umuligt og søgte under 16. Okt.
1857 sin Afsked. Kultusministeriet (Hall) prøvede ved Forhandlinger 
paa at rokke hendes Beslutning, men den stod fast, og 3. Marts 
1858 modtog hun sin Afskedigelse med Pension og sagde 8 Dage 
senere Publikum og sine Kunstfæller Farvel i en varm Henvendelse, 
som indrykkedes i Bladene.

Fru H.s Theaterbane var dog ikke afsluttet dermed. Da 
Tillisch i Juni 1859 var bleven Theaterchef, bestemte hun sig for 
at give efter for Kultusminister Monrads indtrængende Anmodninger 
om at vende tilbage til Scenen, og 5. Okt. optraadte hun paa ny 
som Lady Teazle i «Bagtalelsens Skole», overvældet med Blomster
og hilst med uendelig Jubel. Indtil Udgangen af Sæsonen 1863-64 
udførte hun af mere betydningsfulde nye Roller Lady Macbeth, 
Maria Stuart i Schillers Tragedie, Fru Thompson i «En Kurmethode» 
af Hertz og Thusnelda i «Fægteren fra Ravenna» af Halm. Hendes
sidste Optræden fandt Sted 2. Juni 1864 som Elisabeth Munk i 
«Elverhøj». Under Linde-Berners Direktion overtog hun 1867 
Sceneinstruktionen og satte i de 7 Aar, hun udøvede denne Virksomhed, 
adskillige store og vanskelige Stykker i Scene, deriblandt Bjørnsons
«Maria Stuart», Ibsens «Kongsæmnerne» og «De unges Forbund», 
«Syvsoverdag» o. fl.

Fru H., der efter sin Mands Død (25. Avg. 1860) havde 
adopteret 3 forældreløse Pigebørn, rejste i Foraaret 1874 med disse til 
Schweits og Italien; en Del Sygelighed hjemsøgte hende paa denne 
Rejse, men hun kom dog styrket tilbage og bevarede fra nu af til 
højt op i Aarene en mærkelig kraftig Helbred, som hun styrkede 
 ved aarlige Rejser til norske og svenske Badesteder; især i Norge 
var hun en jævnlig Gjæst, kjendt som faa andre danske, og 
befandt sig vel i den skjønne Natur og blandt en Befolkning, hvis
«Saltvandspræg» tiltalte hende. Sin sidste Sommer tilbragte hun i 
Hornbæk og døde efter nogen Tids Svagelighed i Kjøbenhavn 
21. Dec. 1890. 4. Jan. gav Theatret en Mindefest for hende; til 
Fantasus' Rolle i «Syvsoverdag» havde C. Ploug som Prolog og 
Epilog knyttet de Ord, der fremhævede den afdødes Betydning for 
den danske Scene.

Det er dog ikke med denne alene, at hendes Navn er fast 
forbundet. Ogsaa i Litteraturen har J. L. Heibergs Hustru sat 
sig Spor. Halvt for Spøg betraadte hun Journalistikkens Bane, da hun 
1844 skrev «En Modeartikel» i sin Mands «Intelligensblade», og endnu 
samme Aar leverede hun, ligeledes under Anonymitetens strængeste 
Skjul, en Anmeldelse af «Barselstuens» Opførelse til «Fædrelandet»,
Aaret efter en rosende Fremhævelse af Foersoms Spil i «Debatten 
i Politivennen». Tanken om dramatisk Produktion vaagnede hos 
hende, da hun paa sin Opfordring til Heiberg om at skrive et 
nyt Skuespil fik Svaret: «Skriv selv!» Denne Tilskyndelse modnede 
hos hende, langsomt og besindig, et Par Lystspilideer, som vare 
udsprungne af de Person- og Naturiagttagelser, som hun jævnlig 
havde Lejlighed til at anstille. De to Smaastykker «En Søndag 
paa Amager» (opført 1848) og «Abekatten» (opført 1849), til hvilke 
Musikken var komponeret af Forfatterinden, stempledes af strængere 
Dommere, der fandt deres idylliske Stemning alt for sødladen, som
«Duftvaudeviller», men vandt -- med Fru H., M. Wiehe, Rosenkilde, 
Phister og Fru Sødring i Hovedrollerne -- en lige saa afgjort 
som vedvarende Tilslutning hos det store Publikum og ere tilsammen 
blevne opførte 231 Gange paa det kongelige og dertil endnu 122 
Gange paa de andre kjøbenhavnske Theatre. Den ovfr. nævnte
Vaudeville «En Sommeraften» er derimod kun spillet 8 Gange. Den 
fine Karakteristik af Fru Gyllembourg, der indleder 2. Udgave af de 
samlede «Hverdagshistorier» (1866), skyldes uden Tvivl ogsaa Fru H.s 
Pen, og 1882 udgav hun den opsigtvækkende, i flere Oplag 
udkomne Bog «Peter Andreas Heiberg og Thomasine Gyllembourg, 
en Beretning, støttet paa efterladte Breve». Paa sine Erindringer 
var hun begyndt at skrive allerede 1855, og mange Aar inden hendes 
Død laa det voluminøse Manuskript færdigt. Hun ønskede dog
ikke selv at opleve dets Offentliggjørelse, og først 1891 udgav 
Rigsarkivar A. D. Jørgensen de 2 første, Aaret efter de 2 sidste Bind: 
«Et Liv, gjenoplevet i Erindringen». Faa Skrifter ere her hjemme 
blevne imødesete med saa megen Forventning og læste med saa 
stor Ivrighed, endnu færre have vakt saa megen Debat. Naar 
denne er forstummet, vil der blive tilbage et Memoireværk, som 
vilde være en Mærkelighed i enhver Litteratur og i lange Tider 
vil hævde en fremragende Plads i vor paa Grund af Fortællerindens 
interessante Livsløb, hendes Skildring af de betydelige Mænd og
Kvinder, hun har staaet nær, og hendes Ræsonnementer om den 
Kunst, hun øvede som en af sin Samtids ypperste Skuespillerinder. 

Overskou, Den danske Skueplads IV-VII. 
Johanne Luise Heiberg, Et Liv, gjenoplevet i Erindringen, I-IV, 1891-92. 
A. Aumont, J.L.Heiberg og hans Slægt paa den danske Skueplads. 

P. Hansen.



Heiberg, Karl Friedrich, 1796-1872, Publicist,
var født 29. Okt. 1796 i Klensby ved Slesvig. Hans Fader var den tyske 
Scenes Reformator, den berømte Skuespiller Friedrich Ludwig 
Schrøder (f. 3. Nov. 1744 i Schwerin, d. 3. Sept. 1816 i Rellingen). 
Moderen hed Anna Maria v. Schwarzenfeld, var fra Wien og døde 
1846 i Rellingen. Schrøder, der i Forvejen var gift, har rimeligvis 
valgt at give sin Søn det fremmede, men paa den Tid ved Peter 
Andreas Heiberg bekjendte Navn for at bortlede al Mistanke fra 
sig. H. blev opdraget hos en Læge Hilbrecht i Slesvig, blev 1817
Student fra Slesvig Domskole, studerede Jura i Kiel, Berlin og 
Heidelberg og tog 1821 juridisk Examen paa Gottorp. 1825 blev 
han Underretsadvokat (1830 Notarius publicus) i Slesvig, hvor der
i Forvejen var ikke mindre end 20, til Dels brødløse Advokater, 
hvis store Antal blev en Ulykke for Landet, da den i Tyverne 
vaagnende Liberalisme gav dem Levebrød som Deltagere i den 
offentlige Drøftelse af Landets Anliggender. H. var en af de mest 
skrivende, i Førstningen dog mest om juridiske Sager, snart i
«Heidelberger Jahrbücher», snart i Elvers' «Themis», og ved den 
augsburgske Konfessions 300 Aars Jubilæum i Rostock 1830 opnaaede 
han den juridiske Doktorgrad («De familiari Patriciorum»). Det var
en Tid lang hans Hensigt at gaa Universitetsvejen, men den af 
Uwe Lornsen vakte Bevægelse greb ogsaa ham, og fra nu af var 
han med Liv og Sjæl Politiker. Hans første Brochure, «Das Recht 
der Theilnahme an dem Verfassungswerke in Schleswig-Holstein», 
udkom 1831.   Fra 1835-40 udgav han 9 Bind «Schleswig-Holsteinische 
Blätter» af statistisk, historisk og politisk Indhold, hvori navnlig
2 længere Afhandlinger om Homagialeden og Arvefølgen vakte 
Opsigt, og skrev samtidig utallige Artikler til en Mængde inden- 
og udenlandske Blade.

Efterhaanden som Liberalismen i Slesvig slog om til Separatisme, 
gjorde H., som endnu i 1841 forsvarede P. H. Lorenzen imod 
Hertugen af Augustenborgs voldsomme Angreb i «Itzehoer Wochenblatt»,
Svingningen med, hvortil nogle Sammenstød med Censuren 
vel bidrog. Betegnende for den Aand, der efter Otto Moltke kom 
ind i Regeringen paa Gottorp med Joseph Reventlow-Criminil, var 
det, at Slesvig-Holsteneren H. var en af de første, der paa hans 
Anbefaling 1842 fik Overretsadvokatbestalling. H. traadte nu mere
og mere frem som slesvig-holstensk Agitator. Han var Hovedmanden 
for «Schleswig-holsteinischer Advokatenverein», som stiftedes 
paa et Møde i Rensborg 26. Sept. 1842. Denne Forening, hvis
Sekretær og Kasserer H. var, blev Hovedværkstedet for 
Slesvig-Holstenernes Planer imod Danmark. Desuden oprettede han i 1843
sammen med Gülich en «patriotisk Forening», der
dog næppe kom til at virke meget, da Hertugen af
Augustenborg ikke sympathiserede med de ham for
liberale Stiftere. Slesvig-Holstenerne give H. Æren
for at have opfundet den blaa-rød-hvide Fane, og
blandt de mange Protester, der fremkom imod Christian
VIII's aabne Brev af 8. Juli 1846, var H.s «Das
souveraine Herzogthum Schleswig-Holstein» maaske en
af de skrappeste. 1848 valgtes H. til Medlem af den
saakaldte «konstituerende Landsforsamling», hvor
han stemte imod «die Unterwerfung». 1851 blev han
udelukket fra Amnestien, men snart efter amnesteret
og vendte nu tilbage til Slesvig, hvor han, da han
ikke kunde faa sin Advokatbestalling fornyet, i 1857
etablerede en Bog- og Musikhandel, men samtidig i Smug
fortsatte sin Agitation. Hans Hus var Samlingsstedet
for de misfornøjede i Slesvig. Adressebevægelsen i
1860 fremkaldte en langvarig Undersøgelse imod ham,
som havde Lukningen af hans Boghandel til Følge. Kort
efter Slesvigs Besættelse af de allierede Tropper i
1864 gaves der ham en ny Advokatbestalling, og han
optraadte nu atter som en ivrig, men uegennyttig
Talsmand for Hertugen af Augustenborg, hvilken Sag
han blev tro til sin Død, 16. Avg. 1872. Han ægtede
15. Sept. 1835 Asta Sophie Charlotte f. Komtesse
Baudissin (f. 7. Maj 1817), Datter af Carl Chr. Greve
B. og Anna Margaretha Henriette f. Kunniger, der 
tidligere havde været gift med Oberst S. C. v. Gähler, 
fra hvem hun var skilt.

Alberti, Schlesw.-Holst.-Lauenb. Schriftsteller-Lex.

H. R. Hiort-Lorenzen.



Heiberg, Ludvig, 1760-1818, Rektor, 
Broder til Forfatteren P. A. H. (s. ndfr.), blev født i
Vordingborg 12. Sept. 1760 og gik i Latinskolen
sammesteds, hvorfra han dimitteredes 1777. Næste Aar
tog han filosofisk, 1783 filologisk Examen og 1785
Magistergraden i Filologi. 1786 blev han Konrektor ved
Ribe Kathedralskole, 1797 Rektor ved Kathedralskolen i
Odense, hvor han virkede til sin Død, 21. Sept. 1818;
siden 1810 var han titulær Professor. Han har
skrevet en betydelig Mængde mindre Afhandlinger,
som for største Delen findes spredte omkring i
Tidsskrifter og Skoleprogrammer. En Del af dem drejer
sig om Skolespørgsmaal som Forholdet mellem Skolen
og Hjemmet, Skoletugten og Skolens Reform. I andre
behandler han dansk Lexikografi, især i Tilknytning
til B. G. Sporons bekjendte Værk om «Enstydige danske
Ords Bemærkelse», hvoraf han leverede en ny Udgave
med en Levnedsbeskrivelse af Sporon og enkelte Tillæg
(1807); i Anledning heraf blev han opfordret til og
paatog sig ogsaa at arbejde med paa 
Videnskabernes Selskabs danske Ordbog, men naaede næsten ikke 
at faa udrettet noget. Af Arbejder i den klassiske Filologi har 
han kun leveret nogle mindre Bidrag til den græske Lexikografi 
(i et Program fra Odense 1815) og desuden danske Oversættelser 
af en Del Skrifter af Lucian; disse have vel adskillige vellykkede 
Steder, men i det hele taget er deres danske Sprogform dog ikke 
meget tiltalende og blev ogsaa Gjenstand for Kritik paa hans egen 
Tid. -- Han ægtede 4. Maj 1790 Francisca Mathilde Hansen (f. i
Kjøbenhavn 11. Febr. 1770, d. i Odense 15. April 1836), Datter af 
Kancelliraad, Brygger og Raadmand Jens H. 

Erslew, Forf. Lex. 
N. M. Petersen, Den elsk. Lit. Hist. V. 
C. Molbech, Vidensk. Selsk. Hist. S. 395.

M. Cl Gertz.



Heiberg, Peter Andreas, 1758-1841, Publicist, Visedigter og Skuespilforfatter. 
Hans Forældre vare Mag. Ludvig H., Rektor ved 
Vordingborg lærde Skole, og Inger Margrethe f. Heiberg. H. fødtes 
16. Nov. 1758 i Vordingborg. Da Faderen, som i høj Grad havde 
gjort sig fortjent af Vordingborg Skoles Reorganisation, allerede 
døde 31. Avg. 1760, flyttede Moderen med sine 2 Smaadrenge til 
sin Fader, Præsten ved Vemmetofte Mag. Peder H. (d. 1775). Denne 
var allerede bleven stokblind i sit 40. Aar, men var ikke desto 
mindre en kraftig og virksom Mand. Allerede i Bedstefaderens
Præstebolig viste Dattersønnen Tegn paa det satiriske Lune, som 
senere skulde udmærke ham. Trods alle smaa Skjælmsstykker samt 
de Følger deraf, som ikke altid kunde undgaas, have sikkert H.s 
Barndomsaar i Vemmetofte baade været frejdige og lykkelige. Men
alvorlige bleve Dagene, da Moderen flyttede tilbage til Vordingborg, 
for at hendes Sønner kunde komme i Latinskolen der. 1774 blev 
H. dimitteret og tog Aaret derpaa Examen philos. Herefter 
opholdt han sig et godt Aars Tid hos sin Morbroder T. S. Heiberg,
der var Præst i Kirke-Saaby. Han maa have benyttet Tiden vel 
her; thi allerede 1777 meldte han sig til den nylig indførte store 
filologiske Examen og opgav endogsaa langt mere, end der fordredes 
(fornemmelig i Græsk). Han klarede sig glimrende.

H. har aabenbart forment, at han nu «var noget», og med 
Grund. Hvor meget maa det da ikke have saaret hans ærekjære 
Hjærte endnu i de ældres Selskab at blive behandlet som en Dreng 
eller et ubetydeligt, ungt Menneske. Stødt tilbage ved dette 
Forhold fra de ældres Side har H. søgt andet Selskab, der muligvis
ikke altid var det bedste. Saa vidt vi kunne skjønne, har han for 
at hjælpe paa sin uheldige pekuniære Stilling og de Afhængighedsforhold, 
som fulgte heraf, søgt Lykken i Spil eller ved stadig 
forhøjede Indsatser i Tallotteriet. Han har været uheldig, gjort Gjæld,
og da han ikke har kunnet betale den, er han af Frygt for Gjældsfængselet 
i Midsommeren 1779 flygtet til Sverige, hvor han har ladet 
sig hverve til Soldat. At noget kriminelt skulde have været 
Grunden til denne Flugt, er mindre end rimeligt. Senere, da Aar vare
svundne, blev han af litterære Modstandere paa en tvetydig Maade 
sigtet for i sin Tid at have begaaet et Tyveri. H. tilbageviste 
ikke alene med Harme disse ondskabsfulde Sigtelser, men truede 
endog med at lade «Lovene tale». Dette havde H. sikkert ikke 
vovet, hvis han virkelig havde forbrudt sig mod Lovene; thi det
vilde ikke have faldet hans Modstandere vanskeligt gjennem Politiet 
at faa den formentlige, langtfra gamle Lovovertrædelse opsporet, 
og havde H. da vist sig at være skyldig, vilde han have været 
borgerlig fortabt. -- Efter en Tid at have tjent som svensk hvervet 
Soldat lykkedes det H. ved sin Farbroder i Bergen, Klokker 
J. Heibergs Hjælp at kjøbe sig fri. En kort Stund opholdt han 
sig derpaa ved Upsala Universitet, hvor han agtede at tage 
Doktorgraden. Men snart opfordrede hans Farbroder ham til at komme til
Bergen, hvor han mente Udsigterne for Brodersønnens Fremtid vare 
lysere. Der hen drog H. i Aaret 1782.

Her begynder et nyt Afsnit af H.s Liv. Efter en kort Tid at 
have tjent som Huslærer hos en Provst Krog blev han ansat 
som Kontorist hos en af Byens Storhandlere, Etatsraad Krohn. 
H.s Stilling var i Begyndelsen meget behagelig. Krohn havde 
særdeles Nytte af sin kundskabsrige og flittige Kontorist, og det 
sagdes almindelig rundt om i Byen, at Principalen i en nær Fremtid 
vilde gjøre ham til sin Svigersøn. Da forstyrredes pludselig 
det gode Forhold ganske. Et Bedrageri fra Krohns Side, som H. 
meget mod sin Vilje var bleven tvungen til at deltage i, vakte 
hans Harme i den Grad,, at han ikke kunde lade være at meddele
sin Broder i Kjøbenhavn det hele. Brevet blev læst af uvedkommende, 
og Grossererens Forbitrelse kjendte nu ingen Grænser. H. 
maatte strax forlade hans Hus. Efter 3 Aars Ophold i Bergen 
maatte H. drage tilbage til Kjøbenhavn. Men fra det Øjeblik af 
nærede han en sand Modbydelighed for alt Handelsvæsen.

I Kjøbenhavn fik han snart Ansættelse hos Notarius publicus, 
og 1787 erholdt han Bestalling paa at være Translatør i det spanske, 
portugisiske og flere Sprog. Allerede 1779 var han for første Gang
optraadt i Litteraturen med en Oversættelse af Moses Mendelsohns 
«Phædon». Nu udgav han en fri Oversættelse af Jean de Laveaux' 
satiriske Fortælling «Eusebius eller, hvad Frugt man høster af Dyden 
i vore Tider». Dette Arbejde tilstillede han Rahbek (der paa hin 
Tid vel meget førte «Dyd» og atter «Dyd» i Pennen) med en 
spydig Dedikation. Herover udspandt der sig en lille litterær 
Bataille, hvorunder de unge Forfattere sagde hinanden en Del 
Grovheder; men det hele blev dog uden videre Følger. Under de sig 
nærmende politiske Brydninger fandt H. og Rahbek snart hinanden 
som frisindede Mænd. Omtrent samtidig med «Eusebiusfejden» 
udkom det første Nummer af «Rigsdalersedlens Hændelser». Ideen 
til dette satiriske Tidsskrift, som udgaves med ubestemte Mellemrum, 
har H. faaet fra den engelske Forfatter Johnston, men Stødet, som 
angav dets Retning, er aabenbart kommet fra Riegels' «Kjøbenhavns 
Skilderi», der allerede 1786 havde taget sin Begyndelse, og hvori 
Udgiveren med skaanselløs Bitterhed blottede Hovedstadens sociale 
Brøst. Ogsaa disse vilde H. til Livs, men hans Stil og Maade at 
polemisere paa have i meget et Fortrin for Riegels'. Mangt vil nu 
forekomme os antikveret i disse Flyveblade; men Interesse ville de 
altid beholde som Bidrag til Tidens Krønnike, og om, hvad H. 
forstaar ved Satireskrivning, give de mere end én Oplysning. Naar 
han saaledes siger: «En Satyricus maa sige den rene Sandhed, 
intet laste uden Overbevisning, ikke rose af Frygt og aldrig laste 
af Had, og naar han overbevises om et eller andet Sted at have 
fejlet, da bør han være lige saa villig til at erkjende sin Fejl, som 
han er haard i at forekaste andre deres. Paskvillanten derimod
siger aldrig Sandhed», -- saa har H. aabenbart her villet udtale 
«en litterær Trosbekjendelse, som han i det hele og væsentlige 
kan siges aldrig at have svigtet». «Rigsdalersedlens Hændelser» 
(2 Dele) sluttede med Udgangen af 1793.

Allerede 5 Aar forinden var H. optraadt som Skuespilforfatter 
med Intrigestykket «Forvandlingerne» Æmnet er taget af en 
Novelle af Cervantes og ikke heldig lokaliseret; ikke des mindre 
gjorde Stykket Lykke og drev H. til fortsat Arbejde for Theatret. 
Samme Aar, som «Forvandlingerne» opførtes (1788), skrev han 
Karakterkomedien «Heckingborn»; men dette kan dog lige saa lidt 
som det foregaaende kaldes et godt dramatisk Arbejde. Højere 
end disse Stykker staar H.s Operaparodi «Holger Tyske» (1789),
der fremkaldte en hel Fejde i Litteraturen, hvorunder det længe 
tilbageholdte Had mod den gjennem Enevældens Tider kun alt
for meget Overhaand tagende Tyskhed kom til Udbrud. Medens 
H.s Operaparodi kun gav Anledning til denne «Holgerfejde», og 
han selv ikke tog Del deri, fremkaldte en kritisk Bemærkning om
Skuespillet «Heckingborn», der fremsattes af Tode, som misbilligede, 
at Baggesen blev «epigrammatiseret» for sin Opera, et lille Fejdeskrift 
fra H., betitlet «Formaninger til den unge Tode». Heri 
fingerede Forfatteren, at det var Todes Søn (en Dreng, han havde 
set med en Notitsbog i Theatret), som hin efter hans Formening 
uheldige kritiske Bemærkning skyldtes. Det hele var kun et 
sarkastisk Indfald af H., der skulde ramme Faderen og ikke Sønnen. 
Men det ganske spidsborgerlige Kjøbenhavn (for ikke at tale om 
Tode selv og hans uheldige Adjudant Gutfeldt) tog i høj Grad 
Forargelse af dette Indfald; og da H. havde erfaret, at det oven 
i Kjøbet havde forstyrret Todes «huslige Rolighed», fandt han sig
beføjet til offentlig at udtale sin Beklagelse over den Maade, han 
havde polemiseret paa, medens han samtidig forbeholdt sig Ret til 
at protestere mod Todes uefterrettelige Kritik.

Det var dog ikke som skjønlitterær Forfatter, H. skulde vinde 
Betydning i sit Fødelands Historie. Hans Navn er derimod uløselig 
knyttet til de politiske Bevægelser, som fandt Sted her hjemme 
i det 18. Aarhundredes sidste Decennium. -- De første Efterretninger 
om Revolutionens Udbrud i Frankrig 1789 gjorde kun lidet Indtryk 
paa Hovedstadens intelligente Ungdom. Tvært imod, da Prinsregenten 
med sin Brud holdt sit Indtog i Kjøbenhavn i Sept. 1790,
blev det unge Ægtepar modtaget af Befolkningens Jubel, og H. var 
selv med til paa taktfuld Maade at hylde dem i Sang og Kantater. 
Da hændte det sig, at H. i de samme Dage paa Opfordring fra 
et privat Selskab skrev en Vise, hvori han (med Motiver fra et 
vittigt Indtogstransparent hos en Skomager) snærtede «de Vonner, 
Vanner og De'er» og udtalte, at kun «Idioter» vare blevne 
behængte med Ordner ved denne Lejlighed, hvorimod fortjente Mænd 
vare blevne forbigaaede. For denne Vise, der uden H.s Medvirkning
blev offentliggjort, blev han af Politiretten idømt en Bøde paa 
150 Rdl. som den, «der havde tilladt sig en dumdristig Kritik af 
Hs. Maj. Kongens Forhold». Denne Sag gjorde H. meget populær: 
man fandt Politimesterens Tjenstiver i høj Grad utidig, ja selv 
Chr. Colbjørnsen dadlede ham derfor og fik Reskriptet af 3. Dec. 
1790 udgivet, i Følge hvilket Trykkefrihedsmisbrug for Fremtiden 
skulde forfølges ved de almindelige Retter og ikke, som hidtil, 
paatales af Politimesteren. Fra nu af anvender H. sit Digtertalent
saa godt som udelukkende i den politiske Satires Tjeneste. Hans Viser 
gjøre stormende Lykke hos det kjøbenhavnske Publikum, som 
efterhaanden stærkere og stærkere paavirkes af Luftningerne fra Frankrig.

Allerede tidligere havde H. spottet tysk Vindbeutleri og Frækhed 
i sit Enakts-Skuespil «Virtuosen» (1789). I Jan. 1792 opføres nu 
under stærk Tilslutning fra Publikums Side hans Femakts-Komedie 
«De Vonner og de Vanner», hvori der polemiseres skarpt mod 
Korruptionen inden for vor den Gang halvtyske Landofficersstand. 
Som Kontrast hertil lader Forfatteren et hæderligt Lys falde over 
vor Flaades Befalingsmænd, der i Modsætning til Landetaten vare
lige saa nationale som populære. Men paa højere Steder forargedes 
man over denne skarpe Skjelnen mellem «den røde» og «den blaa 
Kjoles» Bærere, og Stykket blev for Fremtiden forbudt. Det kunde 
ikke være synderlig opmuntrende for H. at se det første af hans 
dramatiske Arbejder, som ganske havde slaaet igjennem hos 
Publikum og lovede at skaffe Forfatteren saa vel som Theaterkassen en 
betydelig Indtægt, henlagt af rent illitterære Grunde. Denne hans
Utilfredshed maatte forøges, da den nye Theaterchef, Grev Ahlefeldt, 
der selv havde opmuntret H. til at skrive Enakts-Stykker, 
forkastede et saadant, fordi han (efter Sigende) læste dets Titel galt: 
Hofsnogen i Steden for «Hofsorgen». I den Strid, som derefter
udspandt sig, havde H. aldeles det store Publikum paa sin Side. 
Men fra nu af tabte han Lysten til at skrive for Theatret. Der 
skulde ikke gaa lang Tid, inden ogsaa Lysten og Modet til at 
skrive politiske Viser blev ham berøvet.

26. Febr. 1794 brændte Christiansborg Slot. Ved denne Lejlighed, 
hvor den kongelige Families Fare og Tab vare Gjenstand 
for alle Hovedstadbeboeres Deltagelse, havde den engelske Gesandt 
Hailes vist en højst taktløs Opførsel. H. revsede ham skarpt herfor 
i en til Rahbeks «Danske Tilskuer» indsendt Artikel. I den 
Anledning klagede Hailes til Bernstorff, og denne lod «Tilskuerens» 
Redaktør sagsøge. Men Hof- og Stadsretten frifandt ham. Hailes 
var meget forbitret. Kort efter skrev H. en ny politisk Vise. I
dens 5. Vers havde han givet «King George» (III) det Raad ikke 
at lade sig lede i sin Statsstyrelse af en Mand som den yngre Pitt 
(der paa den Tid var almindelig forhadt i Kjøbenhavn) og tilføjet:

 «Han tror ej, Briten mukke tør, 
 hvor gal han endog Sagen gjør; 
 tror I, godt Folk! slig Politik
 kan længe holde Stik?» 
At H. ved denne «han» har forstaaet Pitt, er der ingen Grund til 
at tvivle om; men Bernstorff henførte «han» til «King George» og 
sørgede for, at Generalfiskalen efter allerhøjeste Ordre anlagde Sag 
mod H. Denne blev i Nov. 1794 af Hof- og Stadsretten dømt til
en Mulkt paa 300 Rdl. Dommen var uforsvarlig og saa meget 
mere at beklage, som den senere blev benyttet til at aggravere 
hans Landsforvisningsdom.

Fra nu af synes H. at have besluttet ikke mere at optræde 
som offentlig Skribent. Forholdene medførte dog, at han ikke 
vedblivende kunde holde sig tilbage. Den vindige unge Republikaner 
M. C. Bruun (III, 172), der som Dramaturg støttedes af 
Rahbek, havde i «Svada» væltet sig ind paa H., fordi denne
forfægtede Mad. Preislers Ret til at spille Sigbrit i Samsøes Tragedie 
«Dyveke». H. var ikke sen til at give den unge Mand Svar paa 
Tiltale, og Bruun replicerede atter paa en uforskammet Maade. 
Af dette Skjænderi mellem to ansete liberale Publicister kunde 
efter de kjøbenhavnske frisindedes Formening «kun Fanden have 
Fryd», og de skyndte sig med at faa H. og Bruun forligte. Ikke 
desto mindre havde navnlig Bruuns Maade at polemisere paa vakt 
Anstød hos indflydelsesrige Mænd, og saaledes bidrog denne
«Dyvekefejde» til, at Ønsket om en ny Presselov blev stærkere 
og stærkere. I den offentlige Debat, som i den Anledning 
udspandt sig, deltog H. med sin lille, klare «Draabe i det store Hav 
af Skrifter om Skrivefrihed» (1797). H. havde ikke skrevet denne
lille Brochure af Lyst; «Sagens Vigtighed» ligesom tvang ham 
dertil. Og om den Dom, der senere drev ham i Landflygtighed, 
ogsaa heri fandt Udtalelser, der kunde forøge hans Skyld, saa var 
det dog navnlig den Del af hans Forfattervirksomhed, der faldt 
under og efter «Notarialfejden», der fremkaldte Dommen.

Notarialfejdens Aarsag var følgende: H. havde i 10 Aar assisteret 
den gamle Notar Schmidt til dennes fuldstændige Tilfredshed. 
Schmidt havde derfor lovet ham, at han skulde gjøre alt for at 
faa ham udnævnt til sin Eftermand i Embedet. Dette synes H. 
ogsaa at have været saa sikker paa, at han opgav den visse 
Exspektance, han (i Maj 1790) havde faaet paa sin Svigerfaders 
Dispachørbestilling. Ikke desto mindre havde H. søgt 2. Deputeret i 
Kancelliet, Chr. Colbjørnsen, for at faa yderligere Stadfæstelse af sit 
Haab om Notarposten. Colbjørnsen havde da, efter H.s Sigende, 
«i meget smigrende Udtryk opmuntret dette Haab». Da hændte 
det sig, at N. D. Riegels under H.s korte Sommerophold i Norge
(1797) udgav nogle aabne Breve til ham. Disse fremkaldte et 
skarpt og haanligt Modskrift fra Colbjørnsens Side, hvori ogsaa H. 
fik et hvast Sideblik, fordi Riegels havde kaldt ham «sin Ven». 
Riegels' Adfærd ved denne som ved flere andre Lejligheder var 
baade uklog og taktløs; thi da nu H. ansøgte om Notarposten, 
indstillede Colbjørnsen saa vel som de andre Kancelliherrer ikke
H., men en Professor Olsen til Embedet. H. havde ikke kunnet 
vente sig andet af Kancellipræsident Brandt og 1. Deputeret, Schou; 
men paa Colbjørnsen, den erklærede Frihedsmand, der selv i sin 
Tid havde opmuntret ham til at bruge sin satiriske Pen, havde han 
sikkert haabet. At denne Skuffelse har fremkaldt Bitterhed i H.s 
Sind, er naturligt, og at den har forenet sig med den Mistænksomhed, 
som var ham medfødt og særlig udviklet under hans Livsskæbner,
er rimeligt. I de Flyveskrifter, han udgav mod sin 
heldige Medbejler til Notarposten: «Suum cuiqve» og «Si tacuisses etc.», 
mærker man tydelig, at han formener, det er Colbjørnsen, der staar 
bag ved det hele.

H. har paa dette Tidspunkt (Avg. 1798) følt sig stærkt trykket, 
ja forpint. Olsen havde til Regeringen indgivet Ansøgning om, at 
flere Translatører maatte blive ansatte, og H. mente, han havde 
gjort dette ikke alene for at hjælpe paa sig selv, men ogsaa for 
at skade H. i hans Brøderhverv. Hertil kom hans private Sorger. 
H. tilstaar selv, at han under disse ulykkelige Forhold har taget 
sin Tilflugt til farlige Stimulanser (rimeligvis Opium). Dette Forhold
forklarer den Hensynsløshed, der fra nu af kan spores i hans 
Polemik, især i den berømte «Sproggranskning», hvor hvert Ord 
er en rammende Pil. Det var her, han i Artiklen «Privilegier», 
benyttende sig af den bibelske Fortælling om Achab og Naboth 
som et gjennemsigtigt Slør, sigtede Colbjørnsen for skammelig 
Adfærd i en Sag, hvorved en Mand i Nærum mistede sin Ret til at 
drive Erhverv som Krovært. Da der, efter at H.s «Sproggranskning» 
havde set Lyset, blev anlagt Sag mod ham af Regeringen 
for Udtalelser i dette saa vel som i andre af hans Skrifter, 
derimellem Afhandlingen «Politisk Dispache» i Kvartalsskriftet «For 
Sandhed», troede hele den store Del af Publikum, der var paa H.s 
Side, og denne selv, at det var Colbjørnsen, der var Skyld i 
Sagsanlæggelsen og paa den Maade søgte at hævne sig. H. holdt 
under hele Processen Publikum à jour med Sagens Gang ved at 
udgive sine Forsvarsindlæg. Først da den nye Presseforordning af
27. Sept. 1799 fremkom, saa han sig nødsaget til at standse sin
«Læsning for Publikum». Ogsaa denne Forordning har H. tilskrevet 
Colbjørnsen Initiativ, men med urette. Det hele skyldtes en Pression 
fra den russiske Regerings Side; derimod har Colbjørnsen som 
Regeringens juridiske Konsulent tydeligvis Del i Ansvaret for, hvad 
der kom til at staa i Forordningens Paragraffer. For H.s 
Vedkommende fik den nye Lov tilbagevirkende Kraft, og 24. Dec. 
(Juleaften) 1799 faldt hans Dom: den lød paa, at han skulde forvises
Kongens Riger og Lande. Hvad der synes at have været 
det mest tyngende Anklagepunkt i H.s Proces, var hans Ytring i 
«Suum cuiqve», at han i sin Tid var bleven tiltalt for 
«Udtryk mod Master Pitt, som Kongen befalede skulde anses som brugte 
mod Kongen af Storbritannien». H. forlod Kjøbenhavn 7. Febr. 
1800. Forinden saa vel som under selve Afrejsen var han 
Gjenstand for den største Deltagelse og Hyldest fra den kjøbenhavnske 
Befolknings Side.

Skjønt H. aldrig mere skulde gjense sit Fødeland, er der dog 
ingen Tvivl om, at han saa vel som hans Venner inderlig har 
troet og ventet, at hans Landsforvisning blot skulde være foreløbig. 
Om en Tilbagekaldelse var der dog ikke Tale, dertil vare Regeringsmændene,
ikke mindst Kronprins Frederik, alt for forbitrede 
over den Skribentvirksomhed, H. havde udfoldet i det sidste Par Aar, 
saa vel som over det Bifald, den havde vakt. Da hans Hustrus 
Utroskab var bleven ham bekjendt, viste han en Stund stor Iver 
for at faa Lov til at komme tilbage: han vilde endog være nøjet 
med et Fængselsophold i Citadellet, om han blot kunde faa Lov 
til at opdrage sin unge Søn Johan Ludvig (s. ovfr.). Dog ogsaa 
denne Beslutning opgav han, stødt tilbage af den uærlige Maade, 
hvorpaa hans Hustru, der synes for alt i Verden ikke at ville 
have haft ham til Kjøbenhavn, omgikkes de Ansøgninger, han 
betroede i hendes Hænder. Af denne hans Hustru, Thomasine 
Christine f. Buntzen, hvem han havde ægtet 7. Maj 1790, findes 
ovfr. (VI, 401) en egen Biografi. 

I Paris fik H. Ansættelse i Bureau des traducteurs under 
Udenrigsministeriet. Ved sine solide Kundskaber, sin Arbejdsevne 
og sin Samvittighedsfuldhed vandt han snart den bekjendte Talleyrand 
og efter ham de andre Udenrigsministres Velvilje. Men under 
de meget forandrede Forhold efter Napoleon I's Fald fik han 1. Jan. 
1817 en hæderlig Afsked med 3000 Frs. i Pension. En stor Glæde 
nød H. et Par Aar efter ved at modtage sin Søn Johan Ludvig, 
der som ung Dr. phil. kom til Paris. Han søgte at gjøre ham
hans 3aarige Ophold i Verdensstaden saa behageligt og lærerigt 
som muligt. Men Sønnens Udgifter vare ikke lette at afholde, og 
efter hans Afrejse maatte den gamle indskrænke sine Fornødenheder 
til det mindst mulige.

I den sene Alder optog H. atter sin Forfattervirksomhed. 
Han udarbejdede og fuldendte en stor kriminalretlig Afhandling, 
som han allerede for Aar siden havde paabegyndt under de Rejser 
i Udlandet, han havde foretaget i Udenrigsministerens Følge. Af 
denne Afhandling udkom et Brudstykke, «Om Dødsstraffene», i 
Christiania 1820, hvori Forfatteren afgjort erklærer sig mod disse. 1822 
udgaves i Paris hans «Lettres d'un Norvègien de la vieille roche, ou 
Examen des changemens, qui menacent la Constitution du Royaume 
de Norvège». Heri advarede den frisindede Forfatter det Folk, 
hvorfra han stammede, mod de Forslag, den svenske Regering 
gjorde til Forandring i den norske Konstitution. 1826 udkom i 
Christiania H.s «Politiske Aforismer», medens en spansk 
Oversættelse af dette Skrift blev forbudt af «den hellige Kongregation 
i Rom», «en uventet Ære, som Forfatteren reklamerede sin Andel af». 
1827 udkom den for H.s politisk-juridiske Standpunkt mærkelige
Afhandling: «Hvad betyder Ordet «arbitrær»?», 1828 «Enevældens 
Indførelse i Danmark», 1829-30 de avtobiografiske Skrifter: «Tre 
Aar i Bergen» og «Erindringer», alle i Norge. Intet af H.s 
senere Skrifter udkom i hans Fødeland. Da en Gang en Artikel
af ham, trykt i Kjøbenhavn, var bleven mærket med den danske 
Censors «Imprimatur», havde han derved faaet en saadan Afsky 
for at udgive noget, der skulde bære dette Stempel, at han ikke 
forsøgte at faa nogen Bog ud paa dansk Forlag. Denne Kjendsgjerning 
staar dog i ingen som helst Forbindelse med nogen 
Animositet mod det danske Folk; tvært imod de danske, som kom 
til Paris, vare altid sikre paa at træffe den venligste Modtagelse 
og beredvilligste Vejledning hos H. H.s «Erindringer» handle 
mere om de mærkelige Mænd, Forfatteren er truffen sammen med, 
end om ham selv; kun én vigtig Oplysning give de os om H.: 
at han gjennem hele sin Landflygtighedsperiode har nydt de Folks 
Agtelse, han kom i Berøring med; og at vise dette turde ogsaa 
have været hans Hensigt med hint avtobiografiske Skrifts Udgivelse. 
-- H. var nu over Støvets Aar og havde sikkert haabet snart at 
skulle gaa bort. Men des værre havde Skæbnen bestemt det anderledes. 
I Begyndelsen af 30erne udviklede en Øjensvaghed, der 
allerede for flere Aar siden havde ængstet ham, sig i den Grad,
at han snart blev fuldstændig blind. Mere og mere følte han sig 
forladt og ensom. En enkelt Gang blev han oplivet af Sønnens 
og Svigerdatterens Besøg i Paris; men i Regelen mente han, at 
Sønnen forsømte ham utilbørlig med Breve. Endelig, 30. April 
1841, kom den Død, den haardt prøvede Mand saa længe havde
ventet paa.

Faa af H.s Skrifter kunne endnu have Interesse for det store 
Publikum, dertil have de alt for meget slaaet Rod i den Tid, hvori 
de ere fremkomne; men som Aktstykker til Tidshistorien ere de af 
betydeligt Værd. H. var egentlig ikke skabt til Partifører, dertil 
var han en alt for stejl Natur og selvstændig Karakter; ej heller var 
han i Stand til at opstille eller hensynsløst gjennemføre noget 
bestemt politisk Program, i saa Henseende var han for lidet doktrinær
og alt for kritisk. Han havde Modbydelighed for Enevælden 
i den idolatoriske Form, visse Perioder af det 17. og 18. 
Aarhundrede kjendte den: han ønskede, at Regenterne skulde være Folket 
ansvarlige for deres Regerings Førelse; men han priste de forstandige 
og oplyste Konger, der vogtede sig for slette Raadgivere og 
samvittighedsfuldt sørgede for deres Undersaatters Tarv. Han hadede 
den Adelsmand, der henviste ham til sit Stamtræ, inden han 
nævnede ham sine Fortjenester; men han bøjede sig for den 
højbyrdige Mand, der aldrig glemte, at Adelskab forpligter (jvfr. H.s
store Digt «Selvstændighed», Bearbejdelse efter Churchill). Han 
satte den ærlige Republikaner højt, men afskyede Jakobinismens 
Udskejelser (jvfr. Fierval i «Menneskekjenderen»). Kun ét Sted, 
i «Politiske Aforismer», har H. med udhævet Tryk fremsat sit
politiske Ideal, og d. e. «en Regeringsform, der udelukker alt, hvad 
der er arbitrært» (*c: al Vilkaarlighed og Egenmægtighed, som 
Lovene ikke kunne beskytte en imod). «Er blot en Stat saaledes
organiseret og denne Organisation redelig holdt ved lige, er det H. 
ligegyldigt, om Statsoverhovedet kaldes Kejser eller Konge, 
Præsident eller Konsul.» Da H. mere end én Gang under sin 
Landflygtighed udtaler, at de Meninger, han har lidt for, saa langt fra 
at være forandrede, snarere i Aarenes Løb ere tiltagne i Styrke, 
maa vi lade det bero ved hin Erklæring; thi det turde dog være 
mindre korrekt at tillægge H. andre politiske Anskuelser end dem, 
han selv har tillagt sig paa en Tid, hvor intet som helst Hensyn
kunde tvinge hans Tunge til Forsigtighed.

Faa have som H. med rette været Gjenstand for den offentlige 
Opmærksomhed og de frisindedes Tilslutning her hjemme; thi faa
have vidst og endnu færre vist som han, at det egentlige Frihedssind, 
det eneste, der kan bære et Folks politiske Liv, bestaar i den 
ærlige Forstandighed, hvormed man vejer sine Meninger, den 
Uegennytte, hvormed man gjør dem gjældende, og den mandige 
Uforsagthed, hvormed man fastholder dem. At H.s kjøbenhavnske 
Medborgere i ham saa den ideale Frihedsmand, deres Stands 
liberaleste og dygtigste Repræsentant, er da vel forstaaeligt. H.s 
Landsforvisningsdom kan aldrig forsvares. Med Presseloven af 27. Sept. 
1799, der drev ham ud af Landet, lammedes den danske Frihedsudvikling
for et halvt Aarhundrede, og han efterlod i vort politiske 
og litterære Liv en tom Plads, som i over en Menneskealder ikke 
kunde fyldes.

Rahbeks Erindringer. 
Hist. Tidsskr. 3. R. II og 6. R. III. 
Breve fra og til J. L. Heiberg. 
Breve fra P. A. Heiberg, udg. af J. L. Heiberg, 1883. 
B. Smith, Literære Personer og Forhold i Slutn. af d. 18. og Beg. af d. 19. Aarh. 
Holm, Den offentlige Mening og Statsmagten 1784--99. 
H. Schwanenflügel, P. A. Heiberg, 1892.

H. Schwanenflügel.



Heiberg, Peder Andreas Christian, 1837--75, Botaniker,
er født 29. Sept. 1837 i Lunde ved Odense og Søn af ovennævnte 
A. C. L. H. (d. 1891). Han blev Student fra Odense 1854, Cand. 
mag. i Naturhistorie 1860 og giftede sig 12. Juni s. A. med Louise 
Sophie Holm (Datter af Raadmand, Kapitajn og Skibsreder P. L. H. 
i Helsingør), med hvem han fik en ikke ubetydelig Formue. For 
Doktorgraden disputerede han 1863 («Conspectus criticus diatomacearum
Danicarum»). Han opholdt sig derpaa i Udlandet, mest 
Schweits og Italien, 1863--65 og gjorde senere i Aarenes Løb flere 
mindre Udenlandsrejser. I Efteraaret 1865 blev navnlig ved hans 
Initiativ den botaniske Forening gjenoplivet og «Botanisk Tidsskrift» 
stiftet; han selv blev Redaktør af dettes 2 første og lidt af 
3. Bind. Omtr. 1867 kastede han sig ind i det praktiske Liv og 
deltog navnlig i Søudtørringsarbejder (paa Laaland, ved Korsør, 
Søndersø ved Ballerup, i Vestjylland); men dette medførte hans 
økonomiske Ruin, og han endte med Konkurs. Da hans Hustru 
var død af Brystsyge i Mentona (19. Marts 1871), giftede han sig 
faa Maaneder efter (15. Sept. s. A.) paa ny, med Ottilie Margrethe 
Hauch (f. 22. Marts 1847), Datter af Digteren J. C. H. I flere 
Aar, vist fra 1867--73, boede han ved Søndersøen, derefter i Hellebæk, 
hvor han døde pludselig 20. Marts 1875; 14. Sept. s. A. døde
hans Hustru, ligeledes pludselig. Begge Ægteskaber vare barnløse.

H. var en begavet Mand, en skarp og kold Logiker, kritisk 
og polemisk. Var han vedbleven at dyrke Videnskaben, vilde han 
utvivlsomt være bleven en fremragende Repræsentant for Botanikken 
ved vort Universitet. Hans første og eneste større Arbejde, den 
nævnte Disputats, anses af Specialister for et værdifuldt Arbejde,
der des værre, fordi det er skrevet paa Dansk, næppe har faaet 
den Betydning, som det fortjener. Den overordentlige Omhu i 
Undersøgelsen og Nøjagtighed i Fremstilling og i Tegning, der 
udmærke dette Arbejde, vise sig ogsaa i hans morfologiske og 
anatomiske Arbejder, der ere publicerede i «Botan. Tidsskrift». 
Han havde mange Planer med Hensyn til Arbejder over Danmarks 
Plantevæxt; der existerer et Korrekturark og en Del Manuskripter
til en « Dansk Exkursionsflora»; han tænkte paa en omfattende 
morfologisk og biologisk Bearbejdelse af de danske Blomsterplanter, 
g i sin sidste Levetid optog han Planen om en populær «Flora 
Danica» og fik 4 Tavler udførte. -- Hans polemiske og kritiske
Natur aabenbarede sig dels i Stiftelsen af «Botanisk Tidsskrift», der, 
udstyret aldeles som Schiødtes «Naturhistorisk Tidsskrift», tillige 
var bestemt til at undergrave Naturhistorisk Forening, hvis Formand 
Steenstrup var. Han var dernæst den ledende Aand i det 
rent personlige Angreb, der fra 1867 rettedes mod A. S. Ørsted, 
Professor i Botanik ved Universitetet, i Anledning af den af Ørsted 
foretagne Ændring af et videnskabeligt Navn, et Angreb, der førte 
til en Retssag, men endtes ved Voldgiftskjendelse af Fenger (1869). 
Endelig rettede han selv i «Botan. Tidsskrift» II (1867) et overmaade 
heftigt og nærgaaende Angreb paa Ørsted i Anledning af 
dennes Tydning af Gymnospermernes Blomster; om der end var 
meget uklart og uholdbart i denne, retfærdiggjorde dette dog ikke 
Angrebets Hensynsløshed; han kom i den Anledning i Konflikt 
med Botanisk Forening og traadte ud af Bestyrelsen i Begyndelsen 
af 1869(s. Ørsted, Et Forsøg paa Eristikens Anvendelse, 1868;
Botan. Foren. Festskrift 1890). -- Med 1868 afsluttedes H.s 
botaniske Virksomhed. I 1874 publicerede han under Navnet «Victor 
Norfelt» et Skrift: «Er det ikke paa Tide at ophæve Folkekirken 
og afskaffe Statsgejstligheden?»

Botan. Tidsskr. XII.

Eug. Warming.



Heiberg, Peter Wilken, f. 1840, Læge. 
P. H. er en Søn af nedennævnte Professor Søren Johan H. og fødtes i Kjøbenhavn 
24. Juli 1840. Dimitteret 1860 fra Metropolitanskolen studerede 
han Medicin, tjente som Underlæge ved Ambulancen under 
Krigen 1864 og tog Lægeexamen 1867. Derefter fungerede han 
som Kandidat ved Almindeligt Hospital og Kommunehospitalet og 
dyrkede samtidig et videre Studium af Fysiologien under Panum, 
hvoraf fremgik Erhvervelsen af Universitetets Guldmedaille for
Besvarelse af en fysiologisk Prisopgave i 1867 og af Doktorgraden i 
1869. 1868 nedsatte han sig i Thisted, kastede sig i sin 
Lægevirksomhed særlig over den operative Kirurgi og Gynækologi og 
gjorde sig allerede 1869 -- forinden Antiseptikens Indførelse -- 
bemærket i vide Kredse ved at udføre det første heldig forløbende
Kejsersnit i Danmark. I de følgende Aar foretog han flere Studierejser 
til Udlandets kirurgiske Klinikker og udvidede bestandig sin 
operative Virksomhed. 1874 blev han Distriktslæge i Thisted, 1879 
i Viborg, hvor han tillige blev Læge ved Sygehuset og derved
fik sin kirurgiske Virksomhed yderligere udvidet. I de 
lægevidenskabelige Tidsskrifter har han givet Meddelelser fra sin Klinik. 
-- Han ægtede 1868 Zarah Margrethe Cathrine Krieger (d. 1870), Datter 
af Kapitajnlieutenant Christian K., og 1874 Abelone Marie Bonne, 
Datter af Jærnstøber Marius Vilhelm Sabinus B. i Thisted.

Carøe og Selmer, Den danske Lægestand, 6. Udg.

Jul. Petersen.



Heiberg, Søren Johan, 1810-71, Døvstummelærer og Præst, 
blev født i Kjøbenhavn 1. Juni 1810 og var Søn af Peter Wilken H., 
Forstander for Vartov Hospital (d. 1842), og Elisabeth Catharina
(Else Christine) f. Schrøder. Han blev Student fra v. Westenske 
Institut 1827, theologisk Kandidat 1836 og s. A. Lærer ved det 
kgl. Døvstummeinstitut. Efter at han havde gjort en Udenlandsrejse 
1838-39 for at gjøre sig bekjendt med Døvstummevæsenet, 
blev han Førstelærer, Forstander og Præst ved Døvstummeinstituttet 
1839. 1858 blev han Medlem af  dets Direktion og senere Formand 
for samme. Indtil Maj 1865 bestyrede han med udmærket Dygtighed 
dette Institut, til hvilket hans Hovedvirksomhed knytter sig. 
I Efteraaret 1839 flyttedes det fra Stormgade til sin nuværende 
Plads paa Citadelsvejen og fik under H. en fortrinlig Organisation. 
Ved Ansættelse af flere Lærere og Trykning af de hidtil afskrevne 
Læsebøger blev det muligt at give Pigerne samme Skoletid som 
Drengene og tillige føre alle Elevernes Undervisning frem til et 
højere Maal. Pigernes Haandgjerning udvidedes med Skræddersyning 
og Vævning, Drengenes med Snedkerarbejde. H. indførte 
en ugentlig Gudstjeneste for Eleverne og de ældre døvstumme fra 
Hovedstaden og fik oprettet en Fond til Hjælp ved døvstummes 
Anbringelse i Lære. Hans Omhu for Eleverne
bevarede ham disses Hengivenhed, længe efter
at de havde forladt Stiftelsen. Da han tilmed
sørgede fortrinlig for Orden og Økonomi,
viste Anstaltens forbedrede Tilstand sig baade
i Elevernes større Sundhed og deres forøgede
intellektuelle og moralske Dannelse. 1857 blev
H. Medlem af Bestyrelsen for det nye Blindeinstitut
og s. A. titulær Professor. Han var Præst ved
Ladegaarden 1853-57 og i Kjeldby paa Møen fra 1865
til sin Død, 15. Jan. 1871. Gift 1. (7. Nov. 1839)
med Engelke Marie f. Rørdam (f. 22. Marts 1814 d.
6. Sept. 1855), 2. (7. Febr. 1857) med Emma f. Rørdam
(f. 3. Sept. 1812), begge Døtre af Provst Thomas
Schatt R. Hans anden Hustru overlevede ham.

Erslew, Forf. Lex.

Joakim Larsen.



Heiberg, Thomas Severin, 1738-1819, Præst, 
Søn af Præst ved Vemmetofte Peder H. (f. 1693 d. 1775)
og Edele Cathrine f. Hørning (f. 1710 d. 1791), er
født paa Vemmetofte 23. Marts 1738. Han blev privat
dimitteret 1756, blev Alumnus paa Borchs Kollegium
1763 og underkastede sig theologisk Attestats
1764. 1768-74 var han Huslærer hos Generalavditør
i Søetaten Sevel, hvorefter han kaldtes til
Sognepræst for Saaby og Kidserup i Voldborg Herred
paa Sjælland, for hvilket han 1794 blev Provst. Han
kastede sig som saa mange af hans samtidige med Iver
over Landvæsenet og de industrielle Foretagender,
som da vare saa stærkt paa Moden, i det han fik
grundet et Floretspinderi og en Baandfabrik,
hvilket 1784 skaffede ham Guldmedaillen pro
meritis, ligesom han fik Landhusholdningsselskabets
3. Guldmedaille. Han fik Rang med Amtsprovster
1813 og døde 26. Okt. 1819. Han har skrevet nogle
Disputatser, udgivet Ambr. Stubs «Arier og andre
poetiske Stykker» (1771) samt en Digtsamling, hvori
der ogsaa er Digte af ham selv. Ligeledes har han
skrevet nogle Afhandlinger om økonomiske Spørgsmaal og
forfattet Registeret til Suhms kritiske Historie. Da
en Provst Rachlou i Snoldelev tilhørende Gaard under
mistænkelige Omstændigheder brændte 1807 tillige med
en Malerisamling, der var assureret for over 13000
Rdl., skrev han en nærgaaende Piece herom, men blev
siden ramt af den Nemesis, at 3 Længer af hans egen
Gaard nedbrændte Dagen efter, at den var bleven
assureret. -- Han ægtede 1775 Frederikke Christine
Fabritius (f. 1746 f 1833), Datter af Møntguardein
Christopher F.

Erslew, Forf. Lex.
Wiberg, Alm. Præstehist. III, 4.

L. Koch.



Heide, Hans Peter, 1811-95, Landmand. 
Han er født 26. Febr. 1811 i Iller i Broager Sogn og en Søn
af Fuldmægtigen paa Herredskontoret Claus H. og
Cecilie f. Petersen. Han lærte Landbruget paa et
Par slesvigske Gaarde, kom 1832 til Holsteinborg
paa Sjælland, senere til Mogenstrup ved Næstved som
Forvalter, bestyrede et stort Brændevinsbrænderi
og Ølbryggeri, til han 1836 kom til Knivholt ved
Frederikshavn, hvor han anlagde og drev et Teglværk
indtil 1840, da han forpagtede Teglværket paa Bygholm
ved Horsens. Her boede H. til 1876, da han flyttede
til Kjærsgaard (ved Horsens), som han tidligere
havde kjøbt. 1885 solgte han Gaarden og tog Bolig
i Horsens. 1. Dec. 1840 ægtede H. Sophie Dorthea
Hygom, Datter af Apotheker H. i Frederikshavn; efter
hendes Død (1857) ægtede han 18. Avg. 1860 Søsteren
Christiane. H. døde 3. Maj 1895.

H. har været en fremragende dygtig Praktiker, og
tidligere Aargange af «Ugeskrift for Landmænd» bære
Vidnesbyrd om den levende Interesse, han nærede for
næsten alt inden for Nutidslandbrugets vidtforgrenede
Omraade. Dog maa hans Betydning mere søges andensteds
end just i hans praktiske Virksomhed. Af levende
Landmænd have faa bidraget saa meget til Nutidens
blomstrende Foreningsliv som han. Alt paa Sjælland
var han som ung Mand Medstifter af «Sorø Amts
Landboforening)), han havde en væsentlig Andel i
Stiftelsen af «Horsens Landbrugsforening» (1862), hvis
Formand han blev, men navnlig bidrog han, vel mere end
nogen anden, til Dannelsen af den store «Foreningen af
jyske Landboforeninger» (1872). H. var i det første
Par Aar (til 1874) Formand for denne Forening. En
Mængde andre offentlige Hverv har selvfølgelig været
betroet H.: han har været Folketingsmand (1864-65
for Vejle Amts 5. Kreds) og Sogneraadsformand,
Bestyrelsesmedlem af Landhusholdningsselskabet og
af forskjellige Landmandsforsamlinger, Repræsentant
for Brandforsikringen «Jylland», Tilsynsmand ved
Landbohøjskolen osv., -- det var som Medlem af den
forberedende Komité for den 8. Landmandsforsamling
(Horsens 1861), at han delvis tog Initiativet til
den nye Ordning, der blev gjældende for de senere
Landmandsforsamlinger. Den fortjenstfulde Virksomhed,
han saaledes har udfoldet, er ogsaa paaskjønnet
i vide Kredse, H. er saaledes Æresmedlem af flere
landøkonomiske Foreninger.

Galschiøt, Landbrug og Landmænd i Danm.

H. Hertel.



Heide, Jørgen, --1550--, Musiker, 
stod i Aarene 1542-56 som «øverste Trommeter» i Spidsen for Instrumentalmusikken ved Christian III's Hof. Forinden han kom til Danmark, synes han 
at have tjent Kongens Svoger Hertug Albrecht af Preussen, hvem 
han vedblev at staa i Forbindelse med og i 1545 sendte et Par
Kompositioner for 8 Stemmer over Kongens Valgsprog og «Nun 
bitten wir den heiligen Geist». Ved sin Ansættelse her i 1542 
maatte han binde sig for Livstid og forpligte sig til ingen Sinde 
at give sig i nogen anden Herres Tjeneste; men der kan dog 
næppe være nogen Tvivl om, at det er den samme J. H., der i 
en lidt senere Periode nævnes som Øverste for Spillemændene ved 
det svenske Hof.

Monatshefte f. Musikgesch. 1876, S. 81 f.; 1886, S. 75 f.

V. C. Ravn.



Heide, Ulrik Christian, o.1711-1785, Officer,
var uden Tvivl Søn af Peter Christian H., der var Sekondlieutenant ved smaalenske 
Regiment 1709-16. Moderen var en Datter af Sognepræsten til
Aas paa Folio Jørgen Harder (f 1686). Han gik meget ung i 
russisk Tjeneste, deltog under Grev Münnich i Felttogene mod 
Tyrkerne og var med ved Oczakov og Perekop (1737-38). Efter 
sin Hjemkomst ansattes han 1743 som Premierlieutenant i søndenfjældske
Infanteriregiment og anvendtes i Grænsekommissionen til 
Fastsættelsen af Grænsen mod Sverige. 1749 fik han Kapitajns 
Karakter, blev 1754 Kompagnichef, 1760 kgl. Fløjadjudant, var med 
Regimentet i Holsten og kom 1765 som Premiermajor til 1. eller
østre smaalenske Infanteri regiment, hvor han 1776 avancerede til 
Oberstlieutenant og Regimentskommandør, blev 1780 Oberst og 
døde ugift 11. Jan. 1785 paa sin Ejendom «Heides Hytte», en Del 
af Gaarden Asak ved Frederikshald, hvilken Ejendom han 
formentlig havde kjøbt o. 1770 og fra en sumpig og ufrugtbar Ødejord
opdyrket til et lidet Mønsterbrug, der forskaffede ham en 
Medaille af Kongen. Han indførte igjen Sansen for Biavl i Omegnen 
og skaffede den hidtil ukjendte Kartoffeldyrkning Indgang, 
ligesom han ogsaa lagde sig efter Humleavl og Tjærebrænding efter 
finsk Methode, i alt støttet til sine Erfaringer fra sit udenlandske 
Ophold. Digteren Thomas Stockfleth, som den Gang var Byfoged 
paa Frederikshald, har besunget hans Landbrug i Virgils Maner i 
et af Samtiden højt vurderet Arbejde: «Heides Hytte, et Digt af 
en hans Ven 1779)) (1780). Ved Testamente af 19. April 1784
skjænkede han, efter Udbetaling af nogle mindre Legater til 
Slægtninge og andre, Resten af sin Formue, o. 1600 Rdl.,
til Deling mellem den mathematiske Skole i Christiania
(der ogsaa fik hans Bibliothek og nogle Instrumenter)
samt hans Sognekirke Asak, hvor hans Billede endnu
findes.

Nicolaysen, Norske Stiftelser I, 788 f. III, 929.
Wilse, Reise-Iagttagelser I, 180. 189. II, 71. 217 ff.

H. J. Huitfeldt-Kaas.

<chapter name="v. Heidersdorf (Hedenstrup), Reinwald, --1544,
Feltøverste">

v. Heidersdorf (Hedenstrup), Reinwald, --1544,
Feltøverste, tjente allerede under Christian II som
Landsknægthøvedsmand paa Toget mod Sverige 1520. Efter
Kongens Tilbagerejse blev H. i Sverige som Øverste for
Kongens Landsknægte og var Hovedfører i det blodige
Slag ved Vesteraas 29. April 1521. Han viste her stor
Tapperhed, men, ægget af Biskop Diderik Slaghecks
overmodige Indblanding, ogsaa stor Uforsigtighed,
hvorved Slaget tabtes. Han maatte døje haarde
Bebrejdelser herfor af Christian II, men var dog
under Stockholms langvarige Belejring af Gustav Vasa
Anfører for Fodfolket. Efter Overgivelsen 17. Juni
1523 begav han sig til Tyskland og forblev endnu i
nogen Tid i Christian II's Tjeneste; men 1525 deltog
han paa Frederik I's Side i Kampen mod Søren Norby, og
1526 blev han «Rigens Øverste». Han nød stor Anseelse
som Kriger; 1528 vilde saaledes Landgrev Philip af
Hessen laane ham af Frederik I, hvilket ogsaa skete,
og paa samme Tid søgte Christian II at faa ham og hans
Folk i sin Tjeneste, hvilket mislykkedes. 1531 ægtede
han nemlig med Kongens Tilladelse Anne Ahlefeldt,
eneste Arving efter Benedict A. til Gelting og
Bukhavn og Sophie Henriksdatter Gyldenstjerne fra
Iversnæs. Med Rigsraadets Indvilligelse overdroges
derpaa Hagenskov Slot til ham paa Livstid, skjønt han
var Udlænding, da hans Hustru havde det i Pant. 1532
var han tillige med sin Hustrus Morbrødre Knud
og Mogens Gyldenstjerne Medlem af den Kommission,
der sendtes til Norge mod Christian II, men viste
sig ikke meget fremtrædende under de skæbnesvangre
Forhandlinger med Kongen. -- Under Grevefejden
overrumpledes Hagenskov ved Forræderi af Lybekkerne
1534, men efter Slaget ved Øxnebjærg fik han det
tilbage. Som «Rigens Øverste» deltog han derpaa som
Befalingsmand for Fodfolket i Kjøbenhavns Belejring
1535-36. -- Han døde 1544 og ligger begraven i Assens
tillige med Anne Ahlefeldt, der o. 1546 havde ægtet
Jens Nielsen Rotfeldt og døde 1550.

Danske Mag. 4. R. III, 51.
Danske Herregaarde IX: Frederiksgave.
Heise, Kristiern II i Norge og hans Fængsling S. 71.

A. Heise.



Heidmann, jvfr. Heinsen og Heitmann.



Heidmann, Christoffer, --1627, Professor, 
var født i Bodenwerder i det brunsvig-lyneborgske Gebet. 1602 kom han som ungt 
Menneske til Universitetet i Helmstedt, til hvilket han senere var 
knyttet i mange Aar, først som Lærling og senere som Lærer. 
Han blev Professor eloqventiæ, men synes mest at have syslet med 
Oldtidens Geografi og Historie. Han skal have været den første, 
som i Tyskland holdt Forelæsning over Palæstina, i hvilken 
Anledning der 100 Aar derefter (1724) blev udgivet et Sekularskrift af 
den bekjendte Herman v. der Hardt. Krigens Ødelæggelser i Tyskland 
nødte ham til at forlade Helmstedt, hvorpaa hans Ven og 
Landsmand Dr. Henning Arnisæus, Christian IV's Livlæge (I, 338), 
skaffede ham Pladsen som Professor eloqventiæ ved Sorø Akademi 
1626. Ligeledes skyldes det vistnok samme indflydelsesrige Ven, 
at der i Okt. s. A. blev tilstaaet H. 500 Rdl. aarlig af det kgl. 
Rentekammer til Udgivelse af Universitetsbibliothekets Haandskrifter 
til Danmarks og Norges Historie. Han døde imidlertid allerede 
1627 i Sorø. Professor Henrik Ernst (IV, 569), der satte stor Pris 
paa ham og omtaler ham som en lærd, fint dannet, from, god og 
forstandig Mand, leverede nye, med Anmærkninger forsynede 
Udgaver af hans Arbejder i den gamle Geografi (Evropa 1658, 
Palæstina 1665). 

Heidmann, Oratio de migratione sua in Daniæ Acad. Soran., Brunsv. 1626. 
Henke, G. Calixt I, 62 o. fl. St. 
J. G. Vossii Epist. II, 85. 
Rørdam, Lyskanders Levned S. 160. 
Jocher, Gel. Lex.

H. F. Rørdam.



Heie, s. Heye.



Heilmann, Johan Ernst, 1735-1800, Præst, 
blev født i Haderslev 29. Jan. 1735. Faderen, August Vilhelm H., var Læge 
og flyttede senere til Aarhus (d. 1766). Moderen var en Provstedatter 
fra Haderslev, Cathrine f. Fischer. Han blev Student 1752, 
theol. Kandidat 1758 og rejste derpaa hjem til Aarhus, hvor han i 
4 Aar prædikede for Stiftsprovst, Dr. Chr. Pontoppidan under 
dennes Sygdom. 1762 kaldedes han til Sognepræst i Lunde mellem 
Odense og Bogense; forflyttedes der fra 1778 til Kjærteminde, hvor 
han døde 24. Nov. 1800. Han var en livlig og begavet Mand, 
men skildres tillige som letsindig. Der var hos ham en poetisk 
Aare, og ikke blot som Oversætter af Gellerts Oder og Sange 
(1775 og 1777; et saakaldt «forbedret» Oplag 1785 er et Eftertryk,
udgivet uden hans Vilje og Vidende) gjorde han sig bekjendt, men 
tillige som Digter af originale Salmer («Aandelige
Sange», 1778). Han stod i Venskabsforbindelse
med Bogtrykker Chr. Iversen i Odense, og i dennes
forskjellige Nytaarsgaver og Samlinger findes ikke
faa Arbejder af H., hvoraf nogle ogsaa derefter bleve
særskilt udgivne, saasom Sørgespillet «Knud Lavard»
og et musikalsk Drama: «Goliath og David». Han brugte
undertiden Forfattermærket H. A. (Hans Alvor, *c:
Johan Ernst). Efter Iversens Opfordring paatog H. sig
Oversættelsen af Gebhardis og Christianis historiske
Værker om Danmark, Norge og Hertugdømmerne, hvoraf
dog kun de første Bind (1776 ff.) ere udarbejdede af
H. alene; men Oversættelsen er gjennemgaaende tarvelig
og temmelig afjasket. -- H. ægtede 1763 en jysk
Provstedatter, Karen Buch (d. 1812, 71 Aar gammel).

Saml. t. Fyens Hist. og Topogr. III, 28 f. 
Kordes, Schlesw.-Holst. Schrift-steller-Lex. 
Nyerup, Lit. Lex. Hist. Tidsskr. 5. R. IV, 134 f. 

A. Jantzen.


Heimbach (eller Haimbach), Wolfgang, -1666-, Maler,
var født i Oevelgönne i det Holstenske. Man antager,
at han er den, der kaldes «den stumme Maler». Efter
at have lært Malerkunsten var han udenlands i
12 Aar og skal under sit Ophold i Italien have
vundet Pavens, flere Kardinalers og andre fornemmes
Yndest. Allerede 1635 nævnes Billeder i Palamedes'
Maner af ham; dog er han næppe kommet til Danmark før
mod Slutningen af Christian IV's Regering, i det han
har malet dennes Sønner Christian og Frederik. Det
saakaldte «Portræt af en Læge» (paa Rosenborg),
der efter en senere Oplysning snarest forestiller
«Elfenbenskunstneren» Jacob Jensen Nordmand, er malet
1654. Ulrik Chr. Gyldenløves Portræt er fra 1659. Hans
Hovedarbejde, Frederik III's Hylding paa Slotspladsen,
er fra 1666 og endnu fra Opholdet i Kjøbenhavn er
Grev Gynther af Oldenborgs Familiebillede, betegnet
med hans Navn og «Copp.» 1667. S. A. fik han 12
Rdl. til «Rejsepenge» og skal være rejst tilbage til
Oldenborg, hvor han endnu levede 1675, som Aarstal paa
Billeder udvise. Han har, foruden de nævnte, malet
en Del Portrætter (navnlig af fyrstelige Personer),
hvoraf flere bevares paa Rosenborg.

Nagler, Die Monogrammisten III, 742.
Weilbach,  Konstnerlex.

Ph. Weilbach.


Heimbrod, Johan Christopher, -1733, Billedhugger og
tillige, som alle den Tids Billedhuggere, Stenhugger og Stukkatør, 
arbejdede for Hoffet i Frederik IV's og Christian VI's Tid og var
virksom paa Residensslottet i Kjøbenhavn, paa Hørsholm, Fredensborg, 
Koldinghus, Vallø osv. Som Kunstner stod han alt andet 
end højt. En stor Del af hans Arbejder er gaaet til Grunde; 
af dem, der ere tilbage, kan nævnes den store Florastatue af 
Bremersten i Marmorhaven ved Fredensborg og Engelen med Kalken 
paa vor Frelsers Kirkes Alter. Indskriftstavlerne paa de af 
Frederik IV stiftede 240 Almueskoler udførtes i H.s Værksted. Just 
som det var overdraget ham at udføre alt Billedhuggerarbejdet til 
den store Sal paa Hørsholm, døde han (i Begyndelsen af 1733), 
efterladende sig en stor Børneflok.

F. J. Meier.



Heimreich, Anton, 1620-85, Præst, Historieskriver. 
Han var født 5. Marts 1620 i Trindermarsk paa Nordstrand, hvor hans 
Fader, Heinrich H., var Præst til 1639. Selv skrev han sig ofte 
med Tilnavnet Walter. Efter at have gaaet i Skole i Lüneburg 
gjorde han vidtløftige Udenlandsrejser, og der var ikke mange af 
Evropas Lande, som han ikke havde besøgt. Hjemkommen blev
han o. 1652 Præst i Nordstrandisch-Moor, en lille Hallig ved 
Slesvigs Vestkyst, en Levning efter den forfærdelige Flod 1634, der 
havde ødelagt saa mange Sogne i Marskegnene og særlig paa 
Nordstrand, med hvilken større Ø den nævnte Hallig tidligere
havde været landfast. Paa dette fattige Sted, hvis lille Kirke 
opførtes i H.s Tid og efter oftere at have lidt Skade ved Vandflod 
endelig 1825 ganske opslugtes af Bølgerne, tilbragte H. hele sin 
følgende Levetid og udfoldede her en efter Forholdene mærkværdig 
Skribentvirksomhed. Med en overordentlig Energi samlede 
han Bidrag til sin Fødeegns Historie. Udbyttet bearbejdede han 
og udgav det 1666 som «Nordfresische Chronik». 1668 udkom
samme Bog i meget forøget Skikkelse; siden vedblev H., saa 
længe han levede, at samle nye Bidrag til Æmnet, hvilke ere 
benyttede af N. Falck i hans fornyede Udgave af det gamle Historieværk 
(1819). Meget i dette kan vel ikke staa for en kritisk 
Prøvelse; men ingen vil dog kunne sysle med den frisiske Stammes 
og de nordfrisiske Egnes Historie uden at spørge H. til Raads. 
Det samme gjælder ogsaa, om end i ringere Grad, hans «Ditmarsische 
Chronica» (1683) og hans «Sleswigische Kirchenhistorie» (1684). 
Ligeledes gjorde H. sig fortjent ved Udgivelsen af den nordstrandske 
Landret af 1572 (s. Il, 182). -- Trods trange Kaar og vanskelige 
Tider bevarede H. en vis rolig Munterhed og Sindets Ligevægt 
indtil sin Død, 16. Sept. 1685. Han var gift med Helena, Datter 
af Peter Finck, Landskriver paa Nordstrand. Til Efterfølger i 
Embedet fik han sin eneste Søn, Heinrich H. (f. 1661 d. 1726), der paa 
en hæderlig Maade fortsatte i Faderens Spor og forøgede hans
efterladte Samlinger til Nordfrislands Historie. 

Moller, Cimbria lit. I. 
Falcks Fortale til Udg. af Nordfres. Chron. 
Schlesw.-Holst.-Lauenb. Kirchen- u. Schulblatt 1887, Nr. 23.

H. F. Rørdam.



Hein, Christian, 1744-1826, Generalkrigskommissær,
var født i Kassel 16. Sept. 1744 som ældste Søn af hessen-kasselsk 
Gehejmeregeringsraad Levin H. Efter at have studeret i Helmstedt, 
Marburg og Gøttingen ansattes han 1766 som Privatsekretær hos Prins 
Carl af Hessen; efter dennes Ønske udnævntes han 1774 af den 
danske Konge til Sekondlieutenant i Ingeniørkorpset, hvor han 
s. A. forfremmedes til  Premierlieutenant. Denne Ansættelse var 
dog kun rent nominel; han vedblev at staa i Prinsens Tjeneste,
selv efter at han 1778 som Kapitajn var bleven forsat til slesvigske 
Infanteriregiment, hvor han 1790 avancerede til Major. 1788 var 
han saaledes Prinsens Adjudant under Felttoget i Baahus Len, og
efter Krigen fungerede han i en Aarrække som hans Generaladjudant 
og Stabssekretær. 1799 udnævntes han til Generalkrigskommissær 
i Slesvig, hvor han kom til at medvirke ved Landeværnets 
Oprettelse og de øvrige Forandringer i Forsvarsvæsenets Organisation, 
som den nationale Hærreform medførte. 1808 havde han sin 
Del af Arbejdet ved de franske Hjælpetroppers Modtagelse og 
døjede en Del under de fordringsfulde Gjæsters Overgreb. -- H. 
ægtede 1801 Christina Margretha Eggers (døbt 28. Juni 1772 i 
Schwabstedt, d. 24. Juni 1838), Datter af Indvaaner i Hude J. E. 
og Maria f. Janssen. Han døde 25. Jan. 1826.

Thaarup, Fædrenelandsk Nekrolog  1821-26.

A. Tuxen.



v. Heinen (Hein), Albrecht Christopher, 1651-1712, Officer. 
Hans Fader, Hans Albrecht v. H., skal fra Sachsen være kommen 
til Meklenborg, hvor han blev hertugelig Raad og, ved Ægteskab 
med Metha Elisabeth v. Cramohn, Godsejer. Sønnen, født 3. Marts 
1651 paa Herregaarden Schwiesel, kom under den skaanske Fejde 
i dansk Tjeneste. Som Major og fra 1681 som Oberstlieutenant 
stod han siden efterhaanden ved næsten alle de nationale 
Regimenter i Norge, blev 1689 Kommandant paa Bergenhus, 1692 tillige 
Oberst for bergenhusiske Regiment, 1704 Brigader og 1710 Generalmajor, 
men fratraadte nu Regimentet. Aaret efter deltog han i 
Indfaldet i Baahus Len under Løvendal, der roste hans gode Forhold. 
S. A. blev v. H. udnævnt til kommanderende General nordenfjælds, 
men døde allerede 12. Maj 1712 i Throndhjem. -- Gift 
1686 med Margrethe Brüggemann (f. 1672 d. efter 1732), Datter af 
Etatsraad Nic. B. til Ulriksholm paa Fyn. Hans Slægt uddøde i 
Begyndelsen af det 19. Aarhundrede, men Navn og Vaaben ere 
gaaede over til Familien Wedel-Heinen.

H. W. Harbou.



Heinesen, Mogens, --1589, Fribytter, 
er født paa Færøerne omkring Aar 1545. Faderen, Heine, var fra Norge og efter Reformationens Indførelse bleven valgt til Præst paa Østerøen, siden 
ansat som Provst over alle Øerne. Moderen var ligeledes fra 
Norge, saa at Mogens altsaa vel var født paa Færøerne, men af 
ren norsk Herkomst. Indtil sit 17.-18. Aar opholdt M. sig paa 
Færøerne og færdedes saa vel paa Grund af Faderens Stilling og 
Forholdenes Natur som af egen Lyst stadig til Søs, hvorved han 
udvikledes til erfaren Sømand, alt imedens han fik et Kjendskab
til Farvande og Smuthuller, som senere skulde blive ham ubetaleligt. 
Da Faderen forflyttedes til Norge, fulgte M. med, kom til Bergen 
og fik her ved Hjælp af velstaaende Slægtninge snart Skib at føre. 
Han sejlede mellem Bergen og Færøerne. Men paa tredje Rejse blev 
han overfalden og udplyndret af Sørøvere. Ilde modtagen i 
denne Anledning ved sin Hjemkomst opgav han Koffardifarten, 
forlod Norge og gik i hollandsk Krigstjeneste. Om dette nye 
Afsnit af M. H.s Liv, der synes at have varet mindst en halv Snes 
Aar, vides saa godt som intet. Han skal have udmærket sig i 
Søkampe og være vendt tilbage med Anbefalinger til sin Konge.

Under M. H.s Fraværelse fra Hjemmet var Halvbroderen Jon 
1571 bleven Lagmand paa Færøerne. M. H. ønskede at gjenoptage 
Handelen paa disse Øer og opnaaede 1579 for sig og Medredere 
i Bergen Eneret herpaa. S. A. tillodes det ham at udruste sit 
Skib paa Orlogsvis og angribe baade de Sørøvere, han mødte, og 
de hollandske Skibe, der til Trods for Frederik II's Forbud søgte 
at sejle norden om Norge for at handle paa Rusland. Halvparten 
af Byttet skulde tilfalde Kongen, Halvparten M. H. I de følgende 
Aar udfoldede nu M. H. en travl Virksomhed i Nordhavet med 
Færøerne som Støttepunkt. Utallige Beretninger, der endnu leve i 
Folkemunde paa Færøerne, melde om hans udstandne Kampe mod 
de ofte overlegne Sørøvere. Og talrige Tingsvidner, indsamlede af 
hans aarvaagne Tilsynsmand, Rentemester Christoffer Valkendorf, 
vidne om, hvorledes han snart med Vold, snart med List -- falsk 
Maal, slette Varer til ublu Priser osv. -- brandskattede Færingerne. 
Ingen Klage kunde let naa ned til Danmark, Øernes Lagmand var 
jo M. H.s Broder, Lensmanden i Bergen, Hans Lindenov, hans 
hemmelige Medreder.

Under Besøg i Danmark Aar 1581 paatog M. H. sig med 2 af 
sine Skibe paa egen Regning at opsøge Grønland. Men Forsøget 
mislykkedes, fordi han nærmede sig Grønland fra Østsiden med 
dens brede Bælte af Drivis. Ved sin Hjemkomst fra Grønlandsfærden 
til Bergen modtoges han med en Stævning for tidligere 
udøvet Voldtægt mod Lagmanden over Nordlandene Peder Hansens 
Hustru, Margrethe Gyntersberg. Den sene Anklage bliver forstaaelig 
ved, at M. H., vistnok kort før sin Ankomst til Bergen, havde paa 
Helgeland forført hendes yngre Søster Sophie G., hvilken Vanære nu
Slægten søgte overdækket ved Parrets Giftermaal. Et saadant 
Dobbeltforhold, der af Datiden betragtedes som Blodskam og var 
underkastet den strængeste Straf, kunde vel tænkes at have oprørt 
den ældre Søster og drevet hende til at fremkomme med den 
skæbnesvangre Tilstaaelse. M. H. aflagde imidlertid Ed paa aldrig 
at have staaet i noget utilladeligt Forhold til Margr. Gyntersberg 
og frifandtes da, «saa længe samme Ed stod ved Magt». Derpaa 
holdt han Bryllup med Sophie Gyntersberg paa Bergenhus i Febr. 
1582. Efter Brylluppet drog M. H. sin vante Vej ad Færøerne til; 
men Margr. Gyntersberg gjenoptog sin tidligere Anklage. En Del 
af Sagen paadømtes af Rigsraadet i Kjøbenhavn 25. Jan. 1583, og 
Dommen gik M. H. imod. Samtidig trak et nyt Uvejr op, i det
Rentemester Christ. Valkendorf, der var kommen under Vejr med 
M. H.s Bedragerier paa Færøerne, stævnede ham for Kjøbenhavns 
Raadstueret. M. H. flygtede da til Holland, hvor han i Sommeren 
1585 fik udstedt Kaperbrev af Morits af Oranien. Hvorledes hans
Retssager i Danmark egentlig ere endte, vides ikke. I Juni 1587 
tog M. H. atter Afsked fra sin Tjeneste som nederlandsk Kaper 
og bosatte sig i Aalborg, ikke langt fra sin gamle Kompagnon 
Hans Lindenov, der nu boede paa sin Gaard Ørslevkloster. Efter 
Frederik II's Død opnaaede M. H. endnu i Henhold til et mundtligt 
Løfte af Kongen at faa Regeringsraaderne til at forlene ham 
med Øen Egholm i Limfjorden. Men dermed var ogsaa hans Held 
forbi. Et engelsk Gesandtskab førte blandt andet Klage over et 
af M. H. 1585 forøvet Overfald paa et engelsk Skib. Skjønt denne 
den Gang havde handlet som Kaper i Morits af Oraniens Tjeneste 
og ikke med rette kunde dømmes herfor i Kjøbenhavn, anede han 
dog Uraad og flygtede med Hustru og Børn fra Danmark, men 
grebes, rimeligvis da han søgte at redde sit Gods i Bergen. Han 
blev overgiven til Christoffer Valkendorf, der lod ham lægge i 
Lænker paa Kjøbenhavns Slot. Da Raadstueretten 16. Jan. 1589 
havde dømt M. H. fra Livet, befalede Christ. Valkendorf Dommen
snarest udført, og uden at der gaves Lejlighed til at indanke Sagen 
for en Herredag, halshuggedes M. H. ved Kjøbenhavns Slot 18. Jan. 
Hans Lig jordedes paa Nicolai Kirkegaard. Saa vel M. H.s Enke 
som Hans Lindenov anlagde Sag mod Christ. Valkendorf for hans 
forhastede Færd. Paa Herredagen i Kolding 1590 afgjordes Sagen 
ved et Forlig. I Følge dette skulde Dommen over M. H. være 
død og magtesløs og hans Enke have Lov til at lade hans Lig 
optage og begrave, hvor hun lystede. C. Valkendorf skulde betale 
hende 1000 Rdl. og til Hans Lindenov 2000 Rdl. I Forbindelse med
samme Sag stod det uden Tvivl, at Valkendorf samtidig fratraadte 
sin Stilling som Regeringsraad og strax forlod Kolding. Med stor 
Højtidelighed blev derpaa M. H.s Kiste tagen op af Graven i 
Kjøbenhavn og under Klokkeringning, hvor Toget drog frem, ført til 
Hans Lindenovs Gaard Ørslevkloster. M. H.s Enke fik af 
Regeringsraaderne anvist Ophold i Maribo Kloster, men giftede sig 
siden paa ny.

Eftertidens Dom over M. H. har været underkastet stærke 
Svingninger. Han egner sig ikke til at bedømmes efter Nutids 
Maalestok, knap efter sin egen Tids, man maa søge tilbage til 
Vikingetiden for at finde en Maalestok, der passer.

L. Debes, Færoa et Færoa reserata. 
P. T. Wandal, Jægerspriis I, 411 ff. 
Et Kornbaand til Jul, Chra. 1869. 
Folkekal, f. Danmark 1869. 
T. Lund, Mog. Heinesøn, 1877.

Troels Lund.



Heinrichs, Emilie, f. 1823, Forfatterinde. 
E. Schmidt fødtes 1. Marts 1823 i Slesvig By. I 1845-49 levede hun i 
Hamborg-Altona, hvor hun paa Oprørets Tid 1848 første Gang traadte frem 
for Offentligheden med politiske Digte. I 1849 blev hun gift og 
flyttede med sin Mand til Hannover, hvor hun udfoldede en livlig 
Forfattervirksomhed, indtil de forandrede Forhold efter 1866 dreve 
hende tilbage til Altona i 1872. Siden 1878 har hun levet i 
Brunsvig. Hun har skrevet en hel Del historiske og Nutids-Romaner
og Noveller.

Brummer, Deutsches Dichter-Lex.

C. A. Nissen.



Heinsen (eller Heithman), Rasmus, 1530-1602, Musiker, Prælat, 
var født i Haderslev 3. Okt. 1530 som Søn
af velstaaende Forældre. Efter disses Bestemmelse
skulde han være Præst, men da han tidlig røbede
usædvanlige musikalske Anlæg, optoges han, o. 14
Aar gammel, i Christian III's Kantori og udviklede
sig her til en saa duelig Musiker, at han efter
Sangmesteren Jørgen Prestons 1553 indtrufne Død trods
sin unge Alder blev stillet i Spidsen for de kongelige
Sangere. Allerede mod Slutningen af 1556 fratraadte
han imidlertid sin Stilling som Sangmester for med
kongelig Understøttelse at dyrke Videnskaberne,
særlig Theologien, og drog til Wittenberg, hvorfra
han efter nogle Aars Studier vendte hjem som Magister
og fik Ansættelse, først som Rektor ved Klosteret
Bordesholm, derefter som Konrektor ved Domskolen i
Slesvig, til hvilken By han fra nu af var knyttet
hele Resten af sit Liv. 1573 blev han konstitueret
som Vice-Archidiaconus, 1587 udnævntes han til
Archidiaconus. Fra 1581 var han tillige Ærkedegn i
Ribe Kapitel. H., der 1568 i Husum ægtede Ingeborg
Frøtz, kaldes ved denne Lejlighed -- og siden efter
-- Heithman (Hedemand), medens han i sine yngre Aar
stadig benævntes Heinsen eller Heinsius. Han døde
14. April 1602 og ligger begravet i Slesvig Domkirke.

Rørdam, Hist. Saml. og Studier II, 170 f.

V. C. Ravn.

 --1737, Officer">

Heinsohn, Marcus, --1737, Officer. 
Han gjorde Tjeneste ved Fortifikationsetaten i Danmark, ved hvilken han
fra 1685 opføres som Underkonduktør og fra 1688
som Overkonduktør. I 1694 blev han Ingeniørkapitajn,
og han erholdt i Foraaret 1703 Majors Karakter
og Tilladelse til at gaa i russisk Tjeneste. Han
udnævntes i 1707, medens han endnu var i Udlandet,
til Oberstlieutenant af Fortifikationen og fik ved sin
Hjemkomst fra Rusland i 1708 Gage som saadan. Senere
deltog han i det Skaanske Felttog 1709-10 og var med
i Slaget ved Helsingborg 10. Marts 1710. S. A. fik
han Karakter som Oberst af Infanteriet og udnævntes
til Chef for den danske Fortifikationsetat, i
hvilken Stilling han forblev, indtil han i 1723
blev Kommandant i Frederiksort. Han afskedigedes af
Krigstjenesten 3. Juli 1725 paa Grund af høj Alder
og med Titel som Generalmajor og døde 23. Sept. 1737.

V. E. Tychsen.



Heinsvig, Peder, 1774-1822, Skuespiller. 
Som halvvoxen Danseelev vakte H. Opmærksomhed ved sin morsomme
Udførelse af Jonas i «De Vonner og Vanner»
(s. Titelbladet til P. A. Heibergs 
Skuespil II), og som voxen vandt han ved sin Debut i Skuespillet 
2. Maj 1797 som Jabal i «Jøden» saa meget Bifald, at han s. A. 
ansattes som Skuespiller. H. spillede mange og forskjelligartede
Roller, altid med Flid og Nøjagtighed, men uden at aabenbare 
nogen udpræget Ejendommelighed; som hans særlige Fag nævnes 
Jøder og Lapse. Han optraadte sidste Gang som Moses i «Soldaterne» 
10. April 1822 og døde efter et 5 Ugers Sygeleje 17. Maj 
s. A. -- H. var gift med Anne Marie f. Büchling, der overlevede ham.

Arthur Aumont.



Heintze, Josias Friedrich Ernst Friherre, 1800-67, Amtmand, 
var en Søn af Friedrich Adolph v. H. (f. 28. Maj 1768 d. 19. Maj 
1832) og Henriette f. Blome (f. 28. Febr. 1775 d. 18. Avg. 1845). 
E. v. H. var født 22. Sept. 1800 paa Schwarzenbeck ved Kiel, 
studerede her og i Gøttingen, tog 1822 juridisk Examen i Glückstadt 
og ansattes Aaret efter som Avskultant ved Overretten i 
Slesvig, af hvilken han 1829 blev Medlem. 1832 arvede han 
Godserne Niendorf og Reecke ved Lybek efter Faderen, blev 1834 
Medlem af Regeringen paa Gottorp, 1836 Kammerherre, oprettede 
6. Okt. 1841 det Heintzeske Forlods og ophøjedes 31. Dec. s. A. i
Friherrestanden. 1845 udnævntes han til Amtmand over Bordesholm, 
Kiel og Cronshagen Amter og til kgl. Kommissær for de 
holstenske Baner, 1846 til Kommandør af Danebrog og var 1846-48 
tillige Amtmand over Neumüinster Amt. Ved Vaabenstilstanden i 
Malmø 1848 blev han Medlem af Fællesregeringen for Slesvig, Holsten 
og Lauenborg under Carl Moltke, var 12. Okt. s. A. - April 1849 
Medlem af den nye Fællesregering under Reventlow-Jersbeck og 
2. Febr. 1851-Marts 1852 Medlem af den øverste Civilbestyrelse 
for Holsten under Adolf Blome. 1852 overtog han atter sin 
Amtmandspost, men fik allerede i Foraaret 1855 sin Afsked. I Dec. 
1859 var han en kort Tid designeret til holstensk Minister og blev 
1863 under et Besøg hos Frederik VII paa Glücksborg kort før 
dennes Død mundtlig udnævnt til Gehejmekonferensraad. Han 
døde 26. Jan. 1867 paa Niendorf. 20. Sept. 1823 ægtede han 
Elisabeth Cornelia Komtesse Reventlow (f. 28. Avg. 1804).

H. R. Hiort-Lorenzen.



Heinzelmann, Johan Christian Friedrich, 1762-1830, Landfoged, 
Søn af Konrektor i Meldorf, Dr. phil. Rudolph Friedrich 
Otto H. (f. 20. April 1738 i Hehlingen ved Magdeburg, d. 19. April 
1805 som Skoleinspektør i Salzwedel-Neustadt) og Auguste 
Charlotte f. Remmers (d. 8. Okt. 1769), var født i
Meldorf 24. Juli 1762. Han studerede først Theologi
i Halle, hvor han var Lærer ved det kgl. Pædagogium,
derefter Jura og kom 1791 til Kjøbenhavn. Her blev
han 1793 Fuldmægtig i det tyske Kammerkancelli,
1795 Kammersekretær, 1797 tillige Bestyrer af
Tabelværket for Hertugdømmerne, 1800 Kammerraad,
1802 Justitsraad, 1804 Kommitteret i Rentekammeret,
s. A. Deputeret i tyske Kancelli, 1805 Etatsraad, 1806
Landfoged i Sønderditmarsken og 1807 tillige Inspektør
i Kronprinsens Kog. H., der stod i personlig Gunst hos
Frederik VI, roses for sin udmærkede Embedsførelse,
især i Krigsaarene, og blev 1816 Medlem af den
kgl. Kommission, som skulde gjøre Forslag til
en Ordning af Hertugdømmernes Bankforhold. I sit
udførlige Votum fraraadede han bestemt at udskille
Slesvig og Holsten fra Rigsbanken paa den Maade,
som det senere skete 1818. Han var ligeledes Medlem
af den 1816 nedsatte Stænderkommission for Holsten
og udnævntes 1817 til Konferensraad. Han døde 12. Maj
1830 i Meldorf. 6. Jan. 1796 havde han i Kjøbenhavn
ægtet Jacobine Rahbek (f. 1777, d. 7. Jan. 1855 i
Meldorf), Datter af Justitsraad, Toldinspektør Jacob R.

Kordes, Schlesw.-Holst. Schriftsteller-Lex. 
Lübker u. Schröder, Schlesw.-Holst.-Lauenb. Schriftsteller-Lex. 
Kieler Correspondenzblatt 1838, Nr. 114, S. 468 og Nr. 115, S. 474.

H. R. Hiort-Lorenzen.



Heinzelmann, Ludvig Gustav, 1803-61, Overpræsident,
var en Søn af foregaaende og født 28. Sept. 1803 i
Altona. 1827 tog han juridisk Examen i Glückstadt,
var i nogle Aar Avskultant i Rentekammeret og blev
26. Nov. 1833 Herredsfoged i Vis Herred i Flensborg
Amt. Aaret efter blev han Assessor i Regeringen
paa Gottorp, 1846 Regeringsraad og gik 1848 i samme
Egenskab ind under den provisoriske Regering. Han
hørte dog til dem, der ønskede Overenskomst med den
danske Regering, og var i April-Juni 1850 sammen med
Reventlow-Farwe og Syndikus Prehn i Kjøbenhavn for at
forhandle om en saadan. Hans gjentagne Samtaler med
Madvig om en Overenskomst paa Grundlag af Slesvigs
Deling efter Nationaliteterne førte dog ikke til
noget. H. har vel savnet Energi til at overvinde sine
Medafsendingers Modstand, Forhandlingerne afbrødes
6. Juni, og Deputationen maatte rejse tilbage med
uforrettet Sag, hvorefter Krigen paa ny udbrød. Fra
2. Febr. 1851-Marts 1852 var han Medlem af den øverste
Civilbestyrelse for Holsten under Adolf Blome, og
1852 blev han 
Departementschef i Ministeriet for Holsten og Lauenborg under
Reventlow-Criminil, 1856 1. lærde og dirigerende
Borgmester i Altona og s. A. Overpræsident i samme
By. 1855 udnævntes han til Konferensraad, 1859
til Kommandør af Danebrog. Han døde 17. Okt. 1861,
ugift. Som ivrig Kunstven anlagde han en betydelig
Kobberstiksamling, der blev Grundlaget for den
slesvig-holstenske Kunstforenings Kobberstikkabinet.

H. R. Hiort-Lorenzen.



Heise, Carl Arnold Leopold, f. 1837, Historiker og Skolemand. 
A. H., en Søn af nedennævnte Carl
Joh. H., er født i Birkerød 28. Dec. 1837, blev 1856
efter 3 Aars Skolegang i Frederiksborg lærde Skole
Student her fra og tog 1862 filologisk-historisk
Embedsexamen. Efter en Udenlandsrejse i 1863
ansattes han s. A. som Adjunkt ved Herlufsholm
Skole, forflyttedes 1868 i samme Stilling til Viborg
Kathedralskole, kom 1882 som Overlærer til Roskilde
Kathedralskole og vendte 1892 tilbage til Viborg
som Rektor. 1877 erhvervede han den filosofiske
Doktorgrad, 1884 blev han Medlem af Danske Selskab. --
Som Historiker har H. især syslet med Danmarks
Historie paa Reformationstiden, hvortil han har et
indgaaende Kjendskab. Til Oplysning af denne Tid har
han udgivet en Række Afhandlinger i forskjellige
historiske Tidsskrifter, til Dels af betydeligt
Omfang, bl. a. «Herredagen i Kjøbenhavn 1533»;
1873, og «Wolfgang v. Utenhof», 1877 (begge i
«Hist. Tidsskr.»), og herom handler ogsaa hans
Doktordisputats: «Christiern II i Norge og hans
Fængsling» (1877). Det af K. Barner (I, 542)
paabegyndte store Værk: «Familien Rosenkrantz'
Historie» fortsatte han med 2. Bind (1882),
omfattende 1. Halvdel af det 16. Aarhundrede, og
Slægtens Historie i Resten af samme Aarhundrede
skildrede han (1885 -91) i «Hist. Tidsskr.»
(5. R. V og VI) og «Personalhist. Tidsskr.»
(2. R. III og VI). Ogsaa andre Perioder af
Fædrelandets Historie er han kommen ind paa;
han har f. Ex. leveret Bidrag til Spørgsmaalet om
det ældste Kjøbenhavn (1881-82 i «Hist. Tidsskr.»
og «Aarbøger f. nord. Oldkynd.»). 1879 udgav han
«Diplomatarium Vibergense» (Dokumenter vedkommende
Viborg By og Stift fra Tiden 1200-1559) og 1890-91 en
Oversættelse af Skibbykrønniken. I alle sine Arbejder
viser H. sig som en grundig og selvstændig Forsker, og
han har vidst at drage mange nye Synspunkter frem. --
5. Avg. 1868 ægtede han Kaia Marie Ottilia Dichman
(f. 30. April 1837), Datter af hans Morbroder Rektor
G. A. D. (IV, 259).

Hundrup, Philolog.-hist. Candidater, 2. Udg., S. 72 f. 
Universitetsprogram til Reformationsfesten 1877.

C. F. Bricka.



Heise, Carl Johan, Præst, Oversætter, 1787-1857,
fødtes i Kjøbenhavn 30. Marts 1787 og var en Søn
af Kjøbmand Samuel Christian H. og Karine Marie
f. Holm. Han blev dimitteret fra Borgerdydskolen i
Kjøbenhavn 1801 og fik Udmærkelse ved Examen artium
saa vel som ved 2. Examen 1802; derefter studerede
han Theologi og tog sin Embedsexamen med Udmærkelse
1805 samt den homiletiske og kateketiske Prøve
1815. Fra 1806-13 var han Adjunkt ved den lærde
Skole i Helsingør; derefter ledede han fra 1815
som Forstander og Førstelærer Skolelærerseminariet
ved Brahetrolleborg, indtil det blev nedlagt 1826;
1828 blev han titulær Professor; 1831 beskikkedes
han til Præst i Birkerød, hvor han blev til sin Død,
26. Febr. 1857. 13. Febr. 1832 ægtede han Caroline
Dichman (f. 17. Dec. 1800), Datter af Professor Carl
Frederik D. (IV, 259). I Litteraturen har han gjort
sig fortjent ved gode Oversættelser af en stor Del
af Platos Værker (8 Dele, 1830-59).

Erslew, Forf. Lex.

M. Cl. Gertz.



Heise, Frederik Julius, 1820-78, Præst, 
var en Søn af Kontorchef i Justitsministeriet Samuel Leopold
H. (Broder til ovennævnte Carl Joh. H.) og Petrine
Mariane f. Petersen. Han blev født i Kjøbenhavn
5. Sept. 1820, og efter 1836 at være dimitteret
fra Borgerdydskolen paa Christianshavn studerede
han Theologi. 1841 blev han theologisk Kandidat, og
derpaa kastede han sig med Iver over Studiet af de
semitiske Sprog og det gamle Testamente. 1849 vandt
han Magistergraden for en Afhandling om et Æmne af den
hebraiske Grammatik, og i de følgende 2 Aar holdt han
som Privatdocent Forelæsninger ved Universitetet. Men
da Docentposten i østerlandsk Filologi, om hvilken
han havde gjort sig Forhaabninger, uden Konkurrence
1851 var bleven besat med A. F. Mehren, søgte han
præstelig Virksomhed. 1851 blev han Sognepræst for
Nørbæk, Sønderbæk og Læsten i Viborg Stift; der fra
blev han 1858 forflyttet til Roholte paa Sjælland,
og 1871 blev han Sognepræst for Slaglille og Bjernede
Menigheder. Han døde 10. Dec. 1878. En Oversættelse
af Davids Salmer med oplysende Anmærkninger (1850)
og forskjellige Bidrag til Tidsskrifter vidne
om hans fortsatte Syslen med gammeltestamentlige
Æmner. 1851 ægtede han Regine Ingeborg Holsøe, Datter
af Sognepræst L. H. H. paa Frederiksberg, og efter
hendes Død (1855) giftede han sig (1857) med hendes
yngre Søster Caroline H. Hun døde allerede 1858, 
og derpaa ægtede han (1860) Bertha Mathilde Østrup, Datter af 
Sognepræst B. M. Ø. i Snesere. Hun døde 1872.

Universitetsprogram til Reformationsfesten 1849. 
Elvius, Danmarks Præstehist. 1869-84  S. 463 f. 
Erslew, Forf. Lex.

Fr. Nielsen.



Heise, Peter Arnold, 1830-79, Komponist, 
Broder til ovfr. nævnte Frederik Julius H., blev født i Kjøbenhavn 11. Febr. 1830. 
Hans Fødsel kostede Moderen Livet, hvad der gjorde Hjemmet 
noget trist og foranledigede, at han i sine Barndomsaar tilbragte
meget af sin Tid i det nær forbundne Sibbernske Hus. Hans 
musikalske Begavelse traadte ikke særlig tidlig frem; han bestemtes 
til Studeringerne og sattes i Latinskole. Først i sit 12. Aar fik han
en Lærer i Klaverspil, og nu begyndte Sansen for Musik at vaagne 
hos ham og udviklede sig med voxende Styrke, saa at han efter 
at være bleven Student i 1847 definitivt besluttede at opgive 
Studierne og alene at dyrke denne Kunst. Hos A. P. Berggreen 
lærte han i 1-1 1/2 Aars Tid Theori og rejste derpaa i 1852 til 
Leipzig, hvor han studerede videre 1/2 Aar under M. Hauptmanns 
Ledelse; efter sin Hjemkomst i 1853 levede han i Kjøbenhavn som 
Musiklærer, blev i 1854 Meddirigent i Studentersangforeningen, indtil 
han i Begyndelsen af 1858 drog til Sorø, hvor han havde faaet 
Ansættelse som Musiklærer ved Akademiet og Organist. 17. Avg. 
1859 ægtede han Ville (Vilhelmine) Hage, Datter af Alfred H. 
(VI, 454).

I hans tidligste Kompositioner mærkes Paavirkningen af Weyses 
Romancer; dog synes ved Siden deraf et ejendommeligt Naturel at 
skimte frem, som i den lille Vuggesang af «Aladdin» («Visselulle 
nu, Barnlil»), der i Følge Traditionen i den Sibbernske Kreds skal 
være hans første Arbejde. Men snart fik han ogsaa fra Gade, hvem 
han sandsynligvis først er kommen i Berøring med i Konferensraad
Holms musikalske Hus, hvor Kvartetspillet drog ham stærkt til sig, 
en Paavirkning, som blev af Betydning for hans Udvikling. Studenterlivet, 
hvori han deltog med Liv og Lyst, og Dirigentvirksomheden 
i Studentersangforeningen affødte karakteristiske og ungdommelig 
friske Sangkompositioner baade for flere Stemmer, f. Ex. Studentersangen: 
«Vi er en liden, men modig Hær» (1854), «Det er Efteraar» 
(1855) og den morsomme «Tre Katte» (1858), og for en Stemme, 
som Viser til Hostrups Stykker, f. Ex. «Soldaterløjer» (1850), og nogle 
Hæfter Romancer til Texter af Ploug, Winther, Hauch o. fl. Ogsaa 
større Arbejder foreligge fra denne Tid, saaledes «Indvielseskantate», 
tilegnet Konferensraad Holm (1851), den fornøjelige og meget kjendte 
Ruskantate til Text af Chr. Richardt og Hostrup (1856) og Afskedskantaten til 
Hostrup. I 1856 komponerede han endelig sin Ouverture til  «Marsk 
Stig», hans første Arbejde for Orkester, der udførtes i Musikforeningen 
1858, og hvis virkningsfulde Instrumentation uden Tvivl var 
en Frugt af Paavirkningen fra Gade.

Opholdet i det stille Sorø, der ved et lykkeligt Familieliv med 
hans kunstforstandige Hustru afløste det mere urolige Studenterliv i 
Hovedstaden, gav ham Ro til at forsøge sig i større Kompositionsformer. 
I 1860 skrev han «Efteraarsstormene» for Soli, Kor og 
Orkester, der s. A. udførtes i Musikforeningen i Kjøbenhavn; 
derefter fulgte det storslaaede «Bergliot» for Solo og Orkester samt 
Symfoni i D-Mol, hvilke Arbejder dog først kom til Udførelse efter 
hans Tilbagekomst fra Sorø. Virksomheden ved Akademiet tiltalte 
hans ungdommelige Sind meget, og han arbejdede med Iver og 
Energi med sine smaa og store Elever, saa at han fik bragt en 
hidtil ukjendt Flugt i det musikalske Liv der nede; men i Længden 
følte han Savnet af de Impulser, som det fyldigere Liv i Hovedstaden 
kunde yde, og da hans økonomiske Kaar gjorde ham 
uafhængig af Hensynet til et Levebrød, tog han i 1865 sin Afsked og 
flyttede tilbage til Kjøbenhavn, hvor han derefter levede uden 
nogen offentlig Stilling, alene beskæftiget med sin Kunst.

Allerede før sin Afrejse til Sorø havde han paabegyndt Kompositionen 
af en Opera, «Paschaens Datter», til Text af H. Hertz. 
Dette Arbejde, som han havde fortsat under Sorøopholdet, fuldendtes 
nu og indleveredes til det kgl. Theater, hvor det dog først 
opførtes i 1869. Som skreven i den traditionelle Stil vakte Operaen 
trods de lyriske Partiers Melodiskjønhed ikke særlig stor Opmærksomhed 
og holdt sig kun i 2 Sæsoner. Heller ikke hans Musik 
til Balletten «Cort Adeler» (opført 1870) formaaede at skaffe sig et
langt Liv paa Scenen (den yndefulde og karakteristiske Indledning, 
«Folkeliv paa Piazzettaen», er dog senere (1890) benyttet af 
Fr. Rung i Balletten «En Karnevalsspøg i Venedig»). Imidlertid 
drog den dramatiske Tonedigtning ham fremdeles til sig; foruden 
alt tidligere til «Palnatoke» (1867) skrev han Musikken til Ibsens 
«Kongsæmnerne» (1871), til Reckes «Bertran de Born» (1873), som 
gjorde stormende Lykke, og til Munchs «Fjældsøen» (1875), og 
endelig opførtes 25. Sept. 1878 hans anden Opera, «Drot og Marsk» 
til Text af Chr. Richardt, som, indledet med den tidligere 
komponerede Ouverture til «Marsk Stig», gjorde et gribende Indtryk og
blev et betydningsfuldt Led i vor nationale Opera, i det H. i dette 
Arbejde har forladt den  overleverede Stil og, sluttende sig til den 
nyere  Skoles Principper, skabt et virkeligt Sangdrama, hvori tillige 
hans egen ejendommelige Kunstnerindividualitet er bevaret.

Til Sangfesten i Kjøbenhavn 1868 komponerede H. «Volmerslaget» 
for Mandsstemmer med Blæseorkester. I Musikforeningen 
opførtes 1873 hans Koncertstykke «Tornerose» for Soli, Kor og
Orkester, som blev udgivet af Samfundet for dansk Musik, og hvori 
den bekjendte Sang: «Saa længe jeg kan mindes» forekommer. Af 
egentlig Kammermusik er intet fremkommet for Offentligheden; 
iblandt hans efterladte Arbejder findes en Violinsonate, komponeret 
o. 1857, og en Klaverkvintet, skreven under et Ophold i Rom i 1869. 
End videre har han skrevet «Kong Hakes Ligfærd» for Mandskor, 
«Skovbækken», «Foraar og Sommer» og en Del Mandskvartetter, 
som «Jylland mellem tvende Have», «Hurra, Kammerater», «Dans, 
ropte Felen», «De smukke» osv. Men hvad der dog særlig har 
gjort H. til den bekjendte danske Komponist og mere end andet 
vil sikre hans Navn mod Glemsel, er den lange Række af Romancer 
og Sange, som gaar lige fra hans første Ungdomsdage indtil hans 
Død og viser den geniale og fint forstaaende Komponists smukke 
og harmoniske Udviklingsgang fra det næsten Weyseske Udgangspunkt 
til de derfra saa aldeles forskjellige «Dyveke-Sange» og 
«Farlige Drømme». At udhæve enkelte i denne Rigdom er en 
vanskelig Sag; til de ejendommeligste og for H. mest typiske høre,
foruden de nys nævnte 2 Samlinger, Sangene: «Husker du i Høst», 
«Højt over Bøgens Top» samt «Sange af Shakspeare», «Bergmanden», 
«Digte fra Middelalderen», « Sydlandske Sange», «Erotiske 
Digte af Aarestrup», «Engelske Sange», «Gudruns Sorg» og 
«Samson». En samlet Udgave af hans Romancer og Sange (i alt 
187) udkom efter hans Død i 3 Bind.

Den lige saa beskedne som begavede Komponists Liv afbrødes 
i dets fulde Kraft, just som «Drot og Marsk» havde vakt Haabet 
om en frugtbringende ny Virksomhed for vor Scene, ved hans Død 
12. Sept. 1879. Ved Afsløringen af hans Marmorbuste, skjænket 
Studentersangforeningen af hans efterlevende Enke, blev i Marts 1887 
givet en Mindekoncert i Universitetets Festsal, hvor samtlige udførte 
Kompositioner vare af ham, og hvor hans Ven Chr. Richardt i varme 
Ord tolkede det Tab, man havde lidt ved H.s tidlige Bortgang.

Erslew, Forf. Lex. 
Schytte, Musiklex. 
Ude og hjemme, 2. Aarg., Nr. 103. 
Nord. Musiktid. 1880, Nr. 3. 
Sørensen, Studentersangforen. 1839-89. 
N. W. Gade, Optegnelser og Breve.

G. St. Bricka og S. A. E. Hagen.



Heise, Victor, 1825-90, Præst, 
var en Broder til ovennævnte Fred. Julius og P. A. H. Han blev født i Kjøbenhavn 
3. Juli 1825; 1842 blev han Student og 1849 theologisk Kandidat. 1855 kom han som 
Adjunkt til Sorø Akademi, men der fra blev han 1869 kaldet til 
Præst i det nære Pedersborg og Kindertofte. 1879 blev han 
forflyttet til Kvislemark og Fuirendal og 1885 til Stenløse og Fangel 
paa Fyn, hvor han døde 7. Sept. 1890. Ligesom Broderen syslede 
han meget med gammeltestamentlige Studier, og han har udgivet
en Bearbejdelse af Højsangen («Sangenes Sang», 1863). Under 
Opholdet i Sorø var han nøje knyttet til Ingemanns Kreds, og 
efter den gamle Digters Død udgav han paa Fru Ingemanns 
Opfordring «Breve til og fra B. S. Ingemann» (1879) og «Brevvexling 
mellem B. S. Ingemann og Fru J. C. v. Rosenørn» (1881). Han
har desuden af og til ved Bladartikler taget Del i den kirkelige 
Forhandling og i Forhandlingerne om Skindød. 1857 ægtede han 
Sine Alexandrine Flensborg, Datter af Kommandør P. V. F.

Elvius, Danmarks Præstehist. 1869-84 S. 319.

Fr. Nielsen.



Heistermann v. Zielberg, Johan Samuel, 1621-70, gottorpsk Embedsmand. 
H., hvis Herkomst og Hjemstavn ikke kjendes, er 
født 25. Dec. 1621. I ung Alder kom han til det gottorpske Hof, 
hvor han fik Ansættelse i Kancelliet. Støttet til Kansler Kielmanns 
Gunst, hvis Datter han 1652 ægtede, forfremmedes han efterhaanden 
til Gehejme-, Hof- og Kammerraad og var tillige Amtmand i Landskaberne 
Ejdersted, Everskop og Utholm. Indviet i alle sin Svigerfaders 
Planer deltog han i Gottorps Forhandlinger med Danmark i 
Glückstadt 1667 og ophøjedes i Rigsadelstanden. H. bortreves af 
en pludselig Død i Tønning 29. April 1670 og bisattes i Slesvig 
Domkirke. Hans Ægteskab med Maria Elisabeth Kielmann v. Kielmansegg 
(f. 3. Dec. 1637 d. 14. Avg. 1665) var barnløst.


v. Kielmansegg, Familien-Chronik der Herren v. Kielmansegg, 1872, S. 105 f.

Louis Bobé. 



Heitmann, jvfr. Heidmann og Heinsen.



Heitmann, Johan, 1664-1740, Skipper, opbyggelig Forfatter, 
fødtes i Ranen paa Helgeland, hvor Faderen, Johan H., var flyttet 
hen, efter at han som Kjøbmand i Throndhjem (?) havde mistet sin 
Ejendom ved Ildebrand. Hjemme havde han Indseende med 
Faderens Gaardsdrift og Handel og gik efter dennes Død til Søs fra 
Bergen, hvor han lærte Navigation. Han fór paa Holland og 
Finmarken, kom 1702 i Vicestatholder Gabels Tjeneste og optog Kort 
over den norske Kyst, blev 1712 Kommiskapitajn og
fór som saadan til 1729. Aaret efter kom han i det
asiatiske Kompagnis Tjeneste og førte Skibet «den
gyldne Løve» til Trankebar, men led paa Rejsen
Skibbrud paa Irlands Kyst, blev liggende her i
Proces til 1739, da han kom tilbage til Kjøbenhavn,
hvor han døde 6. Juli 1740. Han er bleven bekjendt
ved sin i Christiania 1722 udgivne Bog: «Besværede
Sømænds søde Sjælero», der indeholder en «liden
Underretning om Søfartens Nødvendighed, Farlighed,
Ypperlighed samt en Undervisning om Bønnens Kraft
og Nytte». Dette er imidlertid det mindste, da
næsten hele Bogen udfyldes af Bønner og Salmer,
hvoraf nogle originale. Bogen, der røber en hjærtelig
Fromhed, fik megen Udbredelse, udkom 1797 i 6. Oplag
og optrykkes og benyttes til denne Dag i Norge. Et
Par navtiske og fysiske Smaaskrifter fra hans Haand
ere uden Betydning. Gift med Anna Marie f. Nordborg
(f. 1670, begr. 21. Okt. 1748 i Risør).

Lærde Tidender 1742, S.514.
Nyerup, Lit. Lex.

D. Thrap.



Heklauer, s. Hecklauer.



Heldvad (Helvad), Niels, 1564-1634, Forfatter,
er født 27. Okt. 1564 i Heldevad i Sønderjylland
og Søn af Præsten Hans Nissen og Mette Laursdatter
Dytmersen. Faderen underviste ham først hjemme, særlig
i Mathematik, Astronomi og Astrologi. Fra 1575 af gik
han i Skole i Flensborg, Haderslev og forskjellige
tyske Byer. 1587 blev han Student fra Riga og
fuldendte sine theologiske Studier i Rostock. 1590
blev han efter Faderens Død hans Eftermand som Præst i
Heldevad og Egvad. Samme Aar begyndte han at udgive
sine tyske -- og senere ogsaa danske -- Almanakker med
mange praktiske Oplysninger og med dertil hørende
Prognostica astrologica (Spaadomme om Vejrliget,
Landeplager osv., støttede paa Himmellegemernes
indbyrdes Stillinger). 1591 ægtede han Gertrud
Jørgensdatter Hacke fra Slesvig (d. 1631). H. gav
sig ogsaa af med at stille Nativiteter (at bestemme
Menneskers Skæbne efter den Stilling, de forskjellige
Himmellegemer indtage i Fødselsøjeblikket), men
dette blev hans Ulykke. Den gottorpske Hertug Johan
Adolfs Gehejmeraad Joh. v. Wowern lod ham stille
sit Nativitet, men da dette ikke faldt ud efter hans
Onske, blev han saa forbitret, at han lod H. afsætte
fra Præsteembedet 1609. Hertugen indsatte ham vel
igjen 1611, men v. Wowern fik ham atter afsat 1612,
denne Gang vistnok fordi H. som Lutheraner ikke
vilde bøje sig for den gottorpske Kirkestyrelse,
der i disse Aar var 
udpræget reformert. Han havde i det hele taget let ved at støde an, 
fordi han med sit udprægede humoristiske Anlæg vanskelig kunde 
tømme sin Tunge. 1613-15 opholdt han sig i Svendborg, hvor 
flere fynske Adelsfolk toge sig af ham og henledte Christian IV's 
Opmærksomhed paa ham. Da Kongen personlig havde lært ham 
at kjende, udnævnte han ham til sin Kalendariograf, og H. tog 
derefter Ophold i Kjøbenhavn, hvor han døde 23. Avg. 1634.

Kongen, der vistnok satte Pris paa hans satiriske Lune, tog 
ham ofte med paa sine Rejser, og Kjøbenhavns Borgere, især 
Renteskriverne, samledes ofte med ham om Aftenen paa Vinkjældere, 
hvor de ved rigeligt Traktement lokkede hans sprudlende Vid frem. 
Deres Hustruer, der ikke vare til at spøge med, hentede dem ud 
paa Aftenen hjem fra deres Orgier, og der vankede da ofte 
knubbede Ord, som især gik ud over H., der hævnede sig ved giftige 
Udfald imod de onde Kvinder i sine Almanakker («Hvo der haver 
en ond Kvinde, han gaa betiden tho Huus»), især i den for 1634. 
Denne, der er dediceret til Renteskriverne, indeholder i Indledningen 
en Undersøgelse om, hvorfra de onde Kvinder stamme. Indledningen 
udkom 1667 særskilt under Titelen: «En lystig Traktat om St. Peders 
trende Døtre», men den Gang kjendte vistnok ikke ret mange 
Skriftets Forhistorie.

H. indtager en mærkelig Stilling i dansk Litteraturhistorie. 
Han var en af sin Tids mest karakteristiske Skikkelser, og som 
Folkeskribent har han haft stor Betydning. Man har med rette 
betegnet  ham som sin Tids Feuilletonist, og der var ikke noget af 
det, der fremkom i hans Samtid af almen Betydning, f. Ex. en 
Vandflod, et Jordskjælv, en Komet osv., uden at han udgav Flyveskrifter 
derom, altid med en religiøs og moralsk Udlægning. I 
44 Aar udgav han sine Almanakker med Prognostica og Skrivkalendere,
men blev dog i sit sidste Leveaar indskrænket i sin 
Virksomhed ved et Kongebrev af 1634, der forbød Udgivelsen af 
Spaakalendere. 1625 trykkedes der af hans Almanakker 60000 og 
1629 alene i Hamborg 100000 Exemplarer. Med Hensyn til 
Udbredelse staa hans asketiske Skrifter Almanakkerne nærmest. Hans 
«Kong Davids Tøjhus» udgik 1623 i over 1000 Exemplarer og 
udkom derefter senere i nye Oplag. Han nævnes ogsaa som Salmedigter, 
Skuespildigter (en tysk Tragedie af ham blev ageret 1618) 
og historisk Forfatter. Kirkehistorien, hvori han var godt hjemme,
har han beriget med Arbejder, som ogsaa fik Betydning for senere 
Tider. Hans «Eleusinia sacra, Forklaring over vores Kirker og 
gode gamle Ceremonier og udvortes Gudstjeneste» (1610) -- et godt 
Bidrag til Kirkeskikkenes Historie -- udkom endnu 1863. Hans 
Formular- og Brevbog, som blev udgivet længe efter hans Tid, 
indeholder gode Bidrag til dansk Sproghistorie.

Videnskab.s Selskabs hist. Almanak f. 1775-76. 
Minerva 1804, I, 1 ff. 
Brandt  og Helveg, Den danske Psalmedigtning I, Biogr. S. 30. 
Kirkehist. Saml. 3. R. VI, 201 f.; 4. R, I, 22 f. 
Allg. Deutsche Biographie XI.

S. M. Gjellerup.



Helene, Hertuginde af Lyneborg, --1233, 
Datter af Valdemar I, blev 1202 i Hamborg gift med Vilhelm den tykke, yngste 
Søn af Henrik Løve, der kort efter ved Deling med sine Brødre 
fik en Tredjedel af sin Faders Arvegods med Liineburg som Hovedsæde. 
I Holsten havde man ventet, at H. vilde bringe sin Mand 
dette Land i Medgift, men Kong Knud gav hende klogelig i Steden 
herfor betydelige spredte Godser i Danmark. H., som blev Enke 
ved Vilhelms Død 12. Dec. 1213, følte sig stadig nøje knyttet til
sit gamle Fædreland; i sit Segl betegner hun sig som «Søster til 
Valdemar, Danmarks Konge», hendes kraftfulde Søn Otto («puer», 
den unge) sluttede sig til sin Morbroder Kong Valdemar, ved hvis 
Bistand han haabede at gjenoprette det welfiske Huses Magt; han 
kæmpede i Slaget ved Bornhøved 1227, hvor han blev fanget. H. 
døde 1233. 2 Aar efter lykkedes det Otto at gjenforene de 
brunsvigske og lyneborgske Besiddelser, der ophøjedes til et Hertugdømme; 
han betragtes derfor som den hertugelige Families Stamfader (d. 1252).

Johannes C. H. R. Steenstrup.



Helene, --1204--, Esbern Snares Hustru, 
var Datter af den ansete svenske Jarl Guttorm, som havde hentet Kong Carl Sverkersens 
Brud i Danmark og ved samme Lejlighed stod Fadder til 
Valdemar I's s Søn Knud (1163). Rimeligvis har hun været opkaldt 
efter den hellige Helene af Skøfde, en fejret Helgeninde, der blev 
kanoniseret 1164 og er vel kjendt i nordsjællandske Folkesagn. Da 
Esbern Snare havde mistet sin anden Hustru, Ingeborg, ægtede han,
skjønt til Aars, den unge svenske Jarledatter. I dette Ægteskab 
fødtes Ingeborg «af Kalundborg» og maaske flere andre Børn. 
Strax efter Esberns Død (1204) blev H. Kong Valdemar II's Frille 
og fødte ham Sønnen Knud. Men da Valdemar ægtede Dagmar 
(1205), ophørte vistnok deres Forhold, og hun synes at have forladt 
Danmark. I alt Fald blev hun ikke som Esberns 2 første Hustruer 
jordfæstet i Sorø, og af Diplomer fra det 14. Aarhundrede fremgaar 
det, at hun ved Linkøping Domkirke stiftede vor Frue Kapel med 
tilhørende Præbende; der har hun vistnok valgt sit Gravsted, og 
hendes Gave blev senere forøget af hendes Sønnesøn Svantopolk 
Knudsen og hans Æt, Valdemar II udmærkede sin og H.s Søn 
med Hertugnavnet og skjænkede ham tillige sit Gods i Sverige, 
og H. har ogsaa efterladt ham en betydelig Arv her.

Suhm, Hist. af Danmark IX, 192 ff. 
J. Steenstrup, Vore Folkeviser i Middelald. S. 248 ff.

Hans Olrik.



Helgason, Árni, 1777-1869, Præst. 
Á. H., hvis Forældre vare Præsten Helgi Einarsson og dennes Hustru, Guðrun Árnadatter, 
er født 27. Okt. 1777 paa Præstegaarden Staður i Aðalvik, i en af 
Islands mest afsides og fattige Egne, langt mod Nordvest. Hans 
Opvæxt her foregik under trange Kaar og haardt Arbejde, og først 
1795 kunde han sendes til den lærde Skole i Reykjavik, hvorfra han 
dimitteredes 1799. Efter nogle Aars Huslærervirksomhed paa Island 
indskreves han ved Kjøbenhavns Universitet 1804, hvor han viste 
sig som en særdeles flink og samvittighedsfuld Student, der 1807 
tog theologisk Embedsexamen med Udmærkelse, vandt Guldmedaillen 
for den s. A. udsatte theologiske Prisopgave og desuden efter endt 
Examen lod sig optage paa det pædagogiske Seminarium. 1808 
udnævntes han til Præst i Vatnsfjörður i det nordvestlige Island,
men naaede først det følgende Aar tilbage til Hjemmet og kom 
aldrig selv til at betjene dette fjærne Kald. 1811 fik han Kaldet 
Reynivellir i det sydlige Island, hvor Rask, hvis fortrolige Ven han 
var, boede hos ham Vinteren 1813-14; 1814 blev han Præst ved 
Reykjavik Kirke (Domkirkepræst), og 1825 forflyttedes han her fra 
til det nærliggende Garðar, hvorfra han entledigedes 1858. Ved 
sin Afsked erholdt han, der i en Aarrække havde udført de provstelige
Forretninger og adskillige Aar tilbage havde faaet Rang med 
Stiftsprovster, Rang med Biskopper.

Som denne Udmærkelse antyder, var Á. H. en mere end 
almindelig Mand, han var et klart Hoved, en gjennemdannet 
Personlighed og en veltalende Forkynder af kristelig Oplysning. Hans 
religiøse Standpunkt er en human og intelligent Rationalisme, som 
det fremgaar af den af ham udgivne Postil («Helgidaga-Prédikanir»,
1822, 2. Udg. 1839), der i sin Tid vandt ikke ringe Udbredelse. 
Som almenoplysende, i politisk og anden Henseende konservativ 
Forfatter fremtræder han navnlig i de af ham udgivne Aargange af 
Maanedsskriftet «Sunnan-Pósturinn» (1836, 1838); herigjennem saa 
vel som ved sin gejstlige Produktion kom han til at staa som 
Repræsentant for den gamle Tid og udsattes for Angreb af den ved 
Tidsskriftet «Fjölnir» repræsenterede yngre Slægt. Foruden de 
nævnte Arbejder har A. H. udgivet spredte Afhandlinger og 
Lejlighedsskrifter samt oversat Partier af Bibelen. 

Á. H., der havde store Gaver som Lærer og tidlig havde følt 
sig hendragen til denne Virksomhed, havde næsten til Stadighed 
unge Mennesker i sit Hus, som han underviste og til Dels dimitterede 
som Studenter. Med Rask er han blandt Stifterne af det 
islandske litterære Selskab, for hvis reykjavikske Afdeling han har 
haft stor Betydning, og Rask havde under sit Ophold i Stockholm 
Planer om at faa ham ansat i Sverige som Fortolker og Udgiver 
af islandske Oldskrifter. Á. H. var 2 Gange gift: 1. (1809) med
Guðny Högnadatter, 2. (1836) med Sigríður, Datter af Biskop Hannes 
Finsen, men efterlod sig ikke Børn. Han havde Sæde paa Altinget 
1845 og 1847. At han i ydre Henseende ikke kom til at indtage 
nogen mere fremragende Stilling, skyldes vel til Dels Tidsforholdene, 
men dels vistnok ogsaa en vis Tilbageholdenhed hos ham selv. 
Ejendommelig for ham var en uforstyrrelig Sindsligevægt, en mild 
og tilfreds Livsanskuelse. Hans Skikkelse skildres som anselig, 
hans Optræden som værdig og sympathetisk. Han døde 14. Dec. 
1869, 92 Aar gammel, efter indtil sin sidste Sygdom at have bevaret 
Aands- og Legemskræfter usvækkede.

Erslew, Forf. Lex. 
Æfiminning Árna bps. Helgasonar, Rkv. 1877. 
Tímarit IX (1888).

Kr. Kaalund.



Helgesen, Hans, 1793-1858, Officer, 
er født 4. Okt. 1793 i Oslo og Søn af Forvalter paa det derværende Allunværk Hans H. Moderen hed Karen Hansdatter. Drengen kom til at slægte sin 
Fader paa i Styrke og udmærkede sig fra Barnsben af ved en 
sjælden Smidighed og et ubetvingeligt Mod. Han blev derhos 
snart en saa fortrinlig Skytte, at hans Lige næsten ikke fandtes, 
og det var hans Lyst at tumle sig og færdes i det frie med Bøssen 
i Haanden. Desuagtet bestemtes han til Studeringerne og blev sat 
i Christiania Latinskole, hvor han, der havde et hurtigt Nemme, 
i Begyndelsen gjorde gode Fremskridt; men til sidst kunde Skolen 
ikke holde Styr paa ham, og Faderen fik ham da i hans 18. Aar 
anbragt paa det norske Militærinstitut, hvorfra han, efter at have 
gjort en god Examen, 1813 afgik som Sekondlieutenant til thelemarkske
Infanteriregiment. Ved dette Regiment, hvor han s. A. 
blev Premierlieutenant, kom han til at tjene sammen med Premierlieutenanterne 
Rye og Schleppegrell, de senere saa berømte Generaler, 
og sluttede med dem og vel fornemmelig med den sidste et
inderligt Fostbroderskab, som kun Døden skulde opløse. H. 
udmærkede sig ved gjentagne Lejligheder under Felttoget mod Sverige 
1813-14, men da dette var endt, og Norge skulde afstaas til Sverige,
traadte han tillige med de 2 nævnte Stalbrødre ud af den 
norske Hær og gik til Danmark, hvor de alle 3 af Frederik VI 
erholdt Tilladelse til at gaa i preussisk Krigstjeneste. H. blev ansat 
i General Bülows Armékorps og kæmpede med i de blodige Slag 
ved Ligny og Waterloo. Efter at den preussiske Hær var bleven
stillet paa Fredsfod, traadte H. 1816 i Nummer som Premierlieutenant 
ved holstenske Infanteriregiment i Rensborg, men forrettede 
indtil videre Tjeneste ved det danske Auxiliærkorps i Frankrig og 
vendte med Korpset tilbage til Danmark 1818. H. var imidlertid
for meget Friluftsmand til at kunne finde sig i Garnisonstjenesten 
her hjemme, og da han havde forlovet sig i Frankrig og ønskede 
at gifte og bosætte sig der, søgte og fik han s. A. Afsked af dansk Krigstjeneste.

I de nu følgende 30 Aar førte H. et temmelig æventyrligt Liv. 
I Frankrig synes han i den første Tid efter sit Ægteskab -- 
om hvilket der hersker Usikkerhed og Beretningerne lyde forskjelligt -- 
nærmest at have ernæret sig som Landmand og ved at handle med 
Heste, som han kjøbte i Danmark og Nordtyskland og til Dels 
smuglede ind over den franske Grænse. Under Julirevolutionen 
1830 kæmpede han med i Paris blandt dem, der omstyrtede 
Bourbonnernes Trone, og han tjente derefter i nogen Tid under Ludvig
Philip som Officer i Nationalgarden. 1838 begav han sig efter 
Opfordring af den norske General Mansbach til sit Fædreland for 
at søge Ansættelse, hvilken det dog ikke lykkedes ham at opnaa, 
og efter mange Gjenvordigheder forlod H. 1840 Norge for stedse 
og drog atter til Danmark, hvor Olaf Rye vel forgjæves søgte at 
faa ham anbragt i dansk Krigstjeneste, men dog skaffede ham en 
lille Aarpenge af Christian VIII, og han tog her fast Ophold i 
Distriktet Stapelholm i Sønderjylland, ernærende sig af Jagt, Fiskeri 
og Fuglefangst og med at afrette Oddere.

Da Oprøret udbrød i Hertugdømmerne 1848, var H., der kun 
lidet havde givet Agt paa den politiske Udvikling og indirekte var 
paavirket af den ham omgivende tysksindede Befolkning, uklar over 
Situationen, troede som saa mange andre i Hertugdømmerne paa 
Fabelen om Frederik VII's Ufrihed og tilbød den slesvig-holstenske 
Regering sin Tjeneste. Til alt Held slog man ikke strax til, og 
da H. snart anede Uraad og kom under Vejr med, at Rye og 
Schleppegrell stode paa den anden Side, ilede han skyndsomst til
Kjøbenhavn, hvor Tscherning havde den gode Idé ikke at vrage 
ham. H. bad om Tilladelse til at maatte tjene under Schleppegrell, 
der var udnævnt til Kommandør for det saakaldte venstre Flankekorps, 
og med Kapitajns Rang blev han ansat som Ordonnansofficer 
i Korpsets Stab. Han gjorde her fortrinlig Nytte, i Slaget 
ikke mindre ved sit ubændige, Mandskabet elektriserende Mod end 
ved sit skarpt udviklede Blik for Terrænet, i Kantonnementet ved 
at være den noget urolige Schleppegrell den kjærest mulige og 
uadskillelige Ledsager. Ved Schindels Fald i Slaget ved Kolding
23. April 1849 fik nan Kommandoen over 5. Bataillon, hvilken 
Afdeling han med Duelighed førte i Slaget ved Fredericia. Han 
maatte imidlertid under den kort efter paafulgte Vaabenstilstand 
afgive Bataillonen og opnaaede ikke endnu at faa fast Ansættelse 
i Hæren trods Schleppegrells Indstilling og Bøn om Retfærdighed 
for en gammel Kammerat. Ryes Død gik ham nær til Hjærte, 
og paa Efterretningen herom udbrød han: «Nu er Kløverbladet 
revet itu». Ved Felttogets Begyndelse i 1850 blev H., der 
efterhaanden havde faaet Majors og Oberstlieutenants Rang, paa ny ansat 
hos Schleppegrell, der i Slaget ved Isted stillede ham til Raadighed 
for Brigaden Krabbe. I det smukke Resultat, som Brigaden 
opnaaede i den sig om Vedelspang udspindende Kamp, skal H. have 
haft betydelig Andel. Nogle Dage efter Slaget stilledes H. til 
Raadighed for Brigaden Schepelern, der skulde besætte det sydvestlige 
Slesvig og rykkede mod Frederiksstad. Brigaden overdrog H., der 
paa denne Egn kjendte hver Sti, Kommandoen over Avantgarden, 
og i Spidsen for denne bemægtigede H. sig i første Anløb 
Frederiksstad og blev til Belønning udnævnt til Kommandant i Byen. 
Hans Saga er nu kjendt af alle. Forsvaret af Frederiksstad, som 
den fjendtlige Overgeneral satte al Kraft ind paa at tilbagetage,
og som efterhaanden blev angrebet af det tredobbelte Infanteri og 
det tidobbelte Artilleri af, hvad H. raadede over, er en af vor 
Krigshistories mest lysende Bedrifter, og da den sidste Storm paa 
Byen 4. Okt., H.s 57aarige Fødselsdag, var afslaaet, var det 
med rette, at hans Ry fløj vide om Land. Ingen kunde være i 
Tvivl om, at Frederiksstad stod med ham, som den vilde være 
falden med ham. Han udnævntes nu til Oberstlieutenant i Linjen 
og hædredes med Danebrogsordenens Kommandørkors og med 
norske og russiske Ordener. Frederiksstads tapre Besætning 
forærede ham et pragtfuldt Sværd, paa hvis Fæste den norske Løve 
var smeddet af massivt Guld. 

Efter Krigens Ophør udnævntes H. til Kommandant i Slesvig 
og forflyttedes 1852 i samme Egenskab til Rensborg, hvor den 
prægtige Gouvernørbolig overlodes ham. 1856 blev han Oberst. 
Som Kommandant tilintetgjorde H. hurtig alle ydre Spor fra
Oprørstiden og vaagede med Strænghed over, at Embedsmænd som 
Undersaatter opfyldte deres Pligter mod den danske Regering. 
Detaillerne i Kommandantskabstjenesten interesserede ham derimod
ikke; han syslede hellere med sine Fugle og Heste, Hunde og 
Oddere. For at tilfredsstille sin uimodstaaelige Trang til Jagtens 
Glæder kjøbte han en Gaard i Hollingsted og forpagtede Jagtretten
paa Jorderne om denne By. Han døde i Rensborg 28. Febr. 
1858 og blev efter sit Ønske jordet ved Siden af sin Ven og Vaabenfælle 
Schleppegrell i Flensborg.

Flamand, Slagene ved Fredericia og Isted. 
Tidsskr. f. Krigsvæsen 1858. 
Vaupell, Frederiksstads Forsvar samt Helgesens Levnetsløb, 1875.

S. A. Sørensen.



Helgesen (Hellisen), Laurids, --1551--, religiøs Sværmer, 
var født i Fyn og blev 1537 ved Universitetets Gjenoprettelse 
indskreven ved samme og fungerede 1537-39 som Universitetspedel. 
Siden blev han Præst ved St. Hans Kirke i Odense, hvortil Lunde
Sogn den Gang var annekteret. Tillige blev han Provst i Lunde 
Herred. Med Sognemændene i Lunde lagde han sig saaledes ud, 
at de fik Tilladelse til at kalde sig en egen Præst. I Odense gik 
det ikke bedre. Her gjorde han sig fra 1551 af bemærket ved sine 
heftige Angreb paa Præsterne i St. Knuds Kloster, hvilke han betegnede 
som Munke, der burde bortjages. Det lykkedes ham 
ogsaa at ophidse Læsemesteren ved St. Knuds Kirke, Hr. Christoffer 
Mikkelsen, til lignende Angreb paa disse Levninger fra Papismens
Tid. Forgjæves forsøgte Stiftets Biskop og andre mere besindige 
at bringe dem til Fornuft. Endelig bleve disse puritanske Fanatikere 
afsatte ved Stiftskonsistoriets Dom. Deres Sag blev derpaa 
efter Kongens Ønske henvist til Universitetet. Heller  ikke 
Professorerne lykkedes det dog at faa Bugt med L. H.s sværmeriske 
Gjenstridighed. Da alle mildere Midler vare udtømte, blev han, 
der desuden syntes at hælde til anabaptistiske Vildfarelser, 1553 
hensat i Forvaring i Herrisvad Kloster i Skaane, hvorfra han 
Aaret efter førtes som Fange til Visborg Slot paa Gulland. Her 
er han formodentlig død. 

Saml. t. Fyens Hist. og Topogr. IV,  71 ff.

H. F. Rørdam.

 --1523--, Lektor, Forfatter">

Helgesen, Poul, --1523--, Lektor, Forfatter. 
Selv skriver han sig Paulus Heliæ (Eliæ); paa Dansk skrives hans Navn af 
Samtiden: P. Heliesen (&#596;: Heljesen), Hellissen, Helgesen (udtales Heljesen). 
Han var født i Varberg i Halland o. 1480; Faderen var dansk,
Moderen svensk. Sin første Uddannelse fik han i det nærliggende 
Skara, hvor han selv med Tak ihukommer «Mester Svend» (senere 
den første evangeliske Biskop der) som sin Lærer. For øvrigt 
kjender man ikke videre til hans Uddannelse, før man ved Aar 
1517 træffer ham som Munk i Karmeliterklosteret i Helsingør,
hvor Ordenens daværende dygtige Provinsialmester, Dr. Anders 
Christensen (III, 451), vistnok har haft ikke ringe Indflydelse paa ham, 
ligesom han ogsaa her traf sammen med den lærde Frands Wormordsen 
fra Amsterdam. Selv blev han stærkt greben af Tidens humanistiske 
Dannelse; den lærde Erasmus fra Rotterdam blev hans Forbillede; 
klassiske Studier fik han Interesse for og skriver ogsaa selv 
et i det hele flydende Latin. Da den pavelige Legat Arcimboldus
paa en fræk Maade ledede Afladshandelen i Danmark, vakte disse 
Misbrug i høj Grad P. H.s Forargelse; allerede 1517 -- før Luther 
-- udgav han paa Latin en Tale mod Romerkirkens Misbrug.

Med Glæde hilste P. H. derfor Luthers Fremtræden; ligesom 
denne lagde han Vægt paa en mere frugtbar Bibellære end den 
tørre Skolastiks Spidsfindigheder og havde et aabent Blik for 
Kirkens Mangler. Da Christian II, der havde lagt Mærke til det
helsingørske Klosters gode Kræfter, kort efter at Dyveke havde 
fundet sit Hvilested i Klosteret, havde skjænket dette St. Jørgensgaard 
ved Kjøbenhavn, for at Klosteret i sit paatænkte nyoprettede 
Kollegium i St. Pederstræde («Hvide Kloster», nu Valkendorfs 
Kollegium) kunde uddanne unge Mænd til at virke i Kirkens og 
Videnskabens Tjeneste, blev P. H. udset til den nye Stiftelses Styrer og 
tillige Lektor i Theologi ved Universitetet (1519). Han samlede 
ved sit vækkende Foredrag og sin hele Personlighed her om sig 
en Række yngre Mænd, der senere fik ikke ringe Betydning.

Men Forholdet baade til Luther og Christian II ændredes snart. 
Da Luther fuldstændig brød med den katholske Kirke, kunde Lektor 
P. lige saa lidt som Erasmus følge ham længer; han kom til 
at staa for P. H., der holdt stærkt paa Avtoriteten, som en oprørsk 
Aand, hvis Lære kun kunde medføre Forvirring og Opløsning af 
alle Baand baade i Kirke og Stat. Fra Christian II bortstødtes 
han af lignende Grunde; Kongens Troløshed og Voldsomhed, hans 
nye Love, hvorved den paa den middelalderlige Kirkeordning
byggede Statsform rokkedes, hans egenmægtige Skalten og Valten 
med Kirkens Sager lode ham i P. H.s Øjne fremtræde som en 
oprørsk Tyran, som det var enhver lovtro Mands Pligt at 
modsætte sig.

Personlige Sammenstød bragte Bægeret til at flyde over. Da 
Kongen havde sendt Lektor P. et latinsk Skrift (formodentlig 
Machiavellis Skrift om Fyrsten) til Oversættelse, erklærede denne, at 
det var «en ond Bog» og sendte Kongen i Steden en Oversættelse 
af Erasmus' Skrift: «En kristen Fyrstes Undervisning og Lære» 
med en Fortale, hvori mangen en Brod skjulte sig. Senere 
erklærede han i en Samtale med Kongen, at Luthers Meninger vare 
kjætterske, og da han saa endelig i en Prædiken St. Hansdag 1522 
paa Slottet i Kongens egen Nærværelse gav en saadan Skildring af 
Herodes og Herodias, at Kongen (og Mor Sigbrit) følte sig truffen, 
ja, da tog Kongen pludselig St. Jørgensgaard igjen fra Karmeliterklosteret,
hvorved Lektor P. faktisk blev afsat fra sin Stilling, og 
den dristige Munk maatte flygte til Jylland for at unddrage sig 
Kongens Vrede.

Her blev Lektor P. et af de virksomste Redskaber under 
Opstanden mod Kongen. Med Selvfølelse erklærer han selv senere, 
at faa have med saa stor Frimodighed modsat sig Kong Christians 
Tyranni i Skrift og i Tale som han. Mulig er han Forfatter af en 
Smædevise mod «Kong Klipping» og har haft Del i de paa Dansk
udspredte Proklamationer; sikkert er det, at han nogen Tid derefter 
paa en Biskops Opfordring affattede en udførlig latinsk Fremstilling 
af Klageposterne mod Kongen.

Nu fik P. H. formodentlig sin Stilling ved Universitetet tilbage; 
i alt Fald var han 1527 atter Lærer ved Universitetet og 
havde tillige efter Dr. And. Christensen overtaget Stillingen som
Karmeliterordenens Provinsialmester for Norden. Men det nye 
Regimente behagede ham lige saa lidt som det gamle. Næppe et 
halvt Aar efter Kongens Flugt klager han over, at man kun har 
faaet mange Tyranner i Steden for én. Samtidig maatte han af 
katholske Ivrere høre ilde for sin Virksomhed i Humanismens 
Tjeneste; man beskyldte ham slet og ret for at være Lutheraner og 
Kjætter. Netop paa denne Tid bearbejdede han Luthers lille
«Bedebog», som han nærmest betragtede som en opbyggelig Bog, 
der kun kunde gjøre Gavn, da der intet polemisk fandtes heri. 
Han udgav den dog først 1526 med en Tilskrift til en katholsk 
Rigsraad, hvori han forsvarer sig mod Beskyldningen for selv at 
være luthersksindet. Hans Hovedforsvar baade her og ved andre 
Lejligheder er omtrent følgende: Jeg indrømmer, at jeg en Tid 
har givet Luther Ret i meget, men det var i Virkeligheden i det, 
hvori jeg ikke fandt Luthers egne Tanker, men de gamle vise 
Fædres; hvad Luther derimod har sat til af sit eget, det er saa 
kjættersk som vel muligt.

Kraftig traadte Lektor P. paa denne Tid atter op mod 
Christian II's Forsøg paa at skaffe sig Indgang i Riget. Kongen havde 
nemlig sendt Exemplarer af Hans Mikkelsens Oversættelse af det 
nye Testamente ind i Landet, ledsaget af et Brev, hvori der 
opfordredes til atter at tage mod Kongen. Dette fremkaldte fra P. H. 
det skarpe «Svar til Hans Mikkelsen» (1527), hvori han giver en 
forfærdelig Skildring af Kong Christians «Tyranni» og af den ved 
Lutherdommen fremkaldte Oprørsaand. Men da ogsaa Frederik I 
i Aaret 1526 aabenlyst var optraadt som Lutheraner, kom det til 
et Brud med den «kirkerøverske Konge». St. Hansdag d. A. var 
P. H. atter kaldt op paa Slottet og udtalte med stor Frimodighed, 
at begge Parter, baade Katholikker og Protestanter, havde Uret; 
men ved Nedgangen fra Slottet blev han overfalden med Haansord
af en Skare larmende og støjende Soldater, og nu var Bruddet 
med Lutheranerne aabenlyst. I de følgende Aar følger fra hans 
Haand det ene Fejdeskrift efter det andet; selv mod Reformatorerne 
i Sverige skrev han («Svar paa Kong Gustavs Spørgsmaal», 1528). 
Især gik det ud over hans tidligere Medlærere eller Disciple fra 
Karmeliterkollegiet («Mod Malmøbogen», 1530, rettet mod Reformatorerne 
i Malmø) og over Hans Tausen, mod hvem P. H. optraadte 
under Herredagen i Kjøbenhavn 1530, hvor han af al Magt søgte 
at faa en Disputats i Stand for at bevise, at Hans Tausen og hans 
Medhjælpere vare Kjættere, og da Hans Tausen derpaa forfattede 
et Skrift om den katholske Messe, blev han imødegaaet af Lektor P. 
i et Skrift, som atter fremkaldte et Gjensvar fra H. Tausen, der er
noget af det groveste, Reformationstidens kraftige Polemik kan fremvise. 
Det regnede nu ned over den heftige Kamphane med Skjældsord. 
Under Herredagen 1530 digtede man Smædeviser om «Poul 
Vendekaabe» og beskyldte ham for at være bestukken af Prælaterne,
og hans gamle Ven og Medhjælper Frands Wormordsen overdængede
ham i en Strid om Præsternes Giftermaal med de mest udsøgte 
Skjældsord som «hin fedbugede Skalk» og andet lignende.

Forbitrelsen mod Lektor P. blev saa stor, at han efter de 
heftige Optrin 1530 en længere Tid ikke turde vise sig i 
Kjøbenhavn, men i de følgende Aar maatte opholde sig paa forskjellige 
Steder. Med Harme maatte han se paa, at Karmeliterklostrene 
flere Steder opløstes. Stærkt giver Harmen over Fremfærden mod 
Kirkerne sig Udtryk i hans efter et Skrift af Erasmus 1532 
forfattede «Formaning» til Rigsraad og Adel. Men stadig tager han 
midt under Kampen mod Lutheranerne stærkt fat paa de katholske 
Prælaters Hovmod og Verdslighed og Kirkens store ydre Mangler.

Efter den «kirkerøverske» Kong Frederiks Død i April 1533 
aandede P. H. atter friere. Under Herredagen 1533 førte han Sagen 
mod Hans Tausen for kjættersk Nadverlære og fik ham erklæret 
skyldig. Men at Kongevalget udsattes, at «Holstenerne» havde det 
danske Kronland Slesvig i deres Magt, alt dette fyldte ham, der 
havde en stærkt udpræget Nationalfølelse, og som med Forfærdelse 
saa paa de nye Ideer, der trængte ind fra Tyskland, med Uro og
Bekymring. Han opholdt sig paa denne Tid i Roskilde, og her fra 
udgav han nu i Trykken sin tidligere Oversættelse af Erasmus' 
Skrift: «Den kristne Fyrstes Undervisning og Lære», ledsaget af 
et Formaningsord til Rigsraadet. Imidlertid udbrød Grevefejden. 
Kampen gjaldt nu ikke længere, om den unge Hertug Hans, der 
maaske endnu kunde opdrages i katholsk Aand, eller den «kjætterske» 
Hertug Christian skulde være Konge; det gjaldt nu, om 
den kjætterske Hertug Christian eller den kjætterske Grev Christoffer 
med Lybek og Christian II i Baggrunden skulde faa Magten. P. H. 
søgte da nu i det sidste Øjeblik at sige et Formaningsord til
Enighed i den religiøse Strid og udgav 27. Okt. 1534 i Roskilde et 
mærkeligt Skrift, hvori han, ligeledes med et Skrift af Erasmus til 
Grundlag, søgte at mægle i Kirkestriden ved i enkelte mere ydre 
Retninger at gjøre Indrømmelser til Protestanterne.

Det faldt virkningsløst til Jorden, og hermed ender ethvert 
sikkert Spor af P. H. Samtidig ender, midt i en Sætning, hans 
historiske Optegnelsesbog, den saakaldte «Skibbykrønnike», der 1650 
fandtes indmuret i Skibby Kirke i Horns Herred ved Roskilde. 
Dog synes det af Ytringer heri, at han har oplevet Begivenheder
fra Begyndelsen af 1535. Om Døden har overrasket ham, eller om 
han maaske har søgt sin Tilflugt i Udlandet, det kan endnu ikke 
med Vished af gjøres. Senere opstaaede Sagn om, at han atter
skulde have sluttet sig til Lutherdommen og have levet som Præst 
eller Kannik et eller andet Sted, have vist sig urigtige.

Ogsaa som historisk Forfatter indtager P. H. en mærkelig 
Plads. Allerede tidlig havde han paa Latin forfattet en kortfattet 
Fremstilling af «Danmarks Kongers Historie, for at hjælpe paa 
en og anden studerendes Hukommelse». Det er lige saa lidt som
hans mere private Optegnelser i den ligeledes paa Latin skrevne 
Skibbykrønnike, der omhandler de 4 første oldenborgske Kongers 
Tid, en tør Munkeaarbog, men det første humanistiske Forsøg paa 
at give en mere pragmatisk Historie med stærke, ofte ensidige
Domme. Hele sin Galde mod Tiden og dens ledende Personer 
har han udøst i Skibbykrønniken, der i mange Henseender er en 
Hovedkilde til disse Aars Historie, især fordi den i Afskrifter eller 
Uddrag allerede var kommen i Svanings og Huitfeldts Hænder, 
medens selve Originalen laa ind emuret i Skibby Kirke. Den er 
fanatisk og lidenskabelig, men vidner om hans stærkt udprægede 
nordiske Nationalfølelse over for «Holstenerne» og det nye, der 
gjennem Reformationen strømmede ind fra Tyskland, og om hans 
stadige Harme over de store ydre Mangler i den daværende 
katholske Kirke. -- Som dansk Stilist indtager P. H. en høj Plads 
ved Siden af, maaske endogsaa over, Christiern Pedersen og Hans 
Tausen.

Olivarius, De vita et scriptis Pauli Eliæ, 1741. 
Nyt hist. Tidsskr. II. 
Povel Eliesens danske Skrifter ved C. E. Secher I, 1855. 
Rørdam, Hist. Kildeskr. I. 
Skibbykrøniken, p. Dansk ved A. Heise, 1890-91. 
Rørdam, Hist. Saml. og Studier I. 
Hist. Tidsskr. 3. R. I og VI; 5. R. VI. 

A. Heise.



Helias, d. 1162(?), s. Elias (IV, 492).



Helkand, Anders Jensen, 1599-1662, Borgmester, 
er født i Aarhus 12. Maj 1599 af Forældrene Jens Andersen H., Borger 
sammesteds, og Boel Rasmusdatter. Fra 1613 tjente han forskjellige 
Adelsmænd, indtil han 1622 fra Kansleren Christian Friis til Kragerup
kom til Hr. Peder Schielderup, der netop var bleven Biskop i 
Throndhjem, og som gjorde ham til Foged over sine Indkomster i 
Nordlandene, hvilket han var i 20 Aar, fungerende samtidig 
1627-31 som Foged i Hærjedalen. I sidstnævnte Aar blev han 
Tolder i Throndhjem, 1633 Byfoged, 1636 Raadmand og 1637 
Overformynder sammesteds. 1637 fik han Bevilling paa Save, som hans 
Hustrus Søster havde haft, og 1637 (med Otte Lorck) Bevilling 
paa en Reberbane og 1639 paa Kobberværker. 1640 fik han (i 
Forening med den samme) Tilladelse til at forsyne Kirkerne i Byen og 
Lenet med Vin og Brød og blev 1643 Kirkeværge ved Domkirken. 
1652 blev han Borgmester i Throndhjem og døde 17. Okt. 1662. 
Han roses som en gudfrygtig og retsindig Mand, der bar stor Omhu
for Kirken, Fattighuset m. m. Han blev 5. Jan. 1625 gift med 
Karen Hansdatter (d. paa Øje i Guldalen  14. Sept. 1590), Datter af 
Hans Lauridsen og Anne Ludvigsdatter, Enke efter Hr. Christoffer 
paa Melhus (d. 1615) og Hr. Peder Harildsen i Nordlandene (d. 1620). 
Hun overlevede ogsaa sin tredje Mand.

Ewensens Saml. I, 2, 71 ff.
Personalhist. Tidsskr. 2. R. VI, l ff.

H. J. Huitfeldt-Kaas.



Helkand, Rasmus Jensen, 1603-48, Handelsmand, 
er født i Aarhus og Broder til den foregaaende. Hans Ungdomsliv er 
ubekjendt, men ved Giftermaal med Karen Pedersdatter, Enke efter 
«fornemme Handelsmand» i Kjøbenhavn Lorens v. Meulengracht, 
der døde 1630, har han ventelig faaet Midler til en stor Handelsvirksomhed. 
Fra 1633 leverede han Varer til Flaaden og kjøbte 
1635 Grund paa Christianshavn, hvor han anlagde et Skibsbyggeri; 
et af hans Skibe deltog i Slaget paa Kolberger-Heide. 1637 blev 
han Medlem af danske Kompagni og beskikkedes 1640 til at
deltage i Undersøgelsen af det ostindiske Kompagnis Forhold. 1636 
kjøbte han Christian Barnekows Gaard paa Østergade og fæstede 
1646 Ordrup Sø og de 3 Damme ved Vartov af Magistraten. 1648 
var han en af de Mænd, der deltoge i Udnævnelsen af deputerede
til Hyldingen. Han skjænkede 1644 500 Rdl. til sin Sognekirke, 
St. Nicolai Kirke, og ved sin Død lige saa meget til Fattigvæsenet. 
Han døde 10. Okt. 1648, hans Enke 26. Febr. 1654. Deres Datter 
var Griffenfeldts Svigermoder.

Bruun, Slaget p. Kolberger Heide S. 77. 
Chr. IV's egenhænd. Breve. 
Personalhist. Tidsskr. 2. R. VI, 1. 4. 
O. Nielsen, Kjøbenhavns Hist. og Beskr. IV.

O. Nielsen.



Hellembert, --1343? Biskop i Slesvig. 
H., der kaldes: af Visbek (Fischbek i Hannover), var Scholasticus i Bremen og Kannik 
i Hamborg, da han ved pavelig Provision opnaaede Slesvig Stift 
(1331). Her fik han dog store Vanskeligheder at kæmpe imod, 
i det den overmægtige Grev Gert ønskede at skaffe sin Broder
Giselbert denne Bispestol; H. maatte først affinde sig med de 2 
Brødre ved at love dem store Pengesummer (1332), senere endog 
ligefrem tage Giselbert til sin Vikar og selv forlade Stiftet imod en 
aarlig Pension. Paven protesterede dog imod denne Ordning; mere 
hjalp vel Grev Gerts Død (1340), og H. kunde atter vende tilbage 
til sin Bispestol. Han var dog svagelig og bad i Nov. 1342 Paven 
om Tilladelse til at resignere Stiftet; før han endnu, som det synes, 
havde faaet dette bevilget, døde han 31. Maj 1343 i Lybek, hvor 
han ligger begravet. Af enkelte Forfattere kaldes H. Albert, dog 
vistnok med urette.

Helveg, Den danske Kirkes Hist. til Reform. I, 94 ff. 
Suhm, Hist. af Danmark XIII, 57. 91.

Kr. Erslev.



Hellevad, s. Heldvad.



Hellfried, Johan Carl Frederik, 1739-l8l0, administrativ og diplomatisk Embedsmand, fødtes 11. Nov. 1739 i Kjøbenhavn. 
Hans Fader, Michael H., var Major ved Kronprinsens Regiment, 
Moderen hed Marie Elisabeth f. Gäden. Efter Faderens Ønske
bestemte han sig for den militære Løbebane og avancerede 1764 til 
Premierlieutenant. Hans Lyst hældede imidlertid mere til at følge 
den studerende Vej, og han foretog en fleraarig Udenlandsrejse,
under hvilken han ved Universiteterne i Helmstedt, Gøttingen og 
Leipzig lagde sig efter Lovkyndighed og Kameralvidenskaber, ligesom 
han i Paris dyrkede fransk Sprog og Litteratur. Efter 
Hjemkomsten blev han 1769 extraordinær Medhjælper i tyske Kancelli 
og 2 Aar efter Expeditionssekretær i Finanskollegiet, i hvilken 
Stilling han tog ivrig Del i Struensees omfattende Planer til 
Ordning af Statens Finansvæsen. Ogsaa efter dennes Fald bevarede
han sin Anseelse og blev 1773 Chef for det omdannede Finanskollegiums 
Expeditionskontor og Kommitteret i Kommercekollegiet. 
Som saadan havde han bl. a. en vigtig Del i Forhandlingerne om 
det asiatiske Kompagnis ostindiske Etablissementers Overgang til
Kronen og Frigivelsen af Handelen paa Indien, der før havde 
været Monopol for Kompagniet. 1774 blev H. Justitsraad og 1777 
Legationsraad og Agent ved forskjellige Hoffer i Italien. 1779-83 
havde han en vellykket Sendelse som Chargé d'affaires i Spanien
for at reklamere en Del beslaglagte Skibe, men vendte atter tilbage 
til Italien, hvor han blev til 1790 og ved sin dygtige Affattelse af 
forskjellige Traktater som overhovedet ved sin diplomatiske Duelighed 
og sine indgaaende økonomiske og kommercielle Indsigter var 
til megen Gavn for Danmarks den Gang betydelige Middelhavshandel.

Da han 1790 vendte hjem til sit Fødeland, hædredes han med 
Udnævnelsen til Konferensraad og blev Aaret efter Stiftamtmand 
over Ribe Stift med Tilladelse til at bo i Vejle, senere (1796) 
Amtmand i Koldinghus (Vejle) Amt, hvorfra han 1803 tog Afsked. 
I sin Amtmandsperiode virkede han med Nidkjærhed til Landvæsenets 
Fremme, Bøndernes Tarv og Kjøbstædernes Opkomst. 
H.s levende Interesse for politiske, sociale og økonomiske 
Spørgsmaal gav sig Udslag i mange lejlighedsvis affattede Afhandlinger,
saaledes: «Forsøg til en politisk Overskuelse af Engellands Overfald 
paa Danmark i Aaret 1807» (1808), «Bemærkninger og Erfaringer 
angaaende Jordudstykningen» (1805) m. fl. Han støttede af nationale 
Hensyn Bestræbelserne for at fremme en Industri, der gjorde 
de engelske Varer overflødige, og blev Formand for Selskabet for 
indenlandsk Kunstflid, en af Forløberne for Industriforeningen i 
Kjøbenhavn. Efter 5 Aars Hvile indtraadte han 1807 atter i 
offentlig Virksomhed som Medlem af den vestindiske Gjældslikvidationskommission, 
og 28. Jan. 1809 fik han en endnu større Virkekreds 
ved sin Udnævnelse til Generalpostdirektør. Længe kom han 
dog ikke til at virke i denne Egenskab, da han 30. Sept. 1810 
afgik ved Døden. 1809 var han bleven Kommandør af Danebrog. 
Han efterlod sig en Enke, Frederikke Vilhelmine f. v. Jessen, hvem 
han 1772 havde ægtet.

Kbhvnske lærde Efterretn. 1810, Nr. 48.
Nyerup, Lit. Lex.

G. L. Grove.



Hellmann, Thorvald Julius, 1815-81, Bankdirektør, 
er født 11. Avg. 1815 i Kjøbenhavn af jødiske Forældre i smaa Kaar. 
Faderen, Benjamin H., der tidligere havde været Grosserer, 
ernærede sig som Bogholder, Moderen var Vilhelmine f. Meier. En 
Tid var det bestemt, at han skulde studere, men Forholdene forbøde
det. Han maatte tidlig arbejde for at tjene til det daglige 
Brød, men der var selvstændigt Liv i ham, og 1836 lod han sig 
døbe af Pastor C. H. Visby. Hans første Ansættelse var paa 
«Berlingske Tidendes» Avertissementskontor. Der fra avancerede han til 
at besørge «Fædrelandets» Expedition, men han var samtidig 
utrættelig paa mange andre Maader. 1841 udsendte han Cirkulærer 
for at faa de nødvendige Oplysninger til Udgivelsen af en 
merkantil Adressebog (hvad der delvis lykkedes ham 1845); 1842 
udarbejdede han Registrene til Stændertidenderne; 1843 og 1844 var 
han Inspektør ved Industriforeningens Julebasarer ligesom 1844 ved 
Industriudstillingen paa Charlottenborg. Hans livlige Opfindsomhed 
lod ham imidlertid ikke nøjes med at udføre andres Ideer. Paa 
en Tid, da det paa ny vaagnede økonomiske Liv bl. a. gav sig 
Udslag ved Stiftelsen af en Række Aktieselskaber, var det naturligt, 
at ogsaa han fremsatte Planer, selvfølgelig med det Ønske derved
at skabe sig en Stilling. Aaret 1845 kjender ikke mindre end 3 
Forslag af ham: Omordningen af det Aaret før stiftede Aktieselskab 
Klampenborg Vandkur- og Søbadeanstalt, Oprettelsen af et filanthropisk
«Tjenestepigernes Velfærdsselskab» og Oprettelsen af et 
Dampskibsselskab. Intet af Forslagene realiseredes imidlertid. H. 
maatte nøjes med at staa som Bogholder ved det forenede Enkeunderstøttelses-
og Brudegaveselskab, og hans dygtige Virksomhed 
som Regnskabsfører ved Kjøbenhavns Garnison (1848) og Feltintendanturen 
(1849) bragte ham heller ikke videre. Hans Tid var endnu 
ikke kommen, men han begyndte at blive paaskjønnet, saaledes 
som det kan ses af hans Virksomhed i Industriforeningen, hvor han 
var Repræsentant fra 1845-59- Han kastede sig her med Iver 
over at fremme dansk Industri og tog atter og atter Initiativet. 
Han blev 2 Gange (1844 og 1847) sendt til Stockholm for at undersøge 
den svenske Industri; foranledigede, at der 1845 sendtes en 
industriel Agent med Korvetten «Galathea» paa dens Jordomsejling; 
forestod 1846 paa Industriforeningens Vegne Udstillingen af en 
Række Industrigjenstande ved Landbrugsmødet i Odense; blev 1850 
Medlem af Komiteen for Danmarks Deltagelse i Verdensudstillingen
i London 1851; var Sekretær ved Industriudstillingen paa Christiansborg 
Slots Ridebane 1852; foranledigede s. A. det første danske 
Industrimøde og skabte herved en Institution, der senere er 
vedbleven; var ivrig for at skaffe Foreningen et eget Lokale og holdt,
da det var lykkedes, 1856 Indvielsestalen i dens nye Ejendom ved 
Holmens Kanal, osv. Der skete saa godt som intet i 
Industriforeningen i denne Tid, uden at H.s Navn var knyttet dertil, og 
samtidig var han virksom for andre Opgaver. 1851 skrev han om 
de danske Jærnbaners Udvikling, 1853 virkede han for dansk Export 
til Avstralien, 1854 gjaldt det Hedernes Opdyrkning og 1856 
Oprettelsen af et Dampkøkken i Kjøbenhavn.

H. blev sidstnævnte Aar Direktør i et Aktieselskab for en 
saadan folkelig Spiseanstalt, der imidlertid kun bestod i faa Aar, 
men samtidig knyttedes han til den Virksomhed, der skulde give 
hans Navn blivende Betydning. I Maj 1856 udstedte han sammen
med Professor A. Steen og Dispachør A. Wessely en Indbydelse til at 
stifte Forsørgelsesforeningen «Bikuben», og Aaret efter traadte denne 
i Virksomhed som Sparekasse samt Børne- og 
Alderdomsforsørgelseskasse med H. som Direktør. Her havde han endelig fundet den 
faste Stilling, som han saa længe havde kæmpet for, og «Bikuben» 
voxede under hans dygtige Ledelse til en Institution af Betydning. 
Paa forskjellige Punkter rejste der sig dog stærk Modstand mod 
hans Administration, men han gjennemføre, hvad han vilde, og 
han saa Tallet paa de af «Bikuben» udstedte Sparekassebøger voxe 
til o. 200000, dens aarlige Omsætning til o. 155 Mill. Kr. og dens
indestaaende Kapital til o. 30 Mill. Kr. Han blev en indflydelsesrig 
Mand, var fra 1863-73 Medlem af Kjøbenhavns Borgerrepræsentation 
og stiftede endelig 1865 Foreningen «Fremtiden», hvis Formaal 
var at sætte Aandens Arbejdere i Stand til «ved Produktet af deres 
vante Virksomhed» at erhverve en opsparet Kapital. Det var, som 
om H.s egen, nu tilbagelagte Kamp for at naa frem gav ham særlig 
Interesse for dette Foretagende, under hans livlige og ihærdige
Ledelse voxede «Fremtiden» op til at faa en Kapital paa over 
288000 Kr. H. var en i vide Kredse anset og hædret Mand, da 
han efter nogle Aars Svagelighed døde 11. April 1881. -- 24. Okt. 
1860 havde han ægtet Petra Jensine Georgine Lund (f. 24. Okt. 
1819), Datter af Justitsraad, Stiftslandinspektør Chr. Frederik L. og
Inger Cathrine f. Madsen.

Illustr. Tid. XXII, 365.
Fremtidens Nytaarsgave 1882.
Erslew, Forf. Lex.

C. Nyrop.



Helm, Johan, 1599-1678, Kansler, 
Søn af Johan H. og Margrethe Tetens, født i Brunsbüttel i Ditmarsken 7. Nov. 1599, studerede ved flere tyske Universiteter og blev Lic. jur. i Jena 1627. 
Aaret efter blev han Raad hos Ærkebiskoppen i Bremen Johan 
Frederik og senere hos dennes Efterfølger, Hertug Frederik. Denne 
sendte ham 1645 til Stockholm for at virke for hans Gjenerhvervelse 
af Stifterne Bremen og Verden og gjorde ham efter sin 
Tronbestigelse som Konge i Danmark til Medlem af det 
slesvig-holstenske Regeringskancelli, der først havde Sæde i Flensborg,
senere i Glückstadt, og som spillede en stor Rolle baade ved 
Styrelsen af Hertugdømmerne og som Kongens Raadgiver i det hele 
taget. 1661 blev han Vicekansler og 1665 Kansler. Han var 3 
Gange gift, nemlig med Margrethe Dippel, Anna Cathrine Gronow 
og Adelheid Cathrine Keller. 6. Juni 1678 døde han i Glückstadt.

Moller, Cimbria lit. I.

J. A. Fridericia.



Helms, Jacob, f. 1824, Kunstarkæolog. 
H., Søn af Sognepræst Søren Bagge H. (d. 1857) og Nicoline Marie f. Zeuthen, blev 
født i Sørbymagle 14. Marts 1824, Student fra Frederiksborg 1842, 
theolog. Kandidat 1848. Allerede tidlig røbede H. stor Interesse 
for Middelalderens kirkelige Bygningskunst, en Interesse, der særlig 
fandt Næring, da han i 1850 blev ansat som Adjunkt i Ribe, hvis 
Domkirke som bekjendt staar i første Række blandt vore Kirkebygninger 
fra den romanske Periode. Under sin næsten 20aarige
Lærervirksomhed paa nævnte Sted foretog H. med offentlig Understøttelse 
Rejser saa vel her i Landet som i Tyskland for at studere 
den ældre Middelalders kirkelige Bygningskunst, og en Del af 
Udbyttet fra Undersøgelserne her hjemme nedlagdes dels i «Ny 
kirkehist. Saml.», dels i J. P. Traps Topografi af Slesvig, til hvilken han 
i 1864 meddelte et betydeligt Antal Kirkebeskrivelser. I 1869 
blev H. kaldet til Sognepræst for Janderup-Billum i Ribe Stift, og Aaret
efter udkom hans Hovedværk, Resultatet af mange Aars Studier: 
«Ribe Domkirke». Et værdifuldt Indlæg i Sagen om Roskilde 
Domkirkes Alder og Stil i Forbindelse med en skarp Kritik af 
Dr. theol. V. Rothes uheldige Angreb paa da afdøde N. L. Høyens 
Afhandlinger om dette Spørgsmaal offentliggjorde H. i 1871 som
et særligt lille Skrift. Som Anerkjendelse af H.s litterære 
Virksomhed blev han i 1873 optaget som Medlem af det kgl. danske 
Selskab. I dette og det paafølgende Aar, i hvilket sidste H. 
forflyttedes til Skjellerup-Ellinge paa Fyn, undersøgte han for 
Direktionen for de antikvariske Mindesmærkers Bevaring bl. a. samtlige 
Kirker i Ribe Amt. Som H.s seneste Arbejde staar hidtil Indledningen 
til Værket over Rødding Herreds Kirker: «Om Nørrejyllands
Granitkirker» (1884). Kultusministeriet har gjentagende søgt H.s 
Bistand ved Spørgsmaal vedrørende Restavrationer af vore kirkelige 
Monumenter, saaledes i 1882, da han blev Medlem af en Kommission 
til at gjøre Forslag om Ribe Domkirkes Restavration. H.s Arbejder 
som Helhed tagne høre til det værdifuldeste, vor Litteratur ejer paa 
dette Omraade. -- I 1851 ægtede H. Anna Cathrine Sophie Bang 
(d. 1855) og 1856 hendes Søster Ida Marie Sophie, Døtre af 
Konseilspræsident P. G. B. (I, 495).

Hundrup, Stamtavle ov. Ol. Bangs Efterkommere. 
Elvius, Danmarks Præstehist. 1869-84 S. 451.

J. B. Løffler.



Helms, Johannes, 1828-95, Forfatter. 
H., en Broder til foregaaende, er født 8. Nov. 1828 i Sørbymagle Præstegaard. Da han 
var 2 Aar gammel, blev Faderen forflyttet til Esbønderup og 
Nøddebo i Nordsjælland, og her, i Centrum for det da endnu 
existerende Kulsvierliv, nød H. en glad Friluftstilværelse 
om Esrom, Søborg og i Gribskov. 1841 kom
han i Frederiksborg Skole, hvorfra han dimitteredes
i 1847. Efter at nave taget 2. Examen gjorde han
Soldatertjeneste 1849-51 og erhvervede sig derved
Sølvkorset; denne Periode af sit Liv har han paa
en elskværdig, beskeden og lunerig Maade skildret
i sin Bog «Soldaterliv i Krig og Fred» (1883,
3. Opl. 1889). Efter sin Tilbagekomst fra Felten fik
han Bolig paa Regensen, og, som han med Liv og Lyst
havde givet sig hen i Krigens Tildragelser, blev han
nu efter dens Afslutning en munter og frisk Deltager i
Studenterforeningens og Regensens Liv i Tale og Sang;
selv ydede han en Mængde værdifulde og meget skattede
Bidrag dertil; han var en Mester i at skrive en Vise,
og mange af Øjeblikkets Fostre inden for den snævre
Studenterkreds ere senere blevne almen Ejendom,
saasom Sangen om Rigsdagsmanden, der var til Middag
hos Kongen, om den svenske Konstabel fra Sverige, om
Prins Ferdinand o. fl. -- I 1856 blev han filologisk
Kandidat, og 6. Avg. 1857 ægtede han den 18aarige
Marie Sophie Hansen (f. 26. Dec. 1838), Datter af
Vexelerer H. P. H. (VI, 633). Fra Sept. 1856 til
Febr. 1864 var han Kollaborator ved Domskolen i
Slesvig, hvor Undervisningssproget var Tysk. Her
ovre fra udgav han i 1859 «Nogle Vers», der samle
Minderne om hans Deltagelse i Krigen og om «det rige
og bevægede Liv, han som Student førte paa Regensen,
i Studenterforeningen og i en udvalgt Kreds af
trofaste Venner». Det var Tyskerne, som fordreve
ham fra hans Gjerning i Slesvig; nu privatiserede
han i Kjøbenhavn og udgav her i 1866 «Et Par Digte
og Viser», hvori han havde gjenoptaget flere af dem
i hans forrige, nu udsolgte Samling. 12. Okt. 1867
overdrog Martin Hammerich ham Borgerdydskolen paa
Christianshavn. Ved sin Skoles Hundredaarsjubilæum
1887 blev han Professor. Ved denne Lejlighed
udgav han «Borgerdydskolen paa Christianshavn i
dens Barndom og Ungdom, 1787-1837». 1893 flyttedes
Skolen til en af ham opført tidssvarende Bygning i
Helgolandsgade. I 1888 udgav han «Fortællinger og
Digte, Sange og Viser», denne Gang (paa nær nogle
enkelte Undtagelser fra 1848-50) en Samling Minder
om Krigen 1864, om det Studenterliv, han efter den
Tid atter havde taget virksom Del i, samt om Skole-
og Familielivet. En af hans Studenterkomedier,
«Kjærlighed og Statistik», er senere gaaet over til
Kasino, og det kgl. Theater opførte i 1878 hans
Lystspil paa rimede Vers «Et ungt Menneske». Desuden
har han leveret Bidrag
til forskjellige Samlinger, saaledes til en Del
Aargange af «Børnenes Juleroser».

I Indledningsdigtet til sin sidste Samling
Fortællinger og Digte siger H. selv, at han ikke
fødtes med Digterpatent, men at det gode Humør var
alt, hvad der stod i hans Muses Butik; selv har
han ikke villet gjøre sig offentlig gjældende som
Poet, men andre have kaldt ham frem. Denne Fordring
fra Publikums Side er ikke underlig; thi i hans
Digterindividualitet er der saa megen Ærlighed,
Naturlighed, Djærvhed og dog Godmodighed, saa
meget Lune og Frisind, at Samlivet med ham altid
er oplivende og velgjørende; til sin sidste Stund
synes han at skulle være den unge, friske og glade
Student. Men at han ogsaa er anerkjendt som et dygtigt
og nyttigt Samfundsmedlem, fremgaar blandt andet
deraf, at han i 1892 blev valgt til Borgerrepræsentant
i Kjøbenhavn. -- H. døde 7. Juni 1904.

Nic. Bøgh.



Helper, Johan Wilhelm, 1778-1861, Veterinær. 
H., der var født 15. Juli 1778 i Rethmar i Fyrstendømmet
Lyneborg og havde studeret ved Veterinærskolen
i Hannover, blev 1799 ansat som Dyrlæge ved
Livregiment Dragoner i Itzeho. 1800 underkastede
han sig Dyrlægeexamen i Kjøbenhavn, og 1804 blev han
ansat som «Dyrlæge» ved den danske Veterinærskole,
d. v. s. som Hjælper for den kliniske Lærer, men han
har uden Tvivl som saadan haft en væsentlig Andel i
den kliniske Undervisning og i Hovedsagen bestyret
Skolens ambulatoriske Praxis. I de mange Forsøg, som
E. Viborg paa den Tid anstillede over Virkningen af
forskjellige Lægemidler og Kurmethoder, ses H. at
have taget virksom Del, og hans Navn er knyttet
til et Par smaa Opfindelser paa det operative
Omraade. 1813 forlod han Veterinærskolen, i det
han blev ansat som «Kur-, Beslag- og Rejsesmed» i
den kgl. Staldetat, i hvilken Stilling han virkede
til sin Død, 23. Dec. 1861. Han synes at have
besiddet ualmindelig stor praktisk Dygtighed og i
sit lange, virksomme Liv at have erhvervet sig megen
Anseelse og Agtelse. Han havde 2 Sønner, som bleve
Dyrlæger, den ene i Sverige, den anden i Rusland.

B. Bang.



Helsengreen, Andreas Frederik, 1827-90, Skuespiller. 
H. blev født 13. Okt. 1827 i Kjøbenhavn,
hvor Faderen, Jens Waage H., var Skræddermester. Han
sattes i Blikkenslagerlære, blev Svend, spillede
Komedie i 1848, først i Søetatens dramatiske Forening,
senere paa Theatret i Kannikestræde, og optraadte
1854 paa Tivolis 
aabne Theater. Efter Sommeren 1855 engageredes han af E. Bøgh 
til Kasino og virkede her til 1862, da han gik til Folketheatret, 
som han igjen forlod 1867 for at vende tilbage til Kasino. Her 
forblev han saa, indtil han 1884 fulgte med Th. Andersen til 
Dagmartheatret. H.s første Rolle paa Kasino var som Bondekarlen 
Claus i «Talismanen», uden at dette dog var nogen egentlig 
Debut, og han, der i Tidens Løb udviklede sig til en meget afholdt 
Komiker, der havde sin Styrke i at opfinde pudsige Figurer, hvilke
han udstyrede med mange karakteristiske Smaatræk, fik efterhaanden 
et meget betydeligt Repertoire saa vel i Vaudevillen og Sangspillet 
som Komedien og Dramet. Blandt hans mest fremtrædende Roller
kan anføres: Abel i «Et Uhyre», Banditten Pietro i «Røverne», 
Geronte i Regnards «Testamentet», Skomager Tokkerup i «En 
Spurv i Tranedans», Passepartout i «Jorden rundt i 80 Dage», 
Klokkeren i «Alt for Fædrelandet» og Bogholderen i «Fremont jun. 
& Risler sen.». Han optraadte sidste Gang i Dec. 1887 paa 
Dagmartheatret og døde 1. April 1890. -- H. ægtede 28. Okt. 1853 
Wenzeline Hansine Marie Stripp. Deres Søn Frederik Albert H., 
f. 3. Jan. 1856, optraadte første Gang 18. April 1872 paa Kasino 
og har med Undtagelse af Sæsonerne 1887-89, i hvilke 2 Aar 
han var ved det kgl. Theater, virket ved Kasino som komisk 
Skuespiller og Sceneinstruktør.

Edgar Collin.



Helsted, Axel Theophilus, f. 1847, Figurmaler. 
A. H., Søn af nedennævnte Professor Fred. Ferd. H., er født i Kjøbenhavn 
11. April 1847. Sin første Uddannelse fik H. hos Faderen, blev 
16 Aar gammel Elev af Kunstakademiet, vandt den lille 
Sølvmedaille 1864 og fik Afgangsbevis som Maler allerede 1866, kun 
19 Aar gammel. 1869 rejste H. til Paris, hvor han opholdt sig 
omtrent et Aar, men tvungen af Belejringen maatte han forlade 
Byen og tog til London, hvorfra han over Kjøbenhavn og Berlin 
begav sig til Rom. Under sit Ophold der nede opnaaede han 
Akademiets Stipendium for 2 Aar. I Rom lærte H. Frøken Emilie 
Augusta Wolff, Datter af Justitsraad Niels W., at kjende, blev viet
til hende 1874 i Kjøbenhavn og drog derpaa med sin Hustru til 
Italien, hvor de forbleve til 1879. Efter sin Hustrus Død (24. Okt. 
1886) foretog H. 1887 en Rejse til Holland og Belgien og 1890 med 
Hjælp af det Anckerske Legat en Rejse til Palæstina. 1887 blev 
han Medlem af Akademiet, 1892 fik han Titel af Professor.

H. udstillede første Gang 1865 (en Karton: «Uffes Kamp med 
de 2 Tyskere paa Øen i Ejderen») og har siden været næsten 
stadig repræsenteret paa de aarlige Udstillinger, hvor hans Arbejder 
stedse vække megen Anerkjendelse og berettiget Opsigt. De 
udmærke sig ikke blot ved fortrinlig Tegning, omhyggelig Udførelse
og Æmnernes Mangfoldighed, men røbe tillige den i aandelig 
Henseende fint dannede Kunstner. Som Bevis paa Æmnernes 
Mangfoldighed skal her blot nævnes det yndefulde Billede «En lille Pige 
med sine Dukker» (udst. 1882), det ved sin dybe Følelse saa 
gribende Arbejde «To Sønner ved deres Moders Dødsleje» (1883) og 
den med næsten grotesk Humor fremstillede «Paris' Dom» (1885). 
Gjennem mange af H.s Arbejder udtaler sig en fin Ironi, der ofte 
stiger til en næsten snærtende Satire. I «Byraadet» (1885, ejes af 
Hamborgs Malerisamling) er saaledes med megen Finhed givet de 
forskjellige Nuancer i Vigtigheden og Selvgodheden hos Raadets 
Medlemmer, lige fra den stormægtige Borgmester og nogle af 
Kjøbstadens Matadorer ned til de mere jævne Borgere, og i «En 
Forelæsning for Damer» (1888) er de allerede noget afblomstrede 
Frøkeners Begejstring over den fade, selvbehagelige unge Theologs 
Foredrag fremstillet med meget Lune. Ogsaa «En Deputation» 
(1893) er et fortræffeligt Billede. -- Ved sine mange fortrinlige 
Arbejder vil H. stedse indtage en fremragende Plads i den danske Kunst.

H. R. Baumann.



Helsted, Carl Adolph, f. 1818, Sanglærer og Komponist. 
Carl H. blev født 4. Jan. 1818 i Kjøbenhavn, hvor hans Fader, 
Siger H., var Valdhornist ved Livjægerkorpset; Moderen hed
Elisabeth f. Stendrup. I sin Barndom lærte han af sin Onkel Joseph 
Frøhlich, en Broder til Komponisten, at spille paa Fløjte, hvori han 
videre uddannedes af Kapelmusikus Niels Petersen og blev en af 
dennes dygtigste Elever. Efter allerede i flere Aar at være optraadt 
som Solist ved Koncerter blev han ansat i Kapellet 1837. Da han 
imidlertid tillige besad en god Sangstemme, fik han Lyst til at 
uddanne sig som Sanglærer, og efter at han med offentlig Understøttelse 
i 1840 havde tiltraadt en Rejse til Udlandet, under hvilken 
han i Leipzig gjorde Mendelssohns og Schumanns Bekjendtskab og 
besøgte Prag og Wien, tog han til Paris for at søge Undervisning
hos den berømte Garcia. Hos denne, som modtog ham med stor 
Velvilje og viste den unge Mand den Fortrolighed at lade ham, 
der besad gode theoretiske Kundskaber, gjennemse og rette sine til 
Undervisning bestemte Arbejder, gjennemgik han et Kursus i den 
nyere Sangmethode. Siden sin Hjemkomst i 1842
har han i Aarenes Løb først privat og senere for
offentlig Regning uddannet en Mængde Sangelever
for det kgl. Theater, indtil han efter H. Rungs
Død (1871) blev ansat som virkelig Syngemester
ved dette, ved hvilket han siden 1869 ogsaa havde
virket som Koncertmester; i 1884 afgik han med
Titel af Professor. Fra 1867 har han været Lærer i
Sang ved Musikkonservatoriet og blev ved Gades Død
(1890) Medbestyrer af dette. 26. Maj 1849 ægtede han
Franciska Marie Christiane Hagen (d. 1878), Datter af
Kapitajn og Vinhandler Frants Peter H.

I 1840 konkurrerede H. med sin Ven N. W. Gade,
C. J. Hansen o. a. til den af Musikforeningen
udsatte Præmie for en Koncertouverture og erholdt et
hæderligt Accessit. Under sin Udenlandsrejse skrev
han i Wien i Sommeren 1841 en Strygekvartet i Es-Dur
og syslede fremdeles en Del Aar med Kompositioner. I
Musikforeningen er opført af ham Symfoni Nr. i i D-Dur
(komp. 1842), « dyllisk Symfoni» Nr. 2 i F-Dur
(komp. 1844), Pianokvartet i Es-Dur (komp. 1844)
og «Liden Kirsten» for Sopransolo, Kor og Orkester
(komp. 1851). I Trykken ere forskjellige Sanghæfter
udkomne, deriblandt et Hæfte tyske Sange (Op. 1),
der omtales rosende i Schumanns efterladte Breve. --
Hans Søn Gustav Carl H., f. 30. Jan. 1857, er Organist
ved Jesuskirken i Valby og siden Jan. 1892 Lærer
i Theori ved Musikkonservatoriet. Han har skrevet
flere større Kompositioner, bl. a. en Symfoni, en
Klavertrio og en Decet (Op. 18).

Erslew, Forf. Lex.
Schytte, Musiklex.

S. A. E. Hagen.



Helsted, Edvard Mads Ebbe, 1816-1900, Komponist. 
Edvard H., Broder til ovennævnte Carl A. H., er født i
Kjøbenhavn 8. Dec. 1816. Han uddannedes som Violinist
og ansattes i det kgl. Kapel 1838, hvor han efter
at have virket en Række Aar som Orkestermedlem i
1863 blev ansat som Koncertmester og Repetitør, men
allerede i 1869 af Helbredshensyn tog sin Afsked. Som
alsidig dannet Mand og som dygtig Lærer i Theori har
han haft en udstrakt Virksomhed og bl. a. i en Række
Aar (1869-90) været Lærer i Pianosammenspil ved
Musikkonservatoriet. Som Komponist har han skrevet
en Del Ungdomsarbejder, navnlig Sange, hvoraf dog kun
ét Hæfte er udkommet, og en i Musikforeningen udført
Orkesterbearbejdelse af Fr. Schuberts symfoniske
«Duo» for 4 Hænder, men ellers væsentlig arbejdet i
Theatrets Tjeneste, i det han har skrevet Musikken
til følgende Balletter af Bournonville: 
«Toreadoren» (1840), «Napoli» -- sammen med Gade og Paulli --
(1842), «Kirsten Pil» (1845), «Gamle Minder» (1848),
«Psyche» (1850) og «Blomsterfesten i Genzano» --
sammen med Paulli -- (1858); flere af disse have
opnaaet et betydeligt Antal Opførelser. I Manuskript
ligger udarbejdet et Værk, bestaaende af en Række
tonologiske og rhytmiske Studier og bestemt for unge
Musikere, navnlig Lærere. 16. Maj 1846 ægtede han
Elinore Louise Augusta Seydel, Datter af Forpagter
Johann Elias Gottlob S. -- H. døde 1. Marts 1900.

Erslew, Forf. Lex.
Schytte, Musiklex.

G. St. Bricka.



Helsted, Frederik Ferdinand, 1809-75, Maler og Tegnelærer, 
var Søn af Skomagermester Johan H. og
Ane Marie f. Salathee og født i Kjøbenhavn 18. Marts
1809. Han skulde først have været Musiker, men da han
var for svag til at blive Spillemand ved Hæren, maatte
han arbejde i Faderens Haandværk, indtil det lykkedes
ham at komme i Malerlære og besøge Kunstakademiet. Her
vandt han begge Sølvmedailler og en Pengepræmie for
Modelfigurer (1834-37). Imidlertid udstillede han
nogle Arbejder og ægtede 11. Avg. 1841 Anna Christine
Vilhelmine Olsen. Strax efter rejste han udenlands
i det Haab senere at opnaa Rejseunderstøttelse,
men det lykkedes ikke, og under de vanskeligste
Forhold tilbragte han o. 3 1/2 Aar i Udlandet. Efter
Hjemkomsten besluttede han paa Eckersbergs Raad
at oprette en Tegneskole (1845), som han, med 
stor Energi forenet med mild Elskværdighed, ledede
i næsten 30 Aar, indtil hans stadig svage Helbred
nødte ham til at nedlægge Skolen, et Par Aar før
han døde, 10. Dec. 1875. Den blev under hans Hænder
den betydeligste Tegneskole i den Tid i Kjøbenhavn,
og ikke faa Kunstnere have modtaget deres første
kunstneriske Forberedelse der. Han har udstillet fra
1833-49 Portrætter og Genrebilleder.

Weilbach, Konstnerlex.

Ph. Weilbach.



Helt, Nicolai, --1667, Admiral, 
var født i Ditmarsken. Han skal have tjent paa den
spansk-nederlandske Flaade 1652 og kom 2 Aar efter i
dansk Tjeneste som Kapitajn paa Flaaden. 1656 blev
han Medlem af Admiralitetet og var i Efteraaret
s. A. Viceadmiral paa den til Østersøen sendte
Flaade. Under Kjøbenhavns Belejring udmærkede han
sig særlig i Avg. 1658 ved at erobre flere svenske
Skibe, der vilde sætte Folk over til Amager, og havde
i Marts 1659 en heldig Fægtning med Fjenden under
Langeland. Efter 
Freden virkede han ivrig paa Holmen; han skal have følt sig 
forurettet ved Cort Adelers Udnævnelse til Admiral 1663 og have 
tænkt paa at tage sin Afsked, men opgav dog dette. Under Krigen 
med England 1666 blev han sendt til Nordsøen med en Eskadre, 
men led Skibbrud og reddede sig med Nød og næppe til Bergen. 
I Juli 1667 var han atter beredt til at gaa til Søs, men blev bragt 
syg i Land og døde 7. Avg.

Personalhist. Tidsskr. 2. R. III, 273.
Bruun, Curt Adelaer S. 188.

J. A. Fridericia.



Helt, Vilhelm, --1724, Digter, Finansdeputeret, 
maa være født 1650 eller lidt senere, maaske i Kjøge, og antyder selv, at 
han som saa mange studerende paa den Tid har prøvet trange 
Kaar. Imidlertid træffe vi ham allerede 1676 i Gesandten Just 
Høgs Følge ved Fredsunderhandlingerne i Nimwegen, rigtignok i 
den beskedne Stilling som Kopist. Gjennem en Samling franske 
Breve (Ny kgl. Sml., Fol., 1323) fra Vicekansleren i danske Kancelli 
Michael Wibe til H. kunne vi dernæst følge denne paa Rejser i
Tyskland, Frankrig, Italien, England og Holland 1682-88 som 
Hovmester for den unge Vincents Lerche (senere Gehejmeraad og 
Overceremonimester, d. 1742), der var forlovet med Wibes Datter. 
Han blev aabenbart behandlet med større Hensyn, end en 
Hovmester den Gang almindelig nød, og udnævntes endnu under sin 
Fraværelse 1688 til Assessor i Rentekammerkollegiet. 1699 ansattes 
han i den nyoprettede Post som Maitre des requêtes i danske
Kancelli, under hvilken alle Ansøgninger sorterede, dog uden direkte 
Referat til Kongen. Dette Avancement skyldte han sikkert sit 
Forhold til Familien Wibe, i det Michael W.s Søn Ditlev lige før var
bleven Kancelliets Oversekretær. Snart efter blev H. Justitsraad, 
1713 Etatsraad, gik 1719 atter over i Rentekammeret som Finansdeputeret, 
adledes 1720 og døde 16. Jan. 1724 som Konferensraad. 
Omtr. 1720 ægtede han Anna Joachima Starup (d. 1682), Datter af
Amtsforvalter, senere kgl. Køkkeninspektør, S. (d. 1699). Som Enke 
var hun med 3 Døtre 1748 bosat i Landsbyen Rerslev i Løve 
Herred, som det synes i tarvelige Kaar.

I sin Digtning staar H. paa Overgangen fra det 17. til det 
18. Aarhundredes Digterskole. Han oversatte 5 poetiske Fortællinger 
og kortere bibelske Læredigte af den i sin Tid højt ansete 
Hollænder Jacob Gats' store Samling «Trou-Ringh» (d. e. Bruderingen, 
1637), vistnok gjennem Tysk og temmelig frit behandlede. 2 af dem, 
«Grund-Ægteskab . . . mellem Adam og Eva» og «Ægteskab mellem 
en Mand og to Koner, hvor Jacob faar Lea og Rachel», vare 
allerede 1653 og 56 oversatte af Søren Terkelsen, uden at det spores, 
at H. har kjendt denne sin Forgænger, der i det hele er nok saa 
jævn og naturlig. I temmelig stive og opstyltede Alexandrinere ere 
ogsaa H.s fleste Lejlighedsdigte: i Anledning af Landmilitsens 
Oprettelse, Vornedskabets Ophævelse (Samtale mellem en skaansk og 
en sjællandsk Bonde, i virgiliansk Eklogform, 1703), Frederik IV's 
Norgesrejse 1704, Storkansler Reventlows Død 1708, Bremens 
Erobring 1717 o. fl. Betydeligere er den lange Satire «Aut insanit, aut 
versus facit» (1690), en Klage over, at Sandhed er ilde hørt og 
Satiren forhadt, hvor H. viser sig som en let Rimer i gammeldags 
jævn, undertiden plump Tone, ogsaa gammeldags snakkesalig og 
langtrukken. De kulturhistoriske Træk og ret veltrufne Tidstyper,
Lejlighedspoeter, Arkæologer, Barselsladder osv., der ofte minde 
om Holberg, overgros rent af uvedkommende Exkurser og 
Reflexioner, Allegori og Mythologi. I mere moderne Aand og næsten 
i Spectatorstilen giver han i den kortere Satire «Irus» (efter Navnet 
paa den forslugne Betler i Odysseen) en enkelt Karaktertegning af 
en kjøbenhavnsk Praler og Snyltegjæst, der har Træk til fælles med 
Holbergs «Don Ranudo». 

De af H.s Digte, der bestemt vise over imod en nyere Smag, 
ere Oversættelser, hvor han er en af de første, der hos os vende 
sig til romansk i Steden for tysk eller klassisk Poesi og tillige fra 
Alexandrinerne til lettere Versformer. Den moderne lyriske Hyrdetone
begynder at afløse Lære- og Lejlighedsdigtet i hans Bearbejdelse 
af nogle Scener fra Guarinis berømte Hyrdespil «Pastor fido», 
til Dels dog endnu i Alexandrinere, samt i Oversættelsen af nogle 
Digte af Mad. Deshoulières, deriblandt Idyllen «Les moutons».

H. besidder ingen fremtrædende Ejendommelighed som Digter. 
Naar han aabenbart i sin Tid var skattet og endnu roses af 
Kunstdommere som J. E. Schlegel og Luxdorph, er det især paa Grund 
af den farlige Evne til at rime let, som saa ofte fører til at sætte
Ord i Steden for Tanker. Hans Digte bleve først samlede efter 
hans Død ved H. H. (Historikeren og Statistikeren Hans de Hofman); 
men denne Samling, «Kuriøse poetiske Skrifter» (1732, optrykt 1759),
er langtfra fuldstændig; adskillige flere findes i Verssamlinger og i 
Haandskrift eller tillægges ham i Følge sandsynlig Gisning. 
Saaledes den opsigtvækkende Satire «Adelens Oprindelse» (1711), som 
længe gik under Rostgaards Navn og fremkaldte en poetisk 
Polemik, men som vistnok er bearbejdet fra Fransk af H.;
der maaske ogsaa selv har skrevet Svaret paa den.

Nyerup og Rahbek, Den danske Digtekunst III, 58. IV, 1 ff. 
Medd. fra Geh.-Ark. 1886-88. 
Paludan, Renaissancebevægelsen i Danm. Lit. S. 188. 204. 324. 358. 
Bruun, Fr. Rostgaard I, 194 ff. II, 46.

J. Paludan.



Heltzen, Christian Ernst, 1745-1825, Berghauptmand,
er født 12. Sept. 1745 i Kjøbenhavn. Hans Fader
var Deputeret i Rentekammeret, Konferensraad
Poul H. (f. 1711 d. 1772), Moderen var
Karen f. Collett (f. 1725 d. 1785) af en rig
norsk Kjøbmandsfamilie. Forældrene vare meget
velhavende og ansete, og H. gjorde hurtig Karriere ad
Embedsvejen. Kun 19 Aar gammel blev han 1764 Assessor
auscultans ved Oberbergamtet i Kongsberg og fik faa
Aar efter et kgl. Stipendium til en Udenlandsrejse
for at studere Bjærgvidenskaben. 1771 blev han
Oberbergamtsassessor og 1788 Berghauptmand og
Bergamtsforvalter nordenfjælds. 1777 var H. bleven
Justitsraad, 1811 Etatsraad og afgik 1812 fra
sit Embede som Konferensraad. H. var Medlem af
Videnskabernes Selskab i Throndhjem og beklædte
1797-1818 Stillingen som Selskabets Bibliothekar. Som
saadan har han «dels selv skrevet, dels med største
Flid og Omhyggelighed gjennemgaaet Materialerne
til den af R. Nyerup redigerede Katalog over
Selskabets Bøger og Haandskrifter». Aabenbart stærkt
paavirket af T. O. Bergmann har H. skrevet en mindre
Afhandling i «Det norske Vidensk. Selskabs Skrifter»
(I, 1798): «Geologiske og deraf anledigede andre
Betragtninger». Heri gives i et svulmende Sprog
et ret tydeligt Billede af Datidens Anskuelser om
Jordens Bygning, og Opmærksomheden henledes paa
Strandlinjens Forskydning. H. ses desuden at have
haft Interesse for «Urter, Græs- og Lav- eller
Mosarter anvendelige i Nødsfald til Menneskers
Føde» (Throndhjem 1805). Han døde 24. Marts 1825 i
Throndhjem. Han ægtede 22. Avg. 1772 Anne Christine
Haxthausen (f. 1743 d. 1815), Datter af ovfr. (S. 176)
nævnte Generalmajor Fred. Gottschalck H.

Halvorsen, Norsk Forf. Lex.
Nyerup, Lit. Lex.

K. Rørdam.



Heltzen, Eugenius Sophus Ernst, 1818-98, Amtmand og Minister. 
H., født 2. Dec. 1818 i Kjøbenhavn og Søn af daværende Kapitajn i Artilleriet
Chr. Ludv. Gust. H. (f. 1787 d. 1855, en Søn
af foregaaende) og Marie Elisab. f. Komtesse
Knuth (f. 1789 d. 1865), blev 1835 Student fra
Borgerdydskolen i Kjøbenhavn og 1840 jurid. Kandidat
samt Hofjunker. 1843 blev han Protokolsekretær i 
Højesteret, 1845 Kammerjunker og 1846 Avskultant i
Rentekammeret og var som saadan flere Gange
konstit. Amtmand, bl. a. Stiftamtmand i Aalborg
Okt. 1846-Juli 1847. I Dec. l848 blev H. Sekretær
hos Indenrigsministeren og i Sept. 1849 tillige
Kommitteret, men efter Slaget ved Isted i Juli 1850
blev han (fra først af som konstitueret) Amtmand
over Aabenraa Amt samt kort efter ogsaa over Als
og Ærø. For at vinde Fodfæste i Befolkningen kjøbte
han 1854 de store adelige Godser Søgaard og Aartoft
i Lundtoft Herred (med o. 2400 Indbyggere og efter
Bøndergodsets Afløsning med 2200 Tdr. Land). Han
blev ogsaa 1856 valgt til Medlem af Rigsraadet, hvor
han sluttede sig til det konservative Helstatsparti
og bl. a. affattede dettes Erklæring i Okt. 1859
imod Fællesforfatningens Ophævelse for Holsten og
Lauenborg; ligeledes stemte han 1858 imod Kjøbenhavns
Søbefæstning og 1863 imod Novemberforfatningen
samt tilraadede indtrængende Kongen at kalde denne
tilbage for at undgaa den truende Krig og Monarkiets
Opløsning. Under Krigen 1864 forblev H. i sit Embede,
indtil han 28. Juni, Dagen før Alses Indtagelse,
blev afsat og udvist af Landet som mistænkt for at
have staaet i Forbindelse med den danske Hær.

Da han var kommen til Kjøbenhavn, fik han 8. Juli det
Hverv at danne et nyt Ministerium under C. Moltkes
Forsæde; men dets Sammensætning blev helt anderledes,
end han havde ønsket, og kun ugjærne overtog
han Justits- og Kultusministerierne i Steden for
Indenrigsministeriet, der var ham tiltænkt, og som
allerede 2 Gange tidligere var blevet ham tilbudt
(af Bluhme 1852 og af Bang 1856). Hans politiske
Fortid og hans udpræget royalistiske Holdning, der
ogsaa kom til Syne under Straffelovens Behandling
i Rigsdagen, vakte hos det nationalliberale Parti
Mistanke om, at han vilde bruge Helstatens Ophør
til at indføre Enevælde paa Fællessagernes Omraade
og derved fremtvinge Indskrænkninger i Grundlovens
Friheder. H. vilde tvært imod skyde Rigsraadet til
Side som unaturligt efter Hertugdømmet Slesvigs Tab og
gjenoprette Juni-Grundloven i dens fulde Myndighed,
kun med nogle mindre Ændringer, i det han haabede
derved at vinde Landbefolkningens Hengivenhed for det
nye Kongehus. Samtidig ønskede han ved at afskaffe
Embedsmændenes politiske Valgbarhed at lamme det
national-liberale Parti, mod hvilket han nærede Uvilje
og Mistro. Denne gjorde ham i Jan. 1865 til Offer for
en Intrige, i det J. J. Hansen (s. ovfr. S. 9) for
at opnaa Tilladelse til et nyt Ophold i Paris tilbød
at overgive H. Breve fra flere af Partiets fremragende
Medlemmer af foregivent statsfarligt Indhold, men
siden forstod at give det Skin af, at H. med Løfte
om et Dommerembede havde villet lokke ham til at
forraade sine politiske Meningsfæller. 7. Marts
rettedes i «Fædrelandet» et heftigt Angreb paa H.,
og senere stilledes Forespørgsler om Sagen baade i
Rigsraadets Landsting og Rigsdagens Folketing. Da
H. ikke erkjendte Rigsraadets Myndighed i dette
Spørgsmaal -- han var jo Minister for Kongeriget
--, svarede han kun som Medlem af dets Landsting
paa de haarde Bebrejdelser, der fremsattes af de
national-liberale Ledere; men de andre Ministre,
som med Undtagelse af General Hansen vare
uenige med H. om den almindelige Politik, grebe
Lejligheden til at styrte ham, i det de bag hans
Ryg forlangte deres Afsked for at afnøde Kongen hans
Afskedigelse. H. undlod derimod af Hensyn til sine
Kolleger at give Rigsdagens Folketing fuldstændig
Oplysning om Forholdet og nøjedes med at henvise til
en nærmere Undersøgelse. Ved denne Adfærd lykkedes
det at faa H. fjærnet 30. Marts, og hans Forventning
om at blive Minister igjen i Foraaret 1865 sammen med
Grev Frijs gik ikke i Opfyldelse. Derimod godtgjordes
det under en Retssag imod Redaktør C. Bille, at de
Sigtelser, som havde medført hans Fald, vare usande
(jvfr. H.s Skrift: «Kopist J. J. Hansens Klage over
mig som Justitsminister», 1868), og en Tillidsadresse
i Febr. 1869 fra de ledende Mænd i Aabenraa og Omegn
gav ham yderligere Oprejsning. I April s. A. blev han
Stiftamtmand i Fyn. 1851 var han bleven Kammerherre,
og 1882 fik han Danebrogsordenens Storkors. --
H. ægtede 1849 Catharine Elisabeth Stemann (f. 1830),
Datter af Stiftamtmand Chr. L. S. H. døde 7. Nov. 1898.

Tauber og Nielsen, Embedsmænd i Aalborg S. 80.

Emil Elberling.



Helvad, s. Heldvad.



Helveg, Hans Friedrich, 1816-1901, Præst, 
er en Søn af Distriktskirurg, Dr. med. Hans Zacharias Helweg og
Anna Eisabe f. Wendt. F. H. blev født i Bordesholm
10. Sept. 1816, og efter at have besøgt Skolerne i
Odense og Slesvig gik han til Kiel, hvor han blev
Student 1833. Efter nogen Vaklen mellem det juridiske
og det theologiske Studium bestemte han sig for det
sidste og rejste 1836 til Erlangen, hvor især den
unge Privatdocent J. C. K. Hofmann fik Betydning for
hans aandelige Udvikling. 1839 underkastede han sig i
Gottorp den Examen, der aabnede Adgang til præstelig
Virksomhed, og allerede før han blev Kandidat og i
Kandidataarene havde han, som Lærer paa Lammehave
i Sønder Højrup Sogn 
paa Fyn, holdt Bibellæsninger i Kirke og Skole, der
havde gjort et saa stærkt Indtryk paa de opvakte,
at hans Navn endnu mindes med Tak i den Egn. 1842
blev han, under Sognepræsten Mag. Fr. Hammerichs
Sygdom, paa eget An- og Tilsvar Kapellan for
Starup og Nebel i Ribe Stift, og der samlede han
hver Søndag store Skarer fra nær og fjærn om sin
Prædikestol. Da Hammerich 1843 foreløbig opgav
sin præstelige Virksomhed, stod H. atter ledig paa
Torvet. 1845 holdt han ved det nordiske Studentermøde
i Ridehuset en Tale for Helsingforses Universitet,
der indviklede ham i en Generalfiskalsag, som dog
endte med hans Frikjendelse. 1846 blev han Forstander
for Rødding Højskole, og 1848-49 gjorde han Felttoget
med som Feltpræst. Under Vaabenhvilen 1850 blev han
konstitueret først som Diaconus, siden som Hovedpræst
ved vor Frue Kirke i Haderslev, men for at undgaa
en i politisk Henseende lidet ønskelig Valghandling
lod han sig foreløbig nøje med at blive fast ansat
som Diaconus. 1856 blev han dog igjen Hovedpræst,
og som saadan virkede han, indtil han 1864 blev
afsat af Preusserne. Efter sin Afsættelse tog han til
Kjøbenhavn, hvor han sysselsatte sig med Studier og
litterære Arbejder, blandt andet med Udgivelsen af
det politiske Ugeblad «Danmark» (1864-65). Da han
Palmesøndag 1867, sammen med Fr. Hammerich, havde
gaaet for Borde ved den Altergang i Vartov Kirke, ved
hvilken Grundtvigs Sindssygdom kom til Udbrud, lod
den daværende Kirkeminister (Rosenørn-Teilmann) ham
vide, at han indtil videre ikke kunde vente præstelig
Ansættelse, men efter Ministerskiftet blev han,
endnu 1867, udnævnt til Præst i Kjøbelev paa Laaland,
i hvilket Embede han siden har virket, efter 1886
tillige som Stiftsprovst for Laaland-Falsters Stift.

H. har i Aarenes Løb udfoldet en betydelig
Forfattervirksomhed, der dog ikke har vundet megen
Paaskjønnelse hos den store Læseverden, fordi hans
Skrifter i Regelen trænge til en delisk Udtyder. I
kirkelig og kristelig Henseende var Grundtvig hans
Udgangspunkt, men Haand i Haand med Paavirkningen fra
ham gik Paavirkningen fra Hofmann. Begge disse Mænd
havde tidlig aabnet hans Blik for Forholdet imellem
Kristendommen og Historien som det, hvorigjennem
«Kristendommens Herlighed oplukkes til Aandens
Bekræftelse», og han viser sig ikke sjælden som en
aandfuld Discipel af sine to aandrige Mestre. Men
ogsaa disses Skyggesider har han taget i Arv. Hans
Prosa kan være dunkel som Grundtvigs dunkleste Digte,
og hans Stil lige saa knudret og kunstlet som
Hofmanns mest indviklede Perioder. 1855-62
udgav han et stort Værk i 3 Bind: «Spaadommene
eller Gud i Historien», 1856 «Parabel og Offer,
eller Natursymbolik», og i det af Dr. Kalkar
udgivne Bibelværk oversatte og fortolkede han
flere af det gamle Testamentes historiske Bøger,
Salmerne, de smaa Profeter, de paulinske Breve
og Johannes' Aabenbaring. Som Profetien har
været den ene Pol i hans Forfatterskab, har
Historien været den anden. 1878-82 udsendte han
under Titelen: «Frimenighed og Apostelskole» en
kirke- og kulturhistorisk Skildring, navnlig af
det 2. Hundredaar e. Chr., og dette lærde Værk
blev 1890 efterfulgt af et mindre om «Israels
Aandsliv i Hjemfærdstiden». Som en Nøgle til sin
Forfattervirksomhed, især til det sidste Skrift, har
han endelig (1892) skrevet en Redegjørelse, der bærer
Titelen: «Livstanke og Livsgjerning» (jvfr. ogsaa
«Dansk Kirketidende» 1893, Nr. 9 f.). Desuden har
han i en lang Række af Aar ved Indlæg og Kritikker
i de kirkelige og politiske Blade givet Bidrag til
Forhandlingen af brændende religiøse og nationale
Spørgsmaal, og i 1863 deltog han i Striden om den
saakaldte Grundtvigianisme ved et Par Smaaskrifter
om Grundtvigs Forhold til Lessing.

1847 ægtede han Agnes Caroline Sophia Anthes (d. 1858),
Datter af Kjøbmand Johan Casper A. i Altona; 1877 Anna
Marie Lauritzen, Datter af Toldoppebørselskontrollør
Lorenz L. i Krückau ved Elmshorn. H. døde 20. Nov. 1901.

Erslew, Forf. Lex. 
Elvius, Danmarks Præstehist. 1869-84 S. 269 f. 
F. Hammerich, Et Levnetsløb II, 47 f. 206 f. 
Birkedal, Personlige Oplevelser II, 34 f.

Fr. Nielsen.



Helveg, Ludvig Nicolaus, 1818-83, Præst og Kirkehistoriker, 
var en Broder til ovennævnte Hans
Friedrich H. Han blev født i Odense 26. April 1818 og
kom saa tidlig i sin Fødebys Skole, at han allerede
1834 var moden til Dimission, men af økonomiske Grunde
blev han holdt tilbage i Skolen endnu et Aar. Dette
sidste Skoleaar fik stor Betydning for ham i religiøs
Henseende. Dr. Kalkars Religionstimer, Mynsters
og især Grundtvigs Skrifter gjorde et dybt Indtryk
paa ham, og da han som Student kom til Hovedstaden,
var han allerede klar over, at han «hellere vilde
staa imod den hele Verden som Grundtvigs Væbner
end sværge til nogen anden Fane». 1840 tog han
theologisk Attestats, og s. A. fik han et hæderligt
Accessit for Besvarelsen af en Prisopgave fra den
gammeltestamentlige Theologis Enemærker. Det var
hans Ønske 
at vie sit Liv til videnskabelige Studier, men for Udkommets Skyld 
maatte han foreløbig i 3 Aar overtage en Huslærerplads paa 
Margaard ved Odense. Under Opholdet der skrev han en Afhandling 
om Tro og Viden, som han oplæste i Fyns Stifts litterære Selskab 
og senere (1843) lod trykke i Selskabets Tidsskrift «For Litteratur 
og Kritik». Omtrent samtidig blev han valgt til Udgiver af dette 
Tidsskrift, og det Hverv røgtede han indtil dets Ophør (1848). Som 
Redaktør skrev han forskjellige Afhandlinger, der røbe Retningen 
af hans Studier, blandt andre en Undersøgelse om «Christian VI og 
den Tids religiøse Bevægelser», et Forarbejde til hans Livs Hovedværk, 
og en Sammenligning imellem Grundtvig og Schleiermacher 
i kirkelig og theologisk Henseende, der viser, hvor han havde taget 
sit aandelige Stade.

Da han i Foraaret 1844 var vendt tilbage til Hovedstaden, 
overtog han, i Begyndelsen i Forbindelse med E. Christiani, 
Ledelsen af de gudelige Forsamlinger, som J. Chr. Lindberg, der netop 
da gik ud som Præst, havde holdt hver Søndag Aften, navnlig for 
at modarbejde Baptismen. Kjøbenhavns Konvents Arbejde paa 
Samlingen af en ny Salmebog vakte hans Opmærksomhed for vore 
gamle Salmer, og sammen med sin Ven C. J. Brandt udgav han 
«Den danske Salmedigtning)) (1846-47),. hvis 2 Bind ikke alene 
indeholde en Salmeanthologi, men tillige biografiske Oplysninger 
om Forfatterne. Kort efter Afslutningen af dette Arbejde gjorde 
han et forgjæves Forsøg paa at vinde den theologiske Licentiatgrad 
ved en exegetisk Undersøgelse: «Om Troen og Guds Ord» 
(trykt i P. C. Kierkegaards «Fortsættelser fra Pedersborg» II), og 
i flere Aar afløste den ene Skuffelse den anden. Et Haab om at 
opnaa et theologisk Lektorat ved Christiania Universitet brast (1847), 
da C. P. Gaspari traadte frem som Medbejler til Pladsen. Da han 
søgte Embedet som Diaconus i Aabenraa (1850), blev A. Leth
foretrukken ved Valget, og da han (1852) konkurrerede om en Professorpost 
i Kirkehistorie ved Universitetet, gik J. F. Hagen af med 
Sejeren. Efter Konkurrencen om Professoratet rejste han ved en 
Artikel i «Berlingske Tidende» (1852, Nr. 232) Spørgsmaalet om 
Hovedstadens Forsyning med flere Kirker og Præster, og da der
siden blev nedsat et Udvalg til Opførelse af en ny Kirke paa 
Nørrebro (Johanneskirken), var han i Begyndelsen Medlem af dette, 
men han trak sig snart tilbage, «fordi han ikke vilde have Skin 
af selv at ville skabe sig en Præstestilling». Hans Ønske om en 
Præstegjerning i Kjøbenhavn blev dog ikke opfyldt hverken før 
eller efter Johanneskirkens Opførelse. 1857 blev han kaldet til 
resid. Kapellan ved St. Knuds Kirke i Odense samt Præst ved 
Hospitalet -- en Tid ogsaa ved Tugthuset --, og i denne Stilling 
virkede han til 1883.

Da Selskabet for Danmarks Kirkehistorie 1849 blev dannet, 
var han en af Stifterne; han blev den første Redaktør af Selskabets 
Tidsskrift: «Kirkehistoriske Samlinger» (1849-52), og et Omrids af 
Danmarks Kirkehistorie efter Reformationen fra hans Haand var et 
af de Arbejder, det nye Selskab strax stillede i Udsigt. Det 
1. Hæfte af det bebudede Omrids udkom 1850, og 1855 vare de 
2 Bind af «Den danske Kirkes Historie efter Reformationen» færdige
(2. Udg. 1857-83). 1855 vandt han den filosofiske Doktorgrad 
for en Afhandling om de danske Domkapitler, der viste, at 
hans Studier ogsaa vare naaede til Tiden før Reformationen, og 
1857-70 udkom «Den danske Kirkes Historie før Reformationen», 
ligeledes i 2 Bind. Han er i Regelen gaaet tilbage til de oprindelige 
Kilder, og han har fremdraget meget nyt og i Stilhed rettet
mange gamle Fejltagelser. Men skjønt han hverken savnede 
Forarbejder eller Medarbejdere, var Stoffet dog den Gang paa mange 
Punkter saa lidet samlet og sigtet, og der savnedes saa mange 
Enkeltundersøgelser, at der nu vil være meget at tilføje og en Del at 
ændre i hans Fremstilling. Hertil kommer, at hans Studier væsentlig 
vare rettede paa den danske Kirkehistorie, hvorfor Sammenhængen 
mellem de historiske Fænomener i Danmark og i Udlandet ikke 
altid bliver stillet i det fornødne Lys. Men alt i alt er H.s Værk 
et betydeligt Arbejde, og den Varme, der præger den jævne,
stundum alt for brede, Fremstilling, har skaffet  det en stor Udbredelse, 
og det har bidraget ikke lidt til at vække og nære Sansen for 
historisk Læsning i vide Kredse af vort Folk. Som en Paaskjønnelse 
af hans kirkehistoriske Forfattervirksomhed meddelte det 
theologiske Fakultet ham ved Jubelfesten 1879 Æresgraden som Doktor 
i Theologien.

H. var dog først og fremmest Præst. Som Prædikant savnede 
han i høj Grad ydre Gaver. Hans Stemme var hæs, hans Foredrag 
tungt og slæbende, og han forsmaaede alle Former af legemlig 
Veltalenhed. Men der var en ejendommelig Inderlighed og 
Paalidelighed over hans i god Forstand enfoldige Forkyndelse, som 
sikrede hans Ord Indgang hos dem, der længtes efter et evangelisk 
Vidnesbyrd, og i Graabrødrekirken samledes der efterhaanden en 
talrig Menighed, der i mange Maader Var et Sidestykke til den 
frie Menighed i Vartov. Langvejs fra søgte Fynboerne til Odense 
om Søndagen for at styrkes og oplives ved det Fællesskab, der 
traadte dem i Møde i den lille Hospitalskirke, og paa Vennemøder, 
paa Højskoler og Friskoler var H. en nidkjær Talsmand for Grundtvigs 
kirkelige og folkelige Frihedskrav og for hans Skoletanker. 
1864 fremtraadte han med Flyveskriftet «Om Grundtvigs sære Indfald» 
som et Svar til Martensen, og ved Artikler i «Dansk Kirketidende»,
af hvilken han 1855-57 var Medudgiver, og i «Nordisk 
Maanedsskrift for kristelig og folkelig Oplysning», som ogsaa bar 
hans Navn paa Titelbladet, fik han ofte Lejlighed til at udvikle sit 
Syn paa Kirkens og Borgersamfundets Anliggender, paa Mythologien
og Kirkehistorien. Han var et ivrigt Medlem af den 1861 stiftede 
«Danevirkeforening» og en trofast Ven af Sønderjyderne; af 
Kjærlighed til dem tog han 1874 Del i Ordinationen paa Askov 
(I, 297), der paaførte ham en Retssag, som for hans Vedkommende 
endte med Idømmelsen af en Bøde. For at skaffe Landsmænd i
Amerika Gudstjeneste paa Modersmaalet dannede han 1871 Udvalget 
for dansk-amerikansk Mission, og han var i flere Aar Udvalgets 
Formand.

Men den store Virksomhed gjorde ham gammel før Tiden. 
Da han 1882 under stor Deltagelse holdt Jubilæum som Præst i 
Odense, havde han allerede i flere Aar maattet holde Kapellan, 
og næste Aar tvang den voxende Svagelighed ham til at søge 
Afsked. Det var hans Agt at tage Bolig i Kjøbenhavn, men netop 
som den Vogn, der skulde bringe ham til Jærnbanestationen, holdt 
for Døren, blev han ramt af et Slagtilfælde, der 5. Sept. medførte 
Døden. Efter hans Død udkom der (1884) en Samling af hans 
Prædikener, og selv havde han (1863) udgivet en Udlæggelse af 
Korinthierbrevene, der var en Frugt af hans Bibellæsninger. -- 
1847 ægtede han Thalia Caroline Elisabeth Luun (d. 1873), Datter 
af Proprietær A. L. paa Lammehave.

Erslew, Forf. Lex. 
L. Schrøder, Ludvig Helveg. Af hans Liv og af hans Tid, 1884. 
J. Steenstrup, Historieskrivn. i Danm. i d. 19. Aarh. S. 363 f. 
V. Birkedal, Personlige Oplevelser II, 140 f. 
Elvius, Danmarks Præstehist. 1869-84 S. 379 f.

Fr. Nielsen.



Helvig, --o.1374, Dronning. 
H. var Datter af Hertug Erik af Sønderjylland (IV, 555); medens hun endnu var ganske lille, mistede hun sin Fader (1325). Da hendes Broder, Hertug Valdemar, 
trykket af Grev Gerts Overmagt, sluttede Forbund med den 
unge Junker Valdemar, Christoffer II's Søn, blev der aftalt et 
Ægteskab mellem denne og H., som i Medgift skulde bringe Valdemar 
en Fjerdedel af det pantsatte Nørrejylland, og i Pinsen 1340 stod 
Brylluppet paa Sønderborg Slot. I de følgende Aar fødte H. sin 
Mand en Række Børn, hvoraf dog Margrethe, det yngste (f. 1353), 
blev det eneste, der overlevede Forældrene. Selv nævnes H. i det 
første Tiaar af sit Ægteskab undertiden ved Valdemars Side; siden 
forsvinder hun derimod ganske. Et Par Hundredaar senere mente 
Historikerne at vide, at der var indtraadt et Brud mellem Ægtefolkene,
og at H. var blevet hensat paa Søborg i et mangeaarigt
Fangenskab; det lader dog til kun at være Gætninger paa løs 
Grund. Det eneste, der synes sikkert, er, at H. er død i Esrom 
Kloster; her blev hun begravet, og da Munkene i 1374 lovede at 
holde Sjælemesser for hende, kalde de hende «vor Tjenerinde» 
(famula nostra). I 1377 fik Dronning Margrethe Pavens Tilladelse 
til at flytte sin Moders Lig til Sorø, en Plan, der dog ikke kom til Udførelse.

Reinhardt, Valdemar Atterdag S. 89 f. 95. 503 ff.

Kr. Erslev.



v. Hemert, Joost, 1696-1775, Handelsmand, 
fødtes i Kjøbenhavn 22. Jan. 1696. Faderen, Peter v. H, (f. 1648 d. 1703), der 
stammede fra en nederlandsk Slægt, var Vinhandler og Grundejer 
sammesteds og hørte til Grundlæggerne af Stadens tysk-reformerte Menighed,
til hvilken Familien i flere Generationer sluttede sig. 
Moderen, Susanne Margrethe v. Tangen, døde 1703 efter 20 Aars 
Ægteskab. J. v. H. tog 1727 Borgerskab som Grosserer i Kjøbenhavn, 
drev betydelige Bank- og Kommissionsforretninger og grundlagde 
et af vore anseligste Handelshuse, «Joost v. H. og Sønner». 
I en lang Række af Aar førte han, indtil sin Død, som Medlem af 
Direktionen for det kgl. oktroierede Søassuranceselskab dettes 
Udenrigskorrespondance, og han var til forskjellige Tider i Spidsen for 
næsten alle de i hans Tid grundede større monopoliserede Handelsselskaber, 
saaledes fra 1743-52 Direktør i det asiatiske, 1747-54 i 
det vestindisk-guineiske, 1755-67 i det afrikanske Kompagni og 
1757-69 i det almindelige Handelskompagni, ligesom han ogsaa
1737, Aaret efter Bankens Oprettelse, og siden flere Gange var 
Bankkommissær, v. H., der 1745 var bleven udnævnt til kgl. Agent og 
1751 til Etatsraad, afgik ved Døden 25. Juni 1775. Han havde 6. Nov. 
1725 ægtet Cornelia Decker (f. 31. Marts 1709 d. 15. Nov. 1731) og 
14. Okt. 1732 Petronelle Elisabeth Behagen, f. Mestecker (f. 13. Sept. 
1703 d. 19. Febr. 1778), Enke efter Anthony B.

G. L. Grove.



v. Hemert, Peter, 1734-1810, Handelsmand, 
Søn af foregaaende i hans andet Ægteskab, gik tidlig i Kompagni med 
Faderen, blev 1763 udnævnt til Agent med Justitsraads Rang og tog 
1765 Borgerskab som Grosserer i Kjøbenhavn. Medens Faderen 
havde  delt sine Interesser mellem de mange da bestaaende
monopoliserede Handelsselskaber, var Sønnen navnlig interesseret i det 
asiatiske Kompagni, hvor han f. Ex. ejede over 50 Aktier i den 
gunstige Periode 1772-81, der bragte Aktiernes Værdi op fra 500 
til 1900 Rdl. Stykket. Tillige deltog han, da Handelen paa 
Ostindien ved den nye Oktroi for Kompagniet af 1772 gaves fri, for 
egen Regning og med egne Skibe i de følgende Aars opblomstrende 
Handel. Ogsaa paa Rangstigen steg v. H. i disse Aar, i det han 
1776 udnævntes til Etatsraad, og hans Formue ansloges 1782 til o. 
500000 Rdl. Den Krise, der indtraadte for Danmarks Handel ved 
Udsigten til den amerikanske Krigs Ophør, bragte imidlertid ogsaa 
hans Hus til at vakle, skjønt Bankbestyrelsen endnu ved samme 
Tid benævner det et «af Landets ældste og mest akkrediterede
Handelshuse». Situationen klaredes dog den Gang, da Staten traadte 
hjælpende til og 1783 ydede først et Laan paa 100000 Rdl. mod 
Sikkerhed i 6 Ostindiefarere og derefter et paa 200000 Rdl. mod 
Sikkerhed i nogle vestindiske Fordringer. S. A. havde v. H., der 
sad i Direktionen for Asiatisk Kompagni, ogsaa her Uheld med sig, 
i det der opdagedes en Kassesvig paa over 1/2 Mill. Rdl., begaaet 
af den juridiske Direktør i Forbindelse med Kassereren og 
Bogholderen, hvilket foranledigede den øvrige Direktion baade Pengetab og
andre Ubehageligheder.

Om end Huset atter hævede sig, i alt Fald i ydre Anseelse, 
blandt Landets første, havde det allerede faaet et Grundstød. Dets 
og v. H.s private Gjæld til Banken og Kongens Kasse var i 1792 
over 500000 Rdl. Det kneb med at betale de stipulerede 

betydelige Afdrag til Staten, og Aktiverne, Wodrofs Sejldugsfabrik, 
kjøbt 1783 for 40000 Rdl., og Kobber- og Messingværkerne ved 
Brede, Nymølle og Fuglevad, som Faderen med flere af Hovedstadens 
større handlende havde kjøbt af Badstubers Fallitbo 1746
og Sønnen betydelig udvidet, saa vel som de endnu betydeligere 
vestindiske Fordringer, vare vanskelige at realisere. Den Skæbne, 
der havde truet 1783, var nok forhalet, men ikke afvendt. 1805 
maatte v. H. gjøre Opbud, og hans Bo blev taget under Behandling 
af en Kommission. Resultatet af denne Behandling, der endnu 
1822 ikke var sluttet, naaede v. H. dog ikke at se, da han 20. Maj 
1810 døde i Huset hos sin Søn Jost Johan v. H., hvor han og hans 
Hustru imidlertid havde faaet deres Underhold. -- Ved sine 
Ægteskaber var han traadt i Forbindelse med to andre i Handelsverdenen 
vel ansete tysk-reformerte Familier, i det han 3. Avg. 1763 havde 
ægtet Charlotte Fabritius (f. 2. Dec. 1745 d. 17. Okt. 1766), Datter 
af Etatsraad Gotthilf Just F., og 11. Sept. 1769 Agatha Hooglandt 
(f. 5. Jan. 1746 d. 11. Nov. 1823), Datter af Admiral H. 

G. L. Grove.



Hemmet, Iver Iversen, 1564-1629, Biskop, 
var født i Hemmet i Ribe Stift og Søn af Præsten Iver Gregersen og Maren 
Clausdatter. Han gik i Ribe Skole, studerede derefter Theologi 
og Astronomi og opholdt sig nogle Aar paa Uranieborg som Tyge 
Brahes Medhjælper. 1590 blev han Rektor i Ribe, hvor han 
fortsatte sine astronomiske Studier og udgav en Almanak for 1592. 
Samtidig hermed skal han ogsaa have øvet Lægekunsten. 1596 blev 
han Lektor i Theologi i Ribe og Præst i Vester Vedsted, og 1614 
udnævntes han til Biskop over Ribe Stift. 1620 blev han Dr. theol. 
Han var en meget stridbar Mand og forivrede sig flere Gange i den 
Grad over for sine Embedsbrødre, at han efter Øvrighedens Befaling 
maatte give dem offentlig Oprejsning. Han ægtede: 1. (1592) Borgmester 
Laurids Thøgersens Datter Lene (d. 1602), 2. (1603) Raadmand
Peder Baggesens Datter Karen (d. 1639). Begge Hustruer vare fra 
Ribe. Det sidste Bryllup varede i 3 Dage, og paa den sidste Dag 
var der et slemt Slagsmaal imellem Gjæsterne. H. døde 6. Juli 1629.

Kinch, Ribe Bys Hist. II, 269 ff.

S. M. Gjellerup.



Hemmingsen, Christen, o.1378-1454, Biskop. 
Født i Sjælland blev han i tidlig Alder Domprovst i Roskilde; som saadan 
nævnes han allerede 1405. Da Peder Lykke 1418 blev valgt til 
Ærkebiskop, fulgte C. H. ham som Bisp i Ribe. Han deltog i 
det danske Kirkemøde i Kjøbenhavn 1425 og skal ogsaa en Tid
have været dansk Afbud ved Kirkemødet i Basel; som Rigsraad 
overværede han Datidens Fredsmøder og var med ved Christoffer 
af Bajerns Kroning, der foregik i hans egen Domkirke 1443. C. H. 
skal have skaffet Ribe Bispestol meget Gods; i Domkirkens store 
Taarn stiftede han 1438 et Kapel. Han maa være død 1454, ikke, 
som det oftest hedder, 21. Jan. 1455. 

Kinch, Ribe Bys Hist. I, 288 f. 303 ff. 321. 325. 334.

Kr. Erslev.



Hemmingsen, Hans, 1550-o.1602, Professor, 
var en Søn af nedennævnte Niels H. og dennes første Hustru. Efter sin Fader 
synes han at have arvet en betydelig Begavelse; men til sin Ulykke 
havde han ogsaa faaet Moderens slette Karakter i Arv. Kun 7 Aar 
gammel blev han indskreven ved Universitetet, og da han var 16
Aar, agtedes han moden til at afgaa til udenlandske Højskoler. 
1569 tog han Magistergraden i Wittenberg, og næppe 20 Aar 
gammel blev han Professor ved Kjøbenhavns Universitet. Snart 
hengav han sig dog til et meget udsvævende Levned, og trods 
alle Formaninger og Advarsler endte det med, at han 1575 blev 
afsat. Et Aars Tid derefter begav han sig til Gulland, der paa 
den Tid betragtedes næsten som et Forvisningssted. Efter forskjellige 
omskiftende Fata lykkedes det ham 1587 at blive Præst 
her i Lædebro og Helgvi Sogne. Men da han viste sig i høj Grad
forsømmelig og gjenstridig, blev han ogsaa her afsat 1595. Siden 
levede han mest i Kjøbenhavn, undertiden støttet med en Almisse 
fra Universitetet. Efter 1602 forekommer han ikke mere.

Rørdam, Kbhvns Universitets Hist. 1537-1621 II, 592 ff.

H. F. Rørdam.



Hemmingsen, Niels, 1513-1600, Theolog, 
skal være født i Errindlev paa Laaland 4. Juni (ell. 22. Maj) 1513 af jævne Almuesfolk. Faderen, Hemming Nielsen, skal være død tidlig, Moderen, 
Karine, blev derimod 80 Aar gammel (d. 1564) og modtog i sin høje 
Alderdom Beviser paa, at man ærede hende som den berømte Lærers 
Moder. Efter Faderens Død skal dennes Broder, Smed Hans Nielsen, 
have taget sig af den unge N. H., og da denne havde Lyst og 
Nemme til Bogen, kom han i Nysted Skole, hvorfra han senere skal 
være gaaet over til Nakskov og der fra til Nykjøbing Skole. 
Saadanne Vandringer fra den ene Skole til den anden vare den Gang 
almindelige. Stort lærtes der vel ikke paa den Maade; men det 
gjaldt om at finde et Sted, hvor fattige Peblinge kunde have Føden 
ved gode Menneskers Gavmildhed, og naar man ikke var heldig 
ét Sted, drog man andensteds hen i Haab om bedre Lykke der. 
Efter at have besøgt de vigtigste Skoler paa Laaland og Falster 
gik H. til Sjælland, og her fandt han da Tilhold først i Næstved, 
siden i Slagelse og endelig i Roskilde Skole. Paa det sidstnævnte
Sted var Niels Black Rektor (s. II, 372). Han var en dygtig 
Humanist, og H. mindedes senere og omtalte ved flere Lejligheder 
med Taknemmelighed, hvad han skyldte denne fortræffelige Lærer, 
der ogsaa ved sin gavmilde Understøttelse hjalp den fattige Discipel 
fremad paa den studerende Bane. Imidlertid hørte H. Rygtet om,
at M. Bent Arvidsen, der var Rektor i Lund (s. I, 353), havde 
fortrinlige Kundskaber i det græske Sprog, noget, der den Gang var 
en Sjældenhed; saa maatte han da der over for at nyde godt af 
denne Lærers Vejledning. Under Mester Bent gjorde han saa god 
Fremgang, at han ikke blot i høj Grad vandt sin Lærers Yndest 
ved udmærket Begavelse, Flid, Udholdenhed og Beskedenhed, men 
ogsaa kom saa vidt, at han i en Alder af 24 Aar kunde begive 
sig til Wittenbergs berømte Højskole, hvor han blev immatrikuleret 
i Efteraaret 1537.

Faa Vejen havde han for øvrigt haft det Uheld at blive 
udplyndret for det lidet, han ejede og havde, saa han næsten var 
nøgen, da han naaede sit Bestemmelsessted; men ved Landsmænds 
Hjælp blev han forsynet med det allernødvendigste. Han fandt 
ogsaa snart Underhold ved at undervise rigere Studenter, og 
hjemme fra understøttedes han af Adelsmanden Johan Urne og efter
dennes Død af hans Søster Fru Alhed Urne, der var Enke efter 
Jørgen Venstermand. Tillige lykkedes det ham i høj Grad at vinde 
Melanchthons Yndest, og til denne Lærer sluttede han sig da ogsaa 
med en Trofasthed og Hengivenhed, som aldrig ophørte. De vexlede 
siden jævnlig Breve, og saa længe H. levede, forsømte han
ingen Lejlighed til at prise denne sin «Præceptor», hvis Læremaade 
han fuldstændig havde tilegnet sig, og med hvem han i alle 
Henseender delte Aandsretning. 

Efter at have erhvervet Magistergraden og fuldendt sine 
akademiske Studier i Wittenberg vendte H. 1542 tilbage til Fædrelandet. 
Her blev han først en kort Tid Lærer for Hr. Oluf Nielsen 
Rosenkrantz' Døtre i Malmø; men snart gik han til Kjøbenhavn, hvor 
han begyndte en Virksomhed som Privatdocent, der ledte til, at 
han i Begyndelsen af 1543 blev beskikket til Professor i Græsk 
ved Universitetet. Da han endnu var ugift, førte han daglig et 
fortroligt Samliv med nogle ældre, ansete Akademikere, hvoriblandt 
M. Oluf Offesen, Rektor ved vor Frue Skole, Jens Skjelderup, siden 
Professor og endelig Biskop i Bergen, og Laurids Bertelsen, siden 
Biskop i Aarhus. De spiste daglig sammen, og da H., som han 
selv siger, nylig var kommen ud af Melanchthons Værksted, saa 
maatte han gjennemgaa Davids Salmer for de andre, og det skete 
paa den Maade, at han angav Indholdet og Gangen i Salmen, 
paaviste Afsnittene og Overgangene, viste de dialektiske Reglers 
Anvendelse paa det foreliggende Æmne, forklarede de enkelte 
Udtryksmaader og paaviste endelig Salmens praktiske Anvendelighed. 
Paa denne Maade bleve disse Samlivstimer, som H. selv ytrer,
langt behageligere og nyttigere for dem, end om de havde fordrevet 
Tiden med Kort og Tærninger eller Drikkelag, og endnu 
30 Aar efter mindedes Deltagerne med Glæde disse Timer. Dette 
Liv fornyedes i en anden Skikkelse, da H. senere fik sit Hus fuldt 
af ældre og yngre Kostgængere, som han paa lignende Maade søgte 
at sysselsætte ved at vække deres Sans for de videnskabelige og 
religiøse Opgaver og Synsmaader, som udgjorde hans Livs 
Hovedinteresser. Thi det var ikke blot et ydre, men fremfor alt et 
mægtigt indre Kald, der bragte H. til at indvie sit Liv og sine
store Aandsevner til Lærergjerningen.

1545 overtog H. Professoratet i Dialektik, og ved samme Tid 
blev ogsaa den hebraiske Forelæsning midlertidig overdragen til 
ham. Medens han læste over Dialektik, fortolkede han undertiden 
bibelske Skrifter for at vise den dialektiske Methodes Anvendelse 
i Fortolkningskunsten. Paa den Maade kom han til at virke som 
theologisk Docent, inden det endnu var blevet hans egentlige 
Embedsgjerning. En Frugt af hans Forelæsninger var uden Tvivl hans
Methodelære («De methodis»), der udkom 1555 og siden oplagdes 
mange Gange. I dette Skrift gav han en fortrinlig Prøve paa sine 
skarpt udviklede logiske Evner og sit fortræffelige Greb paa den 
akademiske Lærervirksomhed. Det var for sin Tid «en gylden 
Bog», der vandt stort Bifald baade hjemme og ude.

Da Embedet som Sognepræst ved Helligaandskirken var ledigt 
1547, paatog H. sig efter Menighedens Ønske og med de 
andre Professorers Samtykke i et Aars Tid at betjene dette 
Embede ved Siden af sit Professorat, indtil Menigheden kunde finde 
en anden duelig Mand dertil. Efter i Marts 1553 at have taget
Bakkalavrgraden i Theologien beskikkedes H. til Professor i dette 
Fag. Posten havde staaet ledig en Tid lang, da Christian III helst 
vilde have en berømt tysk Theolog her ind. Men da det ikke vilde 
lykkes, maatte man nøjes med, hvad Landet selv kunde yde, og 
heldigvis traf Valget en Mand, der var i Stand til at gjøre Fyldest 
trods nogen af de fremmede Celebriteter, som der havde været Tale
om at erhverve. I ethvert Tilfælde var H. kommen paa sin rette 
Hylde, og i forholdsvis faa Aar udfoldede han nu en saa 
betydningsfuld Virksomhed baade som Docent og som theologisk 
Forfatter, at hans Navn snart blev bekjendt i hele det lærde Evropa, 
medens en Skare taknemmelige Disciple ærede ham som deres
uforlignelige Læremester.

Særlig kan fremhæves hans theologiske Haandbog i Dogmatik
og Moral (Enchiridion theologicum»), der udkom 1557. Den blev 
ikke blot her til Lands, men ogsaa paa flere Steder i Udlandet 
benyttet som Lærebog i den systematiske Theologi og oplevede en 
Mængde Oplag. Forfatteren udtrykte sig for øvrigt meget beskedent 
om Skriftet og betegnede det som en Vejledning for den studerende 
Ungdom til en dybere Indtrængen i Melanchthons «Loci», af hvilket
Værk han tilstod at have laant meget. Skriftet har dog en 
selvstændigere Betydning, end denne Ytring lader formode, og i den 
nyere Tid har H.s Behandling af de ethiske Spørgsmaal tildraget 
sig Opmærksomhed som et af de tidligste Forsøg inden for den 
lutherske Kirkeafdeling paa at give en theologisk Ethik. -- Af ikke 
ringere Betydning er H.s latinske Evangeliepostil (1561), der blev 
oplagt mangfoldige Gange i Udlandet og oversat paa Dansk, Tysk 
og Engelsk, hvad noksom vidner om, i hvilken Grad den har 
imødekommet Tidens Tarv. Det er egentlig ikke Prædikener, der 
indeholdes i Postillen, men snarere Udkast eller Dispositioner til 
saadanne, og H.s Bestræbelse gaar ud paa at tvinge Præsterne til 
alvorlig Tænkning over Texten, saa at de ligesom kunne udtømme, 
hvad der ligger i den af Lærdom og Formaning. Men ved de 
mange Delinger og Underdelinger fik det hele et temmelig 
skematisk Præg, og H. kan ikke frikjendes for ved denne saa 
overordentlig udbredte Postil at have ført ind paa en ganske vist
grundig, men tør og forstandsmæssig Textudlægning, hvorved 
Prædikenen tabte noget af det hjærtelige, som den havde haft i 
Reformationstiden. -- Et tredje vigtigt theologisk Arbejde af H. var 
hans «Pastor» (1562), en Fremstilling af alt, hvad der hører til en
evangelisk Præsts og Sjælesorgers Gjerning i Levned og Lære. Ved 
dette Skrift, der ogsaa i den nyere Tid har tildraget sig fortjent 
Opmærksomhed, har H. lagt Grunden til den saakaldte Pastoraltheologi
inden for den evangeliske Kirke. -- End videre maa
nævnes en lang Række exegetiske Arbejder over den største Del 
af det nye Testamentes Skrifter og nogle af Davids Salmer. Som 
karakteristisk for disse og andre Skrifter af H., som vi ikke her 
kunne dvæle ved, skulle vi fremhæve en besindig Klarhed forbunden 
med tiltalende Ytringer af et fromt, kristeligt Sind samt en stor 
Nidkjærhed for sædelig Tugt forbunden med en i hine Tider ikke 
almindelig Mildhed over for dogmatiske Forskjelligheder, for saa vidt 
de bevægede sig inden for den fælles Tros Grund. Først i senere 
Skrifter, da H. selv var bleven Gjenstand for haarde Angreb, ja,
for ligefrem Forfølgelse for sin Læres Skyld, finde vi en skarpere 
Polemik anvendt af ham.

En egen Plads blandt H.s Skrifter indtager hans Naturret («De 
lege naturæ»), der udkom 1562 og siden oftere. Fra den filosofiske 
Ethiks Side har man anerkjendt dette Skrift som et betydningsfuldt
Arbejde, hvis Anthropologi udmærker sig ved «rige og dybt 
indtrængende Betragtninger», og Retshistorikere nævne det som en af 
det 16. Aarhundredes mærkeligste Frembringelser og give Forfatteren 
en Plads i Naturrettens Historie som en af de Mænd, der paa en
værdig Maade have banet Vej for Hugo Grotius.

Da der i Slutningen af Christian III's Tid opstod Lærestridigheder 
i Nordtyskland, særlig angaaende den hellige Nadvere, og 
da disse Stridigheder truede med at berøre Danmark, gave Forholdene 
her Kongen Anledning til at forlange en klarende og beroligende 
Udtalelse af Kjøbenhavns Universitet. Det blev overdraget 
H. at forfatte en saadan. Dette skete 1557 i hans «Tavle om 
Herrens Nadvere», en kortfattet Fremstilling af de afvigende 
Opfattelser af dette Lærestykke med særlig Fremhævelse af den 
lutherske Lære som den rigtige. Den blev underskreven af alle
Professorerne og kan i visse Maader betragtes som et Bekjendelsesskrift 
for den danske Kirke. Her havde H. udtalt sig i Overensstemmelse 
med den augsburgske Konfession, og 27. Sept. s. A. blev han 
kreeret til Doktor i Theologien af Professor Johs. Machabæus 
i Overværelse af Kong Christian III og dennes Svigersøn Kurfyrst 
August af Sachsen samt mange andre høje Herrer.

Fra denne Tid af kan H. betragtes som Hovedet for Kjøbenhavns 
Universitet. Ved en overordentlig Flid i sin Embedsvirksomhed 
foregik han sine Medlærere med et lysende Exempel, og 
intet akademisk Anliggende af nogen Vigtighed afgjordes uden hans 
Samtykke. Han beklædte gjentagne Gange Rektorværdigheden, og 
1572 beskikkedes han tillige til Universitetets Vicekansler. Efter 
kongelig Befaling forfattede han 1569 de 25 Religionsartikler, som 
enhver Udlænding, der tog Bolig her i Riget, skulde sværge paa, 
og han var saaledes anden Gang den danske Kirkes Ordfører ved 
Affattelsen af et vigtigt Bekendelsesskrift. -- Med Hensyn til det 
lærde Skolevæsen og Ungdomsdannelsen i det hele indtog H. en 
ledende Stilling, som flere Skoleordninger og lignende Bestemmelser 
fra hin Tid vise. Kort sagt, det var ikke ufortjent, at der tillagdes 
ham Hædersnavnet «Danmarks almindelige Lærer»; thi ingen Mand 
har i højere Grad end han paatrykt Aandslivet sit Præg her
til Lands i det Tidsrum, da han uanfægtet stod i sin Kraft. Det 
mest ejendommelige i saa Henseende, ved Siden af det religiøse 
og sædelige Element, er den stærke Hævdelse af den klassiske 
Dannelses gjennemgribende Betydning -- Modersmaalet skulde
bandlyses fra Undervisningen, ja endog fra Disciplenes indbyrdes 
Samtaler i Skolen -- og derhos en Stræng Aandsgymnastik gjennem 
logisk-dialektiske Øvelser.

Som Skribent var H. utrættelig, og det ene betydningsfulde 
litterære Arbejde udkom fra hans Haand efter det andet. 1570 
udgav han «Livsens Vej, det er en vis og kristelig Undervisning 
om, hvad et Menneske skal vide, tro og gjøre, som til det evige 
Liv vil indgaa». Han ønskede Bogen betragtet som en Bekjendelse 
om «den Lærdom, han havde ført her udi Kjøbenhavns Skole og 
Kirker henved 30 Aars Tid». Imod Sædvane havde han her 
skrevet paa Dansk; men det varede ikke længe, inden Anders 
Sørensen Vedel  ved at oversætte Skriftet paa Latin gjorde det til
den lærde Verdens Fælleseje; senere blev det ogsaa oversat paa 
Tysk, Engelsk og Islandsk. H.s «Libellus de conjugio, repudio et 
divortio» (1572) udmærker sig ligesom hans andre videnskabelige 
Arbejder ved en god Ordning, stor Klarhed i Begrebsudviklingen
og et fortræffeligt Sprog. Skriftet var nærmest udarbejdet til 
Vejledning for danske og norske Kapitelsmedlemmer, der som saadanne 
skulde dømme i Ægteskabssager. I et dansk Skrift «Om Ægteskab»,
der udkom s. A. og siden ofte, behandlede H. Æmnet mere 
populært og opbyggelig. 1572 udkom end videre en gjennemset 
og samlet Folioudgave af alle H.s Kommentarer til Apostelbrevene, 
et anseligt Værk, der vidner om Forfatterens theologiske Grundighed 
og store dialektiske Klarhed.

Paa dette Tidspunkt kan man sige, at H. stod paa sit Højdepunkt, 
lige anset og æret baade hjemme og ude; og vi fejle næppe 
ved at paastaa, at naar man maaske undtager Martensen, har ingen 
dansk Theolog i den Grad som H. tildraget sig Opmærksomheden
i hele den protestantiske Verden. Men en saadan fremskudt Plads 
har sine Farer og Vanskeligheder, og H. kom da ogsaa til at 
erfare dette. Som gammel Discipel af Melanchthon var han tilbøjelig 
til at gaa lettere hen over Forskjellene mellem Lutheranerne og de 
reformerte; ja, meget i hele hans Retning drog ham nærmest til 
Calvin. Herom var der vel allerede tidligere ymtet, og H. havde 
1571 i Skriftet «Demonstratio indubitatæ veritatis de Domino Jesu»
ved sin Bestridelse af den saakaldte Ubikvitetslære vist, at han
bestemt tog Afstand fra de lutherske Ivrere. Et længere Besøg, som 
nogle sachsiske lærde af kryptokalvinistisk Retning 1572 aflagde her 
i Landet, har vistnok fremskyndet Krisen, da vi vide, at de havde 
megen Omgang med H. Nok er det, at denne 1574 i et større 
dogmatisk Skrift («Syntagma institutionum Christianarum») udtalte 
sig paa en Maade, der viste, at han hyldede den kalvinske 
Nadverlære.

Den nærmeste Følge heraf var, at Kong Frederik II, der maa være 
bleven gjort opmærksom paa denne Udtalelse, lod H. kalde 
og paalagde ham og hans Medlærere intet ydermere at disputere 
angaaende Nadveren. Her hjemme, hvor H.s Anseelse var saa 
dybt rodfæstet, og hvor han havde saa mange Venner og Disciple, 
var der næppe blevet gjort mere ved Sagen, hvis der ikke var 
kommet Klager udenlands fra. Men uheldigvis var der omtrent 
samtidig i Sachsen blevet opdaget Forsøg paa at indsmugle 
Kalvinismen i dette ellers strængt lutherske Land. Det var Mænd, 
der hidtil havde nydt den største Anseelse, og til hvis Rettroenhed 
Kurfyrsten havde sat ubegrænset Tiltro, som havde gjort dette 
Forsøg. Da de bleve dragne til Ansvar, søgte nogle af dem (til 
Dels de samme, der tidligere havde været her i Landet) at forsvare 
sig ved at vise hen til, at en Theolog af H.s Anseelse delte 
Anskuelser med dem, og derved kom de ufrivillig til at drage ham 
med i deres Fald. Kurfyrst August var nemlig ikke sen til at 
underrette sin Svoger Kong Frederik II herom og at forestille 
ham, hvor farligt det var, at en saadan Mand var offentlig Lærer 
for den akademiske Ungdom. Denne Angivelse, hvis Virkning 
skærpedes ved flere senere, meget nærgaaende Breve fra Kurfyrsten 
og dennes Hustru, den danske Konges Søster, førte til store 
Fortrædeligheder for H. 15. Juni 1575 kaldtes samtlige Professorer op
paa Kjøbenhavns Slot, hvor Rigshofmester Peder Oxe, Kansler Niels 
Kaas og Rigsraad Jørgen Rosenkrantz paa Kongens Vegne forlangte, 
at H. skulde tilbagekalde, hvad han havde skrevet om den hellige 
Nadvere. Det er øjensynligt, at Kongen og Statsmændene gjærne,
saa vidt muligt, have villet skaane den gamle berømte Lærer; thi 
Sagen trak ud over et halvt Aar, uden at der blev affattet nogen 
egentlig Tilbagekaldelse; men Kurfyrsten vedblev at trænge paa, 
og endelig befalede Kongen Professorerne at kalde H. for sig og 
lade ham affatte en latinsk Gjenkaldelse og deri forklare sig 
saaledes, at den danske Kirke kunde befries for al Mistanke for falsk 
Lærdom. H. søgte vel endnu Udflugter, men Professorerne eller
Hdog Flertallet af dem vare enige med Biskop Poul Madsen i, at 
nu maatte Tilbagekaldelsen affattes «klart og foruden Svinker». 
Hertil maatte H. efter en Del Forhandlinger da endelig ogsaa 
bekvemme sig 6. April 1576, saa tungt det end faldt ham.

Fra den Tid af var H.s Stilling pinlig og usikker, og da man 
fra Tyskland stadig søgte at gjøre ham mistænkelig for Kong 
Frederik, gjorde denne til sidst kort Proces for at befri den danske 
Kirke og Højskole for den Mistanke, som H.s fortsatte Lærervirksomhed
fremkaldte, og afsatte ham 29. Juli 1579 fra hans Professorembede 
samt befalede ham uopholdelig at forlade Kjøbenhavn og 
tage Bolig ved det Kanonikat, han siden 1557 besad i Roskilde. 
En Slags Oprejsning fik H. og hans talrige Venner dog snart efter, 
da Kongen 1580 paa den mest energiske Maade afviste den
saakaldte Konkordieformel, som de lutherske Ivrere i Tyskland vilde 
paanøde den dansk-norske Kirke.

De sidste 20 Aar af sit Liv tilbragte H. i Roskilde, vel uden 
Embede, men dog ikke ledig, sysselsat med litterære Arbejder og 
med de Forretninger, hans Stilling som residerende Kannik og i 
hans senere Aar som Domkirkeværge og Kapitlets Senior medførte. 
Endnu var han, som forhen, æret og anset af Landsmænd og 
fremmede. Bisperne anbefalede endnu jævnlig paa Landemoderne 
hans Skrifter som en fortrinlig Læsning for Præsterne, Og hans 
Venner haabede, at han snart igjen skulde vende tilbage til sin 
forrige Virksomhed ved Universitetet. Dette skete vel ikke; men 
nogen egentlig Unaade kan dog ikke siges at have hvilet paa 
ham. Regeringen sørgede ikke blot for hans sømmelige Underhold, 
men begjærede ogsaa endnu som forhen af og til hans 
Betænkning angaaende vanskelige Spørgsmaal. Professorerne sendte 
ham hvert Aar til Jul 1/2 Ame Vin til Foræring og overlode ham 
flere af det forrige St. Claræ Klosters Jorder og Haver i Roskilde 
til Brug uden Betaling eller for en moderat Leje. Fremmede 
Videnskabsmænd rejste til Roskilde for at se og tale med den 
gamle berømte Lærer. Den unge Kong Christian IV fortæller i et 
Brev fra 1591, indført i hans endnu bevarede Stilebog, om, hvorledes
han havde haft den Fornøjelse at se den berømte Dr. N. H. i 
Bispegaarden i Roskilde og at tale med ham. Og Kong Jacob VI 
af Skotland forsømte ikke, da han 1590 under sit Besøg i Danmark 
var i Roskilde, at hilse paa H. og at faa sig en theologisk Samtale
med ham.

Saa længe Frederik II levede, afholdt H. sig fra al offentlig
Forfattervirksomhed. Sine Meninger havde han nemlig ikke 
forandret, og han vovede ikke paa ny at vække Kongens Mistanke 
eller Harme, saa meget mere som han havde forpligtet sig til ikke 
at røre ved de mistænkelige Æmner. Hvad han altsaa i dette 
Tidsrum udarbejdede, maatte han henlægge i sit Bogskrin eller 
kunde dog kun betro det til en eller anden paalidelig Ven. Men 
i Udlandet optryktes hans Bøger endnu stadig, og 1586 foranstaltede 
Simon Gulart i Genf en samlet Udgave af hans ældre theologiske
Arbejder. Efter Kong Frederiks Død (1588), da H.s Ven og fordums 
Discipel Kansler Niels Kaas traadte i Spidsen for Regeringsraadet 
under Christian IV's Mindreaarighed, fik han atter friere 
Hænder og optraadte paa ny med flere Skrifter, der viste, at han 
havde bevaret sin Aandskraft, skjønt hans Syn begyndte at tage af, 
og Alderen ogsaa paa andre Maader gjorde sin Ret gjældende. 
Af hans Skrifter fra denne Tid kan nævnes: «Antidotum adversus 
pestem desperationis» (1590 og oftere), der blev oversat paa Dansk, 
Islandsk, Svensk og Tysk; en Kommentar (paa Latin) til Johannes' 
Evangelium (1590-91 i 2 Foliobind); «Tractatus de gratia universali» 
(1591 og i ny Bearbejdelse 1595). Det sidste Skrift viser, at 
medens H. bifaldt Calvins Nadverlære, adskilte han sig bestemt 
fra ham med Hensyn til Læren om Naadevalget eller Forudbestemmelsen, 
i hvilket Lærepunkt han afgjort hævdede Rigtigheden af 
den lutherske Opfattelse. Endnu kan nævnes en latinsk Udlægning 
af de 27 første af Davids Salmer, der udkom i Basel 1592.

Da Christian IV selv havde overtaget Regeringen, maa Kongen, 
som det synes, fra en eller anden Side være bleven gjort opmærksom 
paa, at det endnu ikke stod rigtig til med H.s Rettroenhed. 
I alt Fald fortælles der, at denne i Febr. 1599 blev kaldt op paa 
Kjøbenhavns Slot, hvor han maatte aflevere nogle af ham forfattede 
(utrykte) «Spørgsmaal og Svar om Alterens Sakramente». Skjønt 
det nu ikke var vanskeligt at se, at dette lille Arbejde langt
nærmere var kalvinsk end luthersk, gik man dog, som det synes, ikke 
videre i Sagen, men var billig nok til at lade den højtfortjente, 
nu næsten blinde Olding med Fred. Hans lange Vandring stundede 
ogsaa stærkt mod Enden. Paa sit Dødsleje nød han den hellige 
Nadvere, fandt Trøst ved Oplæsning af Stykker af Evangelierne
og bad til sidst den 103. Davids Salme med saa stor Kraft og 
Inderlighed, at alle omstaaende maatte forundres og opbygges 
derved. -- 23. Maj 1600 gik Dr. N. H. til Hvile, 87 Aar gammel. 
En stor Del af Sjællands Præster og de fleste af Kjøbenhavns 
Professorer fulgte ham til Graven. Sjællands Biskop, Dr. Peder Jensen 
Vinstrup, talte over ham i Roskilde Domkirke og vidnede: «Denne 
Mand har i Sandhed været et Lys for Danmark, et saare nyttigt 
Redskab for Guds Menighed, en Sir og en udmærket Prydelse for
Skolerne. Vi kunne ikke noksom takke Gud for, at han samler 
saa nyttige og heldbringende Arbejdere i sin Vingaard, og at han 
værdiges at udruste dem med saa store Helligaandens Gaver.»

H. var 3 Gange gift: 1. (14. Avg. 1547) med en Kvinde, hvis 
Navn ikke kjendes. Da hun blev sin Mand utro og hengav sig 
til et udsvævende og forargerligt Levned, maatte han lade sig skille 
fra hende. Hun var Moder til Sønnen Hans H., der slægtede 
hende paa og undertiden bragte Faderen næsten til Fortvivlelse
ved sit uordentlige Liv (s. ovfr.), og til Datteren Dorthe, der 
blev gift med Professor Claus Hammer (s. VI, 528), og hvis Søn 
var Mag. Niels H. (s. VI, 534), der voldte sin gamle Morfader Sorg 
ved sit slette Levned. Derefter var H. gift 2. med Marine Madsdatter 
(d. 7. Sept. 1582), en fortræffelig Kvinde, med hvem H. levede 
lykkelig i mange Aar, og 3. (1583) med Birgitte Lauridsdatter, der 
plejede ham kjærlig i hans Alderdom og 6 Aar efter hans Død 
ægtede fhv. Hofpræst Christen Jensen Guldager, da Kannik i
Roskilde. Af H.s 2 sidste Ægteskaber var der ingen Børn.

Ligesom H. havde store Sorger og Fortrædeligheder i sit 
Familieliv, saaledes havde han ogsaa til Tider anden meget 
krænkende Modgang, der kan tyde paa visse Mangler i hans Karakter. 
Særlig kan fremhæves det pinlige Sammenstød, han 1568 havde med 
M. Iver Bertelsen, der tidligere havde staaet ham nær (s. II, 173). 
H.s ydmygende Tilbagekaldelse af Meninger, som han dog ikke 
opgav, efterlader heller ikke det bedste Indtryk. Alt dette kan 
dog ikke fordunkle Billedet af den udmærkede Lærer. Af Ydre 
var han vel lille og uanselig, men hans Ord maa have strømmet 
fra Læberne med en sjælden Kraft og Ynde, naar denne «Danmarks
veltalende Nestor», denne «guddommelige Læremester», som 
samtidige Forfattere kalde ham, med sin besindige Klarhed talte 
saaledes om de højeste og dybeste Ting, at Mindet derom blev 
uudsletteligt for den ene Generation af Tilhørere efter den anden. 
-- Fyldigst udtrykkes maaske H.s Betydning, naar vi kalde ham
Danmarks Melanchthon; ligesom denne strakte han sin Virksomhed 
lige saa fuldt til Skolens som til Kirkens Omraade. Hvad Melanchthon 
virkede til Udbredelse af videnskabelig Sans i Tyskland og i 
videre Kredse, det virkede H. i vort Fædreland. Med Undtagelse
af Tyge Brahe var næppe nogen dansk Videnskabsmand i det 
16. Aarhundrede saa kjendt blandt fremmede som han.

J. H. Paulli, N. H.s Pastoraltheologi, 1851. 
Rørdam, Kbhvns Universitets Hist. 1537-1621 I-II.

H. F. Rørdam.



Hempel, Christian Frederik, 1814-75, Læge, 
var en Søn af Forpagter Niels H. og Dorothea f. Petersen og fødtes paa 
Sonnerupgaard ved Roskilde 14. Maj 1814. Dimitteret fra Ribe Skole 
1831 tog han Lægeexamen 1838, fungerede de følgende Aar som 
Kandidat paa Frederiks Hospital og derpaa som militær Underlæge, 
var fra 1844 i en lang Aarrække pathologisk-anatomisk Prosektor 
ved Universitetet, redigerede 1844-60 «Ugeskrift for Læger», dels
alene, dels som Medredaktør, og erholdt 1851 den medicinske 
Doktorgrad ved en interessant Afhandling om hovedløse Misfostre. 
Derpaa virkede han som Privatdocent i pathologisk Anatomi baade 
1851 og 1862-63 under Professor Sommers Sygdom, var 1853-72 
Distriktslæge paa Christianshavn samt 1853 Koleralæge, blev 1863 
Læge ved Tugt- og Forbedringshuset paa Christianshavn, fungerede 
som Overlæge ved et militært Lasaret i Kjøbenhavn under Krigen 
1864, blev s. A. adjungeret Stadslæge Hoppe og var efter dennes 
Død 1865 konstit. Stadslæge i Kjøbenhavn. Fra 1870 var han 
Medlem af Direktionen for det Classenske Litteraturselskab. Han 
døde 15. Jan. 1875. -- Baade i  sin litterære og i sin praktiske 
Virksomhed var han skattet for sine omfattende og paalidelige Indsigter,
sin Samvittighedsfuldhed og Noblesse. Hans varme Interesse for 
sit Kald gav sig ogsaa Udslag i Bestræbelser paa Sundhedsplejens 
Omraade ligesom i utrættelig Bestyrelsesvirksomhed i de danske 
Lægers Understøttelsesforeninger. -- 1845 ægtede han Ida Frederikke 
Valborg Friis, Datter af Kapitajn i det kgl. Artillerikorps, 
senere Bogholder og Justitsraad, Johan Christopher Gottholt F.

Smith og Bladt, Den danske Lægestand, 5. Udg. 
Ugeskr. f. Læger 3. R. XIX, 79 f. 
Erslew, Forf. Lex.

Jul. Petersen.



Hempel, Søren, 1775-1844, Bogtrykker og Avisudgiver,
er født 3. Jan. 1775 i Faaborg, hvor Faderen, Christian H., var Distriktskirurg 
og Postmester; Moderen hed Sophie f. Erreboe. 1793 blev 
han Student fra Odense Skole, 1796 tog han theologisk Examen,
og 1797 kjøbte han i Kompagni med den franske Emigrant J. B. 
Lindenfels Fyns Stifts Adressekontor og Bogtrykkeri i Odense, hvormed 
han forbandt en Boghandel. Han lod det imidlertid ikke 
være nok med at trykke og sælge Aviser og Bøger, han skrev selv 
flittig og kom derved i mange Pennefejder, navnlig med Christian 
Iversen, der fra 1780 havde udgivet en anden Avis i Odense. Det 
forholder sig dog næppe, som N. M. Petersen vil vide, at Fejderne 
mellem «Fyns Stiftstidende» (Hempel) og «Fyns Avis» (Iversen) vare aftalte; 
de førtes for Alvor, og det havde, som andensteds sagt, 
ikke liden Indflydelse, at Odense havde 2 Saadanne Førere og 
Organer for den offentlige Meningsytring, begge i liberal og patriotisk 
Aand. Som gammel Theolog tog H. særlig kraftig til Orde mod
Tidens pietistiske og grundtvigske Rørelser, og som Dilettant i 
Astronomien skrev han en Del astronomiske Artikler. 1813 blev 
han Forligelseskommissær og 1838 borgerlig Raadmand i Odense, 
hvorfra han 1835 blev valgt til Stænderdeputeret, i hvilken Egenskab 
han gav Møde i Roskilde 1835, 1838 og 1840. Allerede 1829 
var han bleven Kancelliraad. Hans 47aarige Fødselsdag, 3. Jan. 
1822, der faldt sammen med «Fyns Stiftstidendes» 50aarige Jubilæum 
og hans eget 25aarige Jubilæum som dens Udgiver, blev stærkt
fejret. I Bestyrelsen for Lahns Stiftelse stod han, «Borgervennen», 
som et virksomt Medlem, og ved hans Initiativ oprettedes 1841 
«Stiftelsen af 18. Sept.» for trængende Haandværksmestre og deres 
Enker. Han døde 12. Jan. 1844. -- 19. Sept. 1798 ægtede han
Frederikke Kirstine Kisbye (f. 16. Maj 1769 d. 22. Sept. 1839), Datter 
af Kateket ved St. Knuds Kirke i Odense Morten K. og Johanne 
Margrethe f. Sibbern. 

Erslew, Forf. Lex. 
C. Nyrop, Den danske Boghandels Hist. II. 
J. Lauritzen, Fyns Stiftstidendes første Aarh.

C. Nyrop.



Hemsen, Johann Tychsen, 1792-1830, Theolog, 
blev født paa Før 15. Okt. 1792. Efter at have studeret i Kjøbenhavn, 
hvor han 1817 underkastede sig den theologiske Embedsexamen, 
og i Gøttingen søgte han at opnaa Præstekald i Hertugdømmerne; 
men da det ikke lykkedes, rejste han til Gøttingen for at slaa ind 
paa den akademiske Løbebane. 1822 vandt han der den filosofiske 
Doktorgrad for en Afhandling om Filosofen Anaxagoras, og s. A. 
blev han Hjælpepræst ved Universitetskirken, siden 2. Universitetspræst
og extraordinær Professor i Theologi. Over for Bretschneiders 
Tvivl om Johannesevangeliets og Johannesbrevenes Ægthed søgte 
han (1823) at hævde disse Skrifters johanneiske Affattelse, og ved 
sin Død var han sysselsat med Udarbejdelsen af et Skrift om
Apostelen Paulus, som hans Kollega Professor Lücke udgav («Der 
Apostel Paulus, sein Leben, Wirken und seine Schriften», 1830). 1825 
modtog han den theologiske Doktorgrad. Han døde 15. Maj 1830.

Lübker u. Schröder, Schlesw.-Holst.-Lauenb. Schriftsteller-Lex. 
Alberti, Schlesw.-Holst.-Lauenb. Schriftsteller-Lex. 
Allg. Deutsche Biographie XI.

Fr. Nielsen.



Henck, Carl Ludwig Friedrich, 1789-1854, Kirurg, 
fødtes i Neu-Brandenburg og var en Skolelærersøn. Efter at have været 
i Barberlære i sin Hjemstavn kom han til Kjøbenhavn 1807, tog 
Examen ved Kirurgisk Akademi 1813, blev Reservekirurg ved 
Akademiet 1819, ved Frederiks Hospital 1821. 1826 fik han Regimentskirurgs 
Karakter og udnævntes 1827 til Lektor i Anatomi ved Akademiet. 
1832 blev han Regimentskirurg, 1838 fik han Professortitelen. 
Han var en dygtig praktisk Anatom med fremragende 
Præparationstalent og var som Lærer højt skattet af de studerende, 
hos hvilke han forstod at vække Iver og Interesse for Faget. Ved 
Akademiets Ophør trak han sig tilbage fra Lærergjerning og 
udnævntes derefter (1842) til militær Overlæge i Kjøbenhavn, i 1843 
tillige til Læge ved Stokhuset; ogsaa var han en meget beskæftiget
og skattet Læge i privat Praxis. 1849 afskedigedes han fra Militæretaten, 
og 24. April 1854 døde han. Hans Hustru var Marie f. 
Jørgensen (d. 23. Marts 1871).

Smith og Bladt, Den danske Lægestand, 4. Udg.
Hosp. Tid. V, 97.

Jul. Petersen.



Henckel, Carl Frederik Theodor, 1801-53, Lithograf,
er født 15. April 1801 i Aalborg, hvor Faderen, Premierlieutenant 
Ferdinand Ludvig H., der ligesom Moderen, Amalie Christiane 
Henriette f. Zug, var tysk af Fødsel, holdt Skole. 1814 kom han
til Kjøbenhavn for at blive Kadet, 1818 blev han Sekondlieutenant ved 
1. jyske Infanteriregiment, 1829 Premierlieutenant, men allerede 1842 
afgik han med Rang som Stabskapitajn. Han havde nemlig kastet sig
over Lithografien. 1815 havde Musikhandler C. C. Lose anlagt det 
første lithografiske Etablissement i Danmark, og det gik 1820 over 
til Staten, der drev det under Militæretaten. Officerer bleve 
benyttede som Lithografer. Paa denne Maade kom H. i Forbindelse 
med Lithografien, og 1824 fik han kongelig Understøttelse til paa 
en Rejse i Udlandet videre at uddanne sig i denne Kunst. Hjemkommen 
fra den anlagde han 1827 et Stentrykkeri i Kjøbenhavn, 
og der var nu en stadig Kappestrid mellem hans og det militære 
Etablissement, i hvilken H. langtfra trak det korteste Straa. 1831 
saa Kunstakademiet «med Fornøjelse» en Del af H. indsendte 
Arbejder, og 1838-40 udstillede han lithografiske Arbejder, paa 
Charlottenborg. I Troppesamlingen 1843 ved Liineburg blev et af ham
opfundet transportabelt lithografisk Etablissement til hurtig 
Fremstilling i stort Antal af noget skrevet eller tegnet prøvet og erkjendt 
for godt. 1848 deltog han som frivillig i den slesvigske Krig. 29. Juli
1853 afgik han ved Døden. 1827 havde han ægtet Maria Dorothea 
Schmidt (døbt i Kjøbenhavn 18. Febr. 1805, d. 5. Marts 1853), Datter 
af Møller Jens S. og Sophie Henriette f. Jacobi.

Erslew, Forf. Lex.
Weilbach, Konstnerlex.

C. Nyrop.



Henckel, Ferdinand Frederik, 1799-1855, Officer,
er født 7. April 1799 i Aalborg og Broder til ovennævnte Carl Fred. 
Theodor H. Den unge H. fik, 14 Aar gammel, Sekondlieutenants 
Udnævnelse i 3. jyske Infanteriregiment, blev her Premierlieutenant 
1824, Kapitajn 1839 (Anciennitet fra 1835) og overgik ved
Hærreduktionen 1842, særdeles godt anbefalet til Forfremmelse, til 
9. Linjebataillon, med hvilken Afdeling han i 1848 rykkede i 
Felten. I Juni s. A. udnævntes han til Major og blev ansat ved
i. Linjebataillon, hvorfra han imidlertid afgik i Slutningen af Aaret 
for at overtage Kommandoen over 1. Reservebataillon. I Spidsen 
for denne Bataillon, som han i de 2 følgende Krigsaar førte ved 
alle Lejligheder med den ham karakteriserende mandige Fasthed 
og Ro, gjorde han sit Navn berømt og da fornemmelig i det sidste 
Krigsaar i Slaget ved Isted under Katastrofen ved Øvre Stolk. Som 
bekjendt blev her Hovedstyrken af den under Schleppegrell 
fremrykkende 2. Division, hvis Avantgarde og venstre Flankedækning 
gik mod Grydeskov og Vedelspang, uformodet angreben og til Dels 
adsplittet af Insurgentbrigaden v. d. Horst. Divisionens berømte
Fører faldt under forgjæves Bestræbelser for at bringe Ligevægt i 
Kampen til Veje; Forvirringen var ubeskrivelig. Da satte H., hvis 
Bataillon stod bagest i Kolonnen, sig i Marche med Divisionens 
Reserve. Den var kun ringe, og der blev tilraadet ham ikke at 
sætte den paa Spil, men H. skal have afvist Raadet med de Ord: 
«Vi vil Guds Død frem», og inden kort Tid havde han jaget den 
over sit Held og over Situationen endnu uklare Fjende ud af Stolk, 
samlet om sig største Delen af de splittede Afdelinger, tilbageerobret 
de tabte Kanoner og gjort et stort Antal Fanger. Istedslaget var 
efter denne stolte Bedrift faktisk vundet. Under den sidste Periode 
af Felttoget 1850 blev H. med sin Bataillon afgivet til Hærens højre 
Fløj, der holdt Frederiksstad besat, og han nævnes ogsaa herfra 
med Berømmelse blandt denne Bys tapre Forsvarere. Umiddelbart 
efter at Stormen paa Frederiksstad var afslaaet, udnævntes H. til
Oberstlieutenant og blev, da Reserven i den følgende Vinter 
opløstes, og Hæren kom paa Fredsfod, Kommandør for 17. Bataillon. 
Med Krigens Ophør var dog ogsaa H.s Virksomhed saa godt som 
afsluttet. Han hjemsøgtes af svære Sygdomme, og for disse bukkede 
den kraftige Mand under paa sin «Hæders Fødselsdag», 25. Juli 
1855, i Kjøbenhavn. -- H. var gift med Augusta Sophie Caroline 
f. Rodenburg (f. 12. Jan. 1804, d. i Kjøbenhavn 3. Sept. 1888), Datter 
af Generalmajor Hans Joachim R. til Vorgaard og Constance f. Moltke.

Tidsskr. f. Krigsvæsen 1855, S. 354.

S. A. Sørensen.



Henderson, Ebenezer, 1784-1858, Theolog, 
har Betydning for Danmark ved sin Iver for Bibelselskabssagen. Han blev født 
i Nærheden af Dumferline i Skotland 17. Nov. 1784 og var Søn af 
en fattig Daglejer. De trange Kaar, i hvilke han opvoxede, tillode 
ham ikke at følge de aandelige Interesser, som optoge hans Tanker; 
men han maatte søge til forskjellige Haand værk for at friste Livet. 
1803 lykkedes det ham dog at komme ind paa et theologisk 
Seminarium i Edinburgh; her gjorde han saa hurtige Fremskridt i sin 
videnskabelige Uddannelse, at han allerede 1805 blev bestemt til 
at gaa som Missionær til Ostindien med den senere berømte 
Dr. Paterson. Rejsen gik først til Danmark; men her kom uventede 
Hindringer for Rejsens Fortsættelse, og H. blev for længere
Tid her i Landet, hvis Sprog han ualmindelig hurtig fuldkomment 
tilegnede sig. Han blev Præst for den engelske Menighed i 
Helsingør og Lærer i Engelsk ved Latinskolen sammesteds; men ved 
Krigens Udbrud 1807 drog han til Gøteborg som Agent for det 
britiske Bibelselskab og prædikede paa Dansk for de danske 

Krigsfanger der. Med særlig kongelig Tilladelse vendte han dog tilbage 
til Kjøbenhavn, hvor han gav Stødet til det danske Bibelselskabs 
Oprettelse 1814 og besørgede for det britiske Bibelselskab 5000 
islandske Bibler og et lignende Antal Nye Testamenter trykte,
hvormed han derefter rejste til Island 1814-15. Denne sin Rejse 
har han udførlig beskrevet i et Værk, som endnu har betydeligt 
Værd («Iceland, or the journal of a residence in that island 
during the years 1814 and 1815», Edinburgh 1818; 2. Udg. 1819). 
Efter sin Tilbagekomst til Kjøbenhavn gjorde han vidtstrakte Rejser 
til Rusland for Bibelsagens Fremme og vendte endelig hjem til sit 
Fædreland 1825. I 1830 blev han Professor i Theologi og østerlandske 
Sprog ved det kongregationalistiske Highbury-College ved 
London; tiltagende Svagelighed nødsagede ham til o. 1850 at
nedlægge sin Lærervirksomhed ved Højskolen, og han overtog 1852 
Stillingen som independistisk Præst ved et Kapel i Mortlake i 
Nærheden af London. Her døde han 17. Maj 1858, almindelig 
anerkjendt som fremragende Forsker i de semitiske Sprog. Fra 
Kjøbenhavns Universitet havde han 1840 modtaget Æresdiplom som
Dr. theol. I Fyrrerne besøgte han gjentagne Gange Danmark.

Thulia S. Henderson (hans Datter), Memoir of E. H., Lond. 1859. 
Herzog, Real-Encyklopädie f. protest. Theol. u. Kirche, 2. Aufl., XVIII, 68 ff. 
J. Møller, Theol. Bibl. XVI, 146 ff. 
F. Hammerich, Et Levnetsløb I, 88 f. 95 f. 327 f. 
Erslew, Forf. Lex.

A. Jantzen.



Hendriksen, Rasmus Frederik, f. 1847, Xylograf. 
Han er født 11. Avg. 1847 i Kjøbenhavn, hvor Faderen, Rasmus H., var 
Bud i Ministerierne (senere Værtshusholder); Moderen hed 
Frederikke f. Nielsen. Efter i 4 Aar at have lært i «Illustreret Tidendes» 
xylografiske Atelier besøgte han 1863-66 Kunstakademiet og 
opholdt sig derefter 2 Aar i Udlandet, navnlig i England, hvorpaa 
han 1870 i Kjøbenhavn aabnede et selvstændigt xylografisk Atelier. 
Der er fra dette udgaaet en Række dygtige Træsnit og (fra 1884) 
fotografiske Ætsninger, i det han i dette Aar under et Ophold hos
det bekjendte Firma Angerer & Gøschl i Wien tilegnede sig dettes 
fotokemigrafiske Methode. Men H. ønskede i mere omfattende 
Grad at faa Indflydelse paa det danske Boghaandværks Udvikling. 
Han stiftede derfor det illustrerede Ugeblad «Ude og hjemme» 
(1877-84), som han selv redigerede til 1880 og derpaa sammen 
med O. Borchsenius (II, 512). Det har bragt fortrinlige Træsnit 
efter danske Kunstneres Billeder. Endnu større Betydning vil dog 
den af ham 1888 stiftede «Forening for Boghaandværk» faa, der 
virker ved Forevisninger og Foredrag og i 1893 har aabnet en
Skole for Boghaandværk. Det er selvfølgeligt, at H. som Foreningens 
Formand har væsentlig Indflydelse paa den Form, hvori dens 
fortræffelige Aarsskrift udgaar, men han virker ogsaa andensteds i samme
Retning, saaledes siden 1883 i Foreningen «Fremtiden», og den i 
Begyndelsen af 1891 i «Industriforeningen i Kjøbenhavn» afholdte 
internationale Bogudstilling var i væsentlig Grad hans Værk. Fra 
1881-90 udgav han en illustreret Katalog over de aarlige 
Kunstudstillinger paa Charlottenborg. Med aldrig svigtende Interesse er 
han med sit solide Kjendskab, skarpe Blik og fine
Smag altid virksom for, hvad der kan gavne dansk
Boghaandværk; i «Tidsskrift for Kunstindustri»
har han behandlet flere herhen hørende Æmner. Fra
1881-86 var han Medlem af Kunstforeningens Bestyrelse
og siden 1891 er han Medlem af Bestyrelsen for det
danske Kunstindustrimusæum. -- 30. April 1872 ægtede
han Therese Margrethe Degen (f. 26. Febr. 1848 d.
6. Avg. 1873), Datter af Musiker D. og Caroline
f. Nielsen, og 20. Dec. 1876 Holga Albertha Paulli
(f. 18. Marts 1845), Datter af Kapelmester 
Simon Holger P. og Nielsine Albertha f. Schouw.

Weilbach, Konstnerlex.

C. Nyrop.



Henius, Isidor, 1820-1901, Industridrivende. 
H. er født 25. Dec. 1820 i Thorn (Vestpreussen). Hans Forældre
vare Guldtrækker M. H. og Friedrika f. Cohen. I
sit 18. Aar udvandrede han og kom til Aarhus, hvor
han fik Plads hos en Brændevinsbrænder. Siden
den Tid har han opholdt sig i Danmark og har
for Udviklingen af en enkelt Side af den danske
Industri, nemlig Spritfabrikationen, haft en ikke
ringe Betydning. Efter nogle Maaneders Ophold i Aarhus
var han i forskjellige Byer beskæftiget med Anlæg og
Rekonstruktion af Brænderier. Siden 1841 har han været
bosat i Aalborg, hvor han 1845 oprettede «Aalborg
privilegerede Sirup- og Spritfabrik». Sammen med
en anden Fabrik, som han havde kjøbt, gik den 1872
over til et Aktieselskab, som han bestyrede, indtil
det 1881 sammensluttedes med Selskabet «de danske
Spritfabrikker», til hvis Bestyrelse H. ogsaa var
knyttet indtil 1891. Ved Siden heraf har han drevet
anden industriel Virksomhed, i det han 1873 erhvervede
Aalborg Dampmølle, der imidlertid 1881 overgik til et
Aktieselskab, i hvis Bestyrelse H. er Formand. 1884
kjøbte han Ejendommen Sohngaardsholm ved Aalborg og
beskæftigede sig derefter i nogle Aar med Driften af
denne Ejendom, som han imidlertid senere har solgt
til en Cementfabrik. Han var fra 1870-76 Medlem
af Aalborg Byraad og har senere været gjenvalgt,
men maatte fratræde paa Grund af Fraflytning fra
Byen. H. er gift med Emilie f. Wasserzug, Datter af
Kornhandler W. H. døde 27. Jan. 1901.

E. Meyer.



Henneberg, Hans Christian, 1826-93, Xylograf,
er født 7. Sept. 1826 i Kjøbenhavn og er Søn af
Arbejdsmand (senere Spækhøker) Svend H. og Magdalene
Hansdatter. Efter sin Konfirmation kom han i Lære
hos Xylograf Flinch (V, 207) og var hos ham 
i 5 Aar, samtidig med at han besøgte Kunstakademiet. Med den 
Reiersenske Fonds Hjælp kom han til Tyskland (1847-49), hvor 
han uddannede sig i Dresden og München. I den sidste By 
deltog han bl. a. i Udskæringen af Billederne til en Jugend-Kalender 
med Tegninger af Lorens Frølich. Her hjemme har han leveret 
Billeder til Holsts «Felttogene», Fabricius' Danmarkshistorie osv. Fra 
1862-84 virkede han ogsaa som Fotograf, og 1866 opfandt han en 
hurtig meget benyttet Methode, hvorved den paagjældende 
Kunstnertegning, der skulde skæres i Træ, direkte kunde overføres paa 
Træstokken, hvad der var et væsentligt Fremskridt. Paa den
nordiske Udstilling i Stockholm 1866 fik han Medaille for sine Træsnit. 
-- H., som 9. Nov. 1854 ægtede Anna Dorothea Severine Drejer 
(f. 18. Juli 1829), Datter af Handelsagent Carl Peder Christian D., 
døde 9. Maj 1893.

Weilbach, Konstnerlex.
Industriforen.s Maanedsskr. 1866.

C. Nyrop.



Hennings, August Adolph Friedrich, 1746-1826, civil Embedsmand og Forfatter, tilhørte en gammel Ditmarskerslægt. Han 
fødtes 19. Juli 1746 i Pinneberg, fik af sin Fader, Amtsforvalter og 
siden Etatsraad Martin Nicolai H., den omhyggeligste Opdragelse,
besøgte i 2 Aar Gymnasiet i Altona, tog Afsked der fra med en 
offentlig forsvaret latinsk Afhandling om de danskes ældste Love 
og Sædvaner (1763), drog saa til Gøttingen, hvor han erhvervede 
sig en grundig juridisk og kameralistisk Fagdannelse og, i Marts
1766, kreeredes til Dr. Juris, af den berømte Putter, der gav hans 
Talent, Flid og fine Sæder et glimrende Vidnesbyrd.

Inden H. forlod Universitetet havde Rousseaus Bøger sat Ild 
i hans Blod og givet hans Aand en halv sværmende, halv revolutionær 
Retning. Vendt tilbage til Pinneberg tilbragte han et langt, 
ufrivilligt Otium med ørkesløse Grublerier under Læsning af
Oldtidens og Samtidens Filosofer og Digtere. 1768 gik han til Kjøbenhavn, 
følgende en Indbydelse fra den jævnaldrende Baron Ernst 
Schimmelmann. Forholdet førte snart til et enthousiastisk Forbund, 
der i H.s Øjne var bestemt til at sikre Kontrahenterne en stor
Fremtid som Statens Reformatorer. Foreløbig maatte han dog 
overlade Struensee og hans Venner Affærerne og nøjes med 
Tilskuerrollen. I Maj 1770 var H. paa en Hofmaskerade bleven 
hemmeligt Vidne til Livlægens Forhold til Dronningen. Han 
røbede strax Opdagelsen for Skatmesteren, den ældre Schimmelmann, 
der foretrak at fjærne Angiveren. H. maatte ufortøvet gaa til 
Antvorskov som kgl. Landmaaler. Han deserterede i Sept. og 
rejste til Holsten for at drage Schimmelmann ind i en med dennes 
Søn spunden Intrige imod Usurpatoren. Forsøget glippede, og H. 
blev ved sin Faders pludselige Død (26. Okt. 1770) for en Tid 
revet ud af sine Illusioner og tvungen til at søge Struensee -- sin 
tidligere Læge -- om en Stilling. I Juni 1771 blev han Arkivar 
ved det tyske Kammer. Efter Katastrofen 17. Jan. gik han i Nov. 
1772 som Legationssekretær til Berlin, hvor han som Agent for 
Ernst Schimmelmann og medsammensvorne søgte at virke for Planen 
til den forviste Dronnings Rehabilitation ved hemmelige, frugtesløse 
Forhandlinger med den engelske Gesandt Harris. Under sit 
2aarige Ophold i Berlin levede H. i fortrolig Omgang med den 
som Menneske og Filosof beundrede Moses Mendelssohn, med 
hvem han siden vedligeholdt en levende Forbindelse. Sin Beundring 
for Filosofen paa Tronen nedlagde H. i et utrykt Skrift om 
Frederik II's Geni og Statskunst. I Sommeren 1775 gik han som 
Chargé d'affaires til Dresden. Denne Bys Billedgalleri vakte hans 
Interesse for Kunsten, som han nu under Omgang med betydelige 
Kunstnere og egne Forsøg ivrig studerede. Han forsømte heller 
ikke at sætte sig ind i den sachsiske Industris Tilstand og glemte 
ikke Adam Smith over Winckelmann. 

I Okt. 1776 forlod H. Dresden og Diplomatien, vendte tilbage 
til Kjøbenhavn og traadte fra Nytaar 1777 ind i det af Ernst 
Schimmelmann overtagne Kommercekollegium som Kommitteret for
de tyske, udenlandske og Konsulatssagerne, i det han tillige fik 
Tilsynet med Generalmagasinet og det kjøbenhavnske Fabrikvæsen. 
Med Hovedet fuldt af Reformplaner begyndte den energiske, men 
af utaalmodig Ærgjerrighed betagne unge Mand Samarbejdet med
Ungdomsvennen, men fandt sig snart utilfredsstillet ved den stærkt 
begrænsede Indflydelse, som kunde indrømmes ham inden for den 
anviste Virkekreds. Han søgte da at virke gjennem Litteraturen 
og udgav i 1778 bl. a. det smukke lille Arbejde: «Essai sur les arts
et sur leurs progrés en Dannemarc». Samme Aar gav en Embedsrejse 
til Stockholm ham Lejlighed til at samle Materiale til et (tabt?) 
Skrift om Sveriges Handel og Industri. Udnævnt til Etatsraad i 
1779 sendtes han til Jylland for der at undersøge Industriens og 
Husflidens Tilstand og skilte sig med Ære fra dette Hverv (jvfr. 
hans i 1786 udgivne «Oekonomische Bemerkungen einer Reise in 
Jutland»). Ved Hjemkomsten udgav H. det opsigtvækkende Skrift 
«Olavides», hvori han -- i tyske Hexametre -- udgød sin Harme 
over den grusomme Kjætterdom, der nylig havde ramt denne 
spanske Fremskridtsmand, og i et Par tilføjede Prosastykker («Ueber 
Duldung und Vorurtheile») slog til Lyd for Tænkefriheden. Denne 
Bog fik strax en haansk og bitter Anmelder i Dr. theol. Schønheyder,
der benyttede sin Stilling som Hofpræst til paa høje Steder 
at fremstille Forfatteren som en maskeret Religionsfjende, hvis 
Afsættelse maatte tilraades. Men Guldberg holdt sin Haand over 
Kjætteren, som ved sin patriotiske Iver havde vundet Magthaverens 
Yndest og gjennem en flittig Brevvexling havde forstaaet at befæste 
sig i den. H. blev da ikke sine Angribere Svar skyldig, men gik 
Theologen og hans filosofiske Sekundant, Professor Lars Smith, 
tappert paa Klingen i et Par hvasse Stridsskrifter. Imidlertid havde
en heftig Forelskelse givet H.s Stemning en blidere Vending. Han 
forlod Krigsstien, sluttede en Slags Fred med sine Modstandere, 
holdt i Okt. 1780 Bryllup med sin udkaarede, Gehejmeraad Fr. 
Krabbes 19aarige Datter Eleonora, og opnaaede et halvt Aar efter 
Udnævnelse som Deputeret i Kommercekollegiet. H. higede 
bestandig videre. «Min Aand var saa urolig,» tilstod han selv, «at 
alt, hvad Skæbnen bragte, stedse vilde have forekommet mig som 
intet, saa længe den ikke havde bragt alt.» Dette «alt» var for 
H. at naa til Magten ved Ernst Schimmelmanns Side. Skatmesterens 
Død (Febr. 1782) syntes et Øjeblik at begunstige H.s Planer, men 
førte kun til et Brud mellem Guldberg og Schimmelmann jun.; paa 
samme Tid var denne ved sit andet Ægteskab kommen i nye 
Ledebaand, der fjærnede ham fra H., hvis stolte Hensynsløshed 
ofte var falden ham besværlig. H. drog sig saaret tilbage fra 
Vennen, fordybede sig i Studier og forberedte en Række større 
Arbejder, deriblandt en Englandshistorie (udg. 1783), et Værk over 
Ostindien i 3 Bind (1784-86), en Nationaløkonomi (1785) osv.,
medens han vedblev at søge Støtte hos Guldberg. I 1784 havde 
han faaet Kammerherrenøglen og et kgl. Brev paa den første ledige 
Gesandtpost, da Hofrevolutionen 14. April drog ham med i 
Guldbergs Fald. Schimmelmann opofrede sin gamle Ven for Svogeren 
J. L. Reventlow, der skulde indtræde i Kommercekollegiet som 
Deputeret foran H. Da denne ikke vilde lade sig degradere,
maatte han fortrække. Sin Gage beholdt han, men i Steden for 
den lovede Gesandtpost fik han Rejsepas som Kommerceintendant 
i Hertugdømmerne, en Stilling, som ikke betød andet end Forvisning.

Dette Slag gjorde en brat Ende paa H.s lange Storhedsdrøm 
og forbitrede for stedse hans Liv, som han fra nu af betragtede 
som forfejlet. I Avg. 1784 forlod han Kjøbenhavn og levede -- 
efter et Ophold i Altona -- et Par Aar i den stille Stad Slesvig, 
lige ivrig sysselsat som Gartner og Skribent. Til Prams og Rahbeks 
«Minerva» leverede han mange Bidrag, hvoraf nogle optoges 
i hans i 1787 udgivne «Kleine ökonomische und kameralistische 
Schriften», I-II. I Marts 1787 udnævntes H. til Amtmand i Pløen 
og Ahrensbøk og residerede derefter som myndig og nidkjær 
Embedsmand paa det skjønt beliggende Pløener Slot i 20 Aar. 
I denne af politisk Gjæring og aandelige Brydninger bevægede
Periode var H. stærkt paa Færde. Hans Pen var i stadig 
Bevægelse og vakte hyppig Anstød. Det af ham i 1792-93 redigerede 
Tidsskrift «Schleswigsches Journal» opbragte de tyske Kredsfyrster, 
der fik dets Trykning og Salg forbudt i Holsten. Strax stiftede H. 
et nyt Organ, Maanedsskriftet «Genius der Zeit», som Digteren 
Claudius ved dets første Fremkomst søgte at mistænkeliggjøre 
over for Regeringen (jvfr. H.s Skrift «Asmus», 1798), men som dog 
i sin 9aarige Levetid (1794-1802) vandt ikke ringe Tilslutning og 
Opmærksomhed, navnlig paa det politiske Omraade, hvor H. indtog 
et fast Stade som liberal Monarkist. Lafayette, der under sit 
lange Ophold i Holsten var kommen i nært Forhold til H., nævner
ham i sine Memoirer «homme d'un talent litéraire et d'un caractére 
très-distingués». I æsthetisk Henseende var H. ikke ret fulgt med 
Tiden. Da han dristede sig til at angribe Goethe, hævnede denne
sig ved at indføre H. som «ci-de-vant Genius der Zeit» i sin 
«Faust» (Walpurgisnachtstraum). Ved sit Skrift «Ueber Adelsgeist 
und Aristokratismus» (1792) havde H. paadraget sig en anonym 
Udfordring af den norske General Mansbach. H. foretrak at
afgjøre Mellemværendet i et nyt Skrift («Meine Duellgeschichte», 1795), 
men fik derved en anden General, Grev Goltz, paa Halsen. Dennes 
Kartel var ledsaget af Trusler, der bragte H. til at paakalde
Regeringens og Domstolenes Beskyttelse; den nægtedes ham i unaadige 
Udtryk, men det store Publikums Dom var H. gunstig. Grevinde 
Schimmelmann viste ved denne Lejlighed H. sit i Aarenes Løb 
forandrede Sindelag og bidrog ved sine venskabelige Breve til paa 
ny at knytte det Venskabsbaand, som hun fordum havde klippet 
over. Da H. i Aaret 1802 efter 16 Aars Fraværelse tilbragte et 
Fjerdingaar i Kjøbenhavn, optagen af at iagttage Forhold og 
Tilstande -- smaat og stort --, men paa samme Tid opfyldt af 
Fortidens levende Erindring, fandt han paa Sølyst hjærtelig Modtagelse 
og venlig Forstaaelse. Tanken om H.s mulige Ansættelse
i Hovedstaden drøftedes endog mellem Vennerne. Men
derved blev det. Først i 1807 opnaaede H. en
Forflyttelse ved Udnævnelsen til Administrator over
Grevskabet Rantzau. Det nye, anselige Embede bragte
ham ikke den søgte Rolighed, men aarelange bitre
Stridigheder og en tiltagende Forstemthed, som hverken
hans lykkelige Familieliv eller Fordybelsen i Studier
og litterære Sysler kunde besejre. Men han holdt
Hovedet oppe, røgtede samvittighedsfuldt sit Embede
til det sidste og udgav Skrifter og Afhandlinger endnu
i sit sidste Leveaar. 17. Maj 1826 sov han stille og
fredelig hen.

Worm, Lex. ov. lærde Mænd. 
N. M. Petersen, Den dsk. Lit. Hist. V, 2. 
Allg. Deutsche Biographie XI. 
Thaarup, Fædrenelandsk Nekrolog 1821-26. 
Museum 1891. 
Rahbeks Erindringer II, 145 f. III, 38. 
Baden, Christ. VII's Regjerings Aarbog. 
J. K. Høst, Clio I,2. 
Regeringsskiftet 1784. 
K. A. Bottiger, Literar. Zustände u. Zeitgenossen, Lpz. 1838, II, 66 ff. 
F. Wehl, Hamburgs Literaturleben im 18. Jahrh., Lpz. 1856. 
W. Herbst, Joh. Heinr. Voss, Lpz. 1874, II. 
Rists Lebenserinnerungen I, 27 f. II, 21. 337 f.

J. Bloch.



Hennings, Betty Mathilde, f. 1850, Skuespillerinde. 
I en Alder af ikke mere end 7 1/2 Aar kom den lille Betty
Schnell, født i Kjøbenhavn 26. Okt. 1850, Datter
af Restavratør Stig S. og Sophie Regine Dorothea
f. Schmidt, paa det kgl. Theaters Danseskole,
hvor hun blev betroet til Brodersens omhyggelige
Vejledning. Med en sjælden Energi tog den lille Pige
fat paa sin Gjerning, og inden der var hengaaet ret
lang Tid, havde hun tiltrukket sig Bournonvilles
Opmærksomhed, saa at hun blev benyttet i mindre
Partier i Balletten. Den Bournonvilleske Dressur var
Stræng, men man lærte noget af ham. Hans flittige og
opvakte Elev gjorde da ogsaa udmærkede Fremskridt,
i Sommeren tog han hende og hendes jævnaldrende,
Anna Scholl, ud til sig paa Fredensborg, hvor han
yderligere underviste dem, og under et saadant
Sommerophold var det, at han lovede B. S. en
Fødselsdagsgave. Gaven bestod i Astrids Parti i
Balletten «Valdemar», og denne betydelige mimiske
Rolle fik den unge Pige da Lov til at udføre første
Gang paa det kgl. Theater 21. Nov. 1866, altsaa i en
Alder af 16 Aar. Hun gjorde stor Lykke. Det var ikke
blot hendes yndefulde Dans, man med rette beundrede,
men man grebes af den Intelligens og den dybe Følelse,
som aabenbarede sig paa ethvert Punkt i hendes mimiske
Spil, og fra denne Aften tvivlede Bournonville ikke
om, at han i hende havde fundet den Primadonna, han
siden Juliette Prices Afgang forgjæves havde sukket
efter. Der er vel heller ingen Tvivl 
om, at B. S. vilde have kunnet opfylde alle de
Forventninger, den geniale «Mester» satte til hende,
saafremt der ikke havde stillet sig to Hindringer
i Vejen. For det første var der hos hende -- som
Tilfældet saa ofte er med Balletskolens Børn -- en
ubestemt Trang til at forlade denne Kunstretning for
at hellige sig det reciterende Skuespil, og for det
andet tydede hele hendes spinkle og fine Skikkelse
paa, at hun næppe i Længden vilde kunne udholde
de legemlige Anstrængelser, en Balletdanserindes
Virksomhed udkræver.

Nok er det, at hun kom ind under Høedts Vejledning,
og her gik hun i en Skole, der havde de allerbedste
Resultater for hende. Den udmærkede Lærer lod sin
Elev vandre fremad med langsomme, men sikre Skridt,
han vilde ikke have hende paa Scenen, forinden
hun var moden dertil, men da saa Øjeblikket kom,
og da hun 13. Dec. 1870 debuterede som Rose (Agnes)
i «Fruentimmerskolen», blev det en sand Triumf saa vel
for hende som for hendes Lærer. Man saa øjeblikkelig,
at det var et betydeligt og ejendommeligt Talent, man
her havde for sig. Den sarte og elegante Skikkelse var
i et og alt som skabt for Ingenuen; til det tydelige,
velklingende og fortrinlig skolede Organ kom et
ædeltformet, skjønt Ansigt, i hvilket der straalede
to Øjne saa rene og uskyldige, som Fantasien kunde
udmale sig dem, og bag al den Blidhed og Elskelighed,
der lagde sig for Dagen i Miner og Blikke, havde man
ligesom en Anelse om et betydeligt Fond af Vilje
og Energi. Derfor blev ogsaa paa det kgl. Theater
B. S. Typen paa en Ingenue, og sine sjældne Evner
i denne Retning fik hun yderligere Lejlighed til
at vise, bl. a. som Jeanne i «Lady Tartuffe»,
en Rolle, der under hendes Behandling blev noget
af det skjønneste og i al sin Naturlighed mest
virkningsfulde, den danske sceniske Kunst i denne
Retning har at opvise.

Hun blev 25. Juli 1877 gift med Indehaveren
af Kgl. dansk Hofmusikhandel, Cand. polit. Henrik
Hennings (f. 16. Okt. 1848). Fru H. har siden
den Tid hævdet Pladsen som den første af det
kgl. Theaters Kunstnerinder. Der kan nævnes adskillige
Skuespillerinder, som her hjemme muligvis have siddet
inde med større sceniske Evner, men ikkun yderst
faa af dem have forstaaet som Fru H. at benytte
Evnerne paa den rette Maade. Det er egentlig ikke
ved Storslaaethed i Følelserne eller ved Styrke i
Lidenskaben, at Fru H. har udmærket sig. Hun har
aldrig været i Stand til med Voldsomhed at rive
Tilskuerne med sig, men hun har begejstret dem
og betaget dem ved den Intelligens, der bestandig har været 
udbredt over hendes Spil. Med sin skarpt udviklede Forstand og 
sin rige Fantasi har hun fordybet sig i de Personligheder, hun 
skulde fremstille, levet sig ind i dem og sammen med dem,
saaledes at hun til sidst saa at sige gik helt op i dem, og deri ligger 
da til Dels ogsaa Hemmeligheden ved, at hendes Spil altid har 
gjort og gjør et saa paalideligt, saa stærkt og saa varigt Indtryk. 
Som man kan tænke sig, blev Fru H. ikke længe staaende ved 
ene og alene at være Ingenue; hun er ganske vist endnu den Dag 
i Dag uopnaaet paa dette Felt, men der var andre Omraader, som 
fristede hende, og da Opgaverne tilbøde sig, lod hun dem ikke
ligge, hvorimod hun greb til med den Energi, der er hende medfødt, 
og i Karakterskuespillet skabte en Række Roller, som for 
bestandig ville bevare hendes Navn. Tragisk Skuespillerinde i 
Ordets egentligste Forstand har Fru H. aldrig været, og hvor meget 
fortjenstfuldt hun har ydet ogsaa paa dette Omraade, har det dog 
aldrig været her, hun har fejret sine bedste Triumfer. Oehlenschlägers
«Yrsa» og Schillers «Maria Stuart» vare ypperlig tænkte 
og smukt følte Præstationer, men fattedes det storslaaede, der skal 
sætte det sidste Stempel paa Spillet i Tragedien. Karakterskuespillet 
er derimod som sagt hendes sande Felt, og huh er da atter her i 
forreste Række en moderne Skuespillerinde i Ordets bedste Forstand. 
Henrik Ibsen har vist aldrig haft nogen Fortolkerinde som Fru H., 
og fuldt berettiget er det, at hun har vundet Berømmelse vidt ud 
over vort Lands Grænser ved sit Spil, f. Ex. som Nora i «Et 
Dukkehjem». Men har Ibsen hende meget at takke for, skylder 
ogsaa hun ham Tak for de Opgaver, han har budt hende. Det 
er et omfattende og meget vexlende Repertoire, hun har haft i de 
forløbne Aar, og overalt er hun naturligvis ikke naaet lige højt. 
Men det maa siges til hendes Berømmelse, at hvor hun end har 
spillet en Rolle, der maatte synes hende ikke at svare til hendes 
kunstneriske Naturel, der har hun aldrig ladet sig forlede til at 
jaske den af eller spille udelukkende paa den Virtuositet, som 
Aarene have udviklet hos hende til saa høj en Grad, og end 
mindre til at sænke Niveauet for at blive i Samklang med Rollen. 
Langt snarere har hun da -- hvorpaa der ogsaa kunde anføres 
Beviser, f. Ex. Anna Hjelm i «Kong Midas» -- hævet Rollen op
til sig og skabt noget større, noget smukkere end det, Forfatteren 
havde tænkt sig eller evnet. 

Blandt de vigtigste Roller, Fru H. har udført, kan nævnes: 
1871 Agnete i «Elverhøj», Petrine i «Den eneste Fejl»; 1872 Antonie 
i «Sparekassen», Amanda i «Amanda»; 1873 Zoë i «Kammeraterne»; 
1874 Lotte i «Amors Genistreger»; 1875 Signe i «En Fallit»; 1876
Selma i «De unges Forbund», Jeanne i «Lady Tartuife»; 1877 
Therese i «Ferréol», Eugenie i «Skikkelige Folk»; 1878 Diane de 
Saintrailles i «Marquis de Villemer»; 1879 Antoinette i «Gnisten», 
Nora i «Et Dukkehjem»; 1880 Hero i «Stor Staahej for ingen Ting», 
Nanna Lindow i «Lindows Børn»; 1881 Cæcilie i «Umyndige i 
Kjærlighed »; 1882 Suzanne i «Hvor man kjeder sig», Fru Thora 
Barring i «Puppe og Sommerfugl». 1884 Karen Vahl i «En Skandale», 
Ophelia i «Hamlet»; 1885 Hedevig i «Vildanden», Claire i 
«Fabrikanten», Karen i «Geografi og Kjærlighed»; 1886 Frøkenen 
i «Tilfældigheder», den gamle Dame i «I Stiftelsen», Fru Laura 
Friedemann i «Tre Par»; 1887 Prinsessen i «Der var en Gang --»;
1888 Beatrice i «Dante», Bodil i «Frøken Bodil og hendes Broder»;
1889 Grethe i «Broder Rus», Ingeborg i «Dronning Margareta», 
Grisola i «Pottemager Walter»; 1890 Fru Anna Hjelm i «Kong 
Midas», Karen i «Det nye System »; 1891 Fru Hedda Tesmann i 
«Hedda Gabler», Margarethe i «Faust»; 1892 Signe i «Hagbarth 
og Signe», Emily i «Den kjære Familie», Maria Stuart i «Maria 
Stuart»; 1893 Hilde Wangel i «Bygmester Solness», Regisse i «Svend 
Dyrings Hus». -- Fru H. har oftere givet Gjæsteforestillinger i Norge og Sverige.

Edgar Collin.



Hennings, Simon, 1608-61, Præst, 
fødtes i Bergen, hvor Faderen, Ambrosius H., en Lybekker, var Præst ved den tyske 
St. Mortens Kirke. 1627 drog han til Universitetet i Rostock, tog 
her 1631 Magistergraden og blev 1632 kaldet som Kapellan til 
St. Petri tyske Kirke i Kjøbenhavn. I denne Stilling vandt han 
stor Yndest hos sin Menighed og skal ogsaa have været velset 
ved Hove. Han siges at have været Hofprædikant hos den svenske 
Enkedronning Maria Eleonora, medens hun opholdt sig her i 
Landet, og han var Corfits Ulfeldts Skriftefader. Som saadan blev han 
1651 indviklet i Dina Winhovers' Sag (s. IV, 268), i det han bl. a. 
mistænktes for at have døbt og begravet et Barn, som Dina havde 
født, og som hun angav Ulfeldt at være Fader til. Paa Grund af 
sin formløse og udfordrende Optræden under Processen samt paa 
Grund af nogle ældre Ankeposter, som ved samme Lejlighed fremdroges, 
blev han først suspenderet og derefter afsat fra sit Embede. 
I Avg. 1651 forlod han Danmark og drog med sin Familie til 
Rostock, men paa Ulfeldts Opfordring flyttede han
snart efter til Stralsund for at være Præst hos sin
gamle Velynder. Ogsaa efter at Ulfeldt 1652 var rejst
til Stockholm, blev H. i Stralsund for at tage Vare
paa hans Børn, men senere (1654) drog han dog selv
til Stockholm og blev 1655 af Carl Gustav ansat som
Tredjepræst ved Domkirken i Bremen, i hvilken Stilling
han døde 1661. Under Opholdet i Stralsund oversatte
han Ulfeldts «Æresforsvar» paa Tysk.

Kort oc Sandferdig Beretning [om Dinas Sag]. 
Sperlings Selvbiografi, passim. 
S. Birket Smith, Leon. Christinas Historie I. 
H. W. Rotermund, Lex. aller Gelehrten, die in Bremen gelebt haben, I. 
Worm, Lex. ov. lærde Mænd. 
Allg. Deutsche Biographie XI.

S. Birket Smith.



Hennings, Carsten Wilhelm Heinrich.,1716-94, Kirurg, 
blev født i Glückstadt 27. Juli 1716 og var en Søn af Kjøbmand
Wilhelm H. og Anna Marie f. Titken. 15 Aar gammel
sendtes han til sin Morbroder, en Læge i Bremen, for
at uddannes, men da denne opdagede særlige kirurgiske
Anlæg hos ham, satte han ham 1733 i Lære hos en
Amtsmester Hannemann i Gluckstadt. 1736 udskreves han
som Svend, drog til Lybek, hvor han konditionerede
nogen Tid, og der fra 1738 til Kjøbenhavn, hvor han
fortsatte sit kirurgiske Studium ved Kollegier hos
Krüger sen. og jun., ligesom ogsaa hos Detharding
og Buchwald; ligeledes gik han forskjellige Kirurger
til Haande i deres Praxis og tilegnede sig derved
Kjendskab ogsaa til medicinske Sygdomme. 1739 blev
han vanskelig stillet ved sin Moders Død og sin
Sindssvage Faders daarlige Kaar, men fik snart en
Kondition hos en Amtsmester, hos hvem han forblev til
1743, da han modtog Ansættelse som Obermester paa en
kgl. Fregat. Efter Hjemkomsten fra et Togt fik han
Plads hos en Regimentsfeltskær, efter hvis Død han
fremdeles passede Forretningerne, indtil han igjen kom
ud paa et Togt som Obermester. 1746 blev han Pensionær
(Reservekirurg) ved det anatomisk-kirurgiske Theater,
tog i 1747 anatomisk, 1748 kirurgisk Examen, begge
med Berømmelse, fortsatte derefter paa egen Haand sin
Uddannelse ved Studium af de fornemste medicinske
Forfattere, særlig Boerhaave og Fr. Hoffmann, og
forestod, som han oplyser, alene Undervisningen ved
Theatret lige til 1752. Dog gjorde han i denne Tid
gjentagne Rejser med Orlogsskibe som Obermester,
saaledes i 1749 med Fregatten « ldenborg», der
førte Kongen fra Fladstrand til Norge. 1752 udnævntes
han til Regimentsfeltskær ved norske Livregiment og
fik snart en anselig Praxis, navnlig efter at han
med Glans 
havde helbredet en Danser ved Operatheatret, hvis Sygdom andre 
Kirurger havde behandlet fejlagtig.

Ogsaa Kongen blev ham nu meget bevaagen og tilbød ham 
1755 et Rejsestipendium, som han med Glæde modtog. I den 
extraordinær Afsending Grev Wedel-Friis' Følge og antagen som 
dennes Huslæge med frit Logi og Underhold i Lægeløn drog han 
nu til Paris, hvor han i 2 Aar studerede hos den gamle J. B. 
Winsløw og forskjellige ansete franske Kirurger. Frederik V 
bevarede sin Interesse for ham og skaffede ham, skjønt Protestant,
en anselig «poste d'honneur», en Ansættelse som Overkirurg ved 
den franske Armé, efter at han havde underkastet sig et fransk 
Tentamen. Efter Slaget ved Hastenbeck (1757) fik han Ledelsen 
af et Lasaret i Hameln og havde her en meget vanskelig Stilling 
paa Grund af Lasarettets yderlig slette Tilstand. Efter at han selv 
under sin Funktion havde paadraget sig en alvorlig Sygdom, fik 
han sin Afsked fra Posten og drog 1758 til Leiden, hvor han 
fortsatte sine Studier, navnlig under de berømte Lærere Albinus og
Gaubius; kort efter blev han imidlertid tilbagekaldt af Regeringen 
for at overtage Overlægestillingen ved et af de store Militærlasaretter, 
hvis Oprettelse Troppesammendragningen i Holsten 1758 medførte. 
Under sit Ophold her udnævntes han 1759 til Professor anatomiæ 
et chirurgiæ extraord. og fik dermed Designation til den kirurgiske 
Generaldirektørpost efter Krüger. Efter dennes Død i 1760 overtog 
han denne vigtige Stilling, som han beklædte i en lang Aarrække 
til sin Død, 26. Jan. 1794. 

I den reformivrige Periode, hvorunder hans Generaldirektorat 
faldt, var han imidlertid ikke Situationen voxen. Han besad ikke 
sin Forgængers Energi og stod i videnskabelig Udvikling ikke højt
nok til at kunne fyldestgjøre Tidens Krav og bringe sin Læreanstalt 
ud af dens Hensygnen. Da Kampen mellem den ældre, haandværksmæssige 
Kirurgi og den nyere, videnskabelige Medico-Kirurgi 
tilspidsedes efter Nedsættelsen af den bekjendte Kommission til
Kirurgiens Ophjælpning i 1776, i hvilken hverken H. eller andre Kirurger 
af den ældre Skole fik Sæde, søgte han at føre Krigen over i 
Fjendens Land ved i sin første -- og eneste -- litterære Produktion 
(«Eine wahre u. zuverlässige Beschreibung von den Kennzeichen
u. der Cur der Entzündung des Magens u. der Gedarme», 1777) at 
optræde som medicinsk Polemiker og hævde, at Kirurgerne forstode 
bedre end de lærde Medici at behandle ogsaa medicinske Sygdomme. 
Med naiv Selvros skildrer han Sygdomstilfælde, som han 
med Glans har kureret, efter at Medici havde taget fejl af deres 
Natur. Men hans Taktik faldt meget uheldig ud; den medicinske 
Kritik kunde med Lethed reducere hans løse Fremstilling in absurdum, 
og forgjæves søgte han Støtte mod Kritikken hos Landets 
højeste Medicinalavtoritet, Collegium medicum, af hvilket han i 
Følge sin Stilling var Medlem. Ved Kirurgernes senere snilde 
Skaktræk, der førte til den pludselige Oprettelse af det kirurgiske 
Akademi, synes han med en vis Dygtighed at have medvirket, 
og han modstod standhaftig det medicinske Fakultets lokkende
Tilbud om at erholde Doktorgraden som Belønning for at skifte 
Standpunkt. Som Generaldirektør indtog han derefter den første 
Professorpost ved Akademiet. I sin personlige Optræden roses han 
meget af samtidige og særlig af Disciple for Elskværdighed og 
Forekommenhed. -- Han var gift 1. med Dorothea Margrethe f. 
Eichler, Datter af Urtekræmmer og Sukkerbager E., og 2. med 
Maria Elisabeth Meyer, Enke efter Domprovst Henr. M. og Datter 
af Provst E. Friderici.

Worm, Lex. ov. lærde Mænd III. 
Ingerslev, Danmarks Læger og Lægevæsen II, 455 ff.

Jul. Petersen.



Henningsen, Erik Ludvig, f. 1855, Figurmaler. 
Han fødtes 29. Avg. 1855 i Kjøbenhavn, hvor Faderen, Frants Ludvig H. 
(f. 16. Nov. 1820 d. 10. Marts 1869), var Grosserer. Moderen var 
Hilda Charlotte Christine f. Schou (f. 17. Sept. 1824 d. 8. April 1880). 
E. H. kom tidlig i Malerlære hos Dekorationsmaler Hellesen og 
der fra ind paa Akademiet, hvor han fik Afgangsbevis 1877 og senere
forskjellige akademiske Udmærkelser som 2 Gange Aarsmedaille 
(1887 og 1890), end videre det Anckerske Legat i 1889 og i 1892 
en Rejseunderstøttelse paa 1000 Kr. Paa sine Rejser besøgte han 
Tyskland, Italien, Frankrig og Holland. Som Kunstner har han 
særlig skildret det kjøbenhavnske Gadeliv og vundet sig et anset 
Navn som Folkelivsmaler; han har et aabent Blik for Livets lyse 
Sider, er en fortræffelig Skildrer af den kjøbenhavnske Almue og 
ser paa den med et vist satirisk Lune, der dog er mere godmodigt 
end egentlig bidende. Til hans mest bekjendte Arbejder høre 
«Morgen i Adressekontorets Gaard» (1881) med en Samling Typer
paa kjøbenhavnske tjenestesøgende, «En Snevejrsdag paa Gammeltorv» 
(1886) med en væltet Droske i Forgrunden, «Frikvarter i 
Efterslægtens Skole» (1887), «Infanteriets Vagtparade» (1888), «En 
Grundlovsfest paa Landet» (1891), «Dans ved Grøndalshuset» (1892) 
og endelig det anselige «Sat ud» (fra samme Aar), et
usædvanlig dygtigt Genrebillede fra en af Kjøbenhavns
Forstæder, i hvilket Kunstneren vistnok er naaet
højest i psykologisk Skildring. 5. Nov. 1886
ægtede H. Mary de Dompierre de Jonquiéres
(f. 2. Maj 1858), Datter af Gotfred Christian de
D. de J., Kontorchef i det slesvigske Ministerium.

Carl Bruun.



Henningsen, Frants Peter Diderik, f. 1850, Figurmaler, 
Broder til ovfr. nævnte Erik Ludv. H. Han fødtes 22. Juni 1850 i Kjøbenhavn
og blev efter 1869 at have taget Studenterexamen
ved Borgerdydskolen paa Christianshavn Elev af
Akademiet, hvorfra han fik Afgangsbevis i 1875
og 1883 Udstillingsmedaillen. Allerede i 1874
udstillede F. H. sit første Arbejde, et Portræt af
kgl. Skuespillerinde Fru Sødring, og har fra dette
Tidspunkt været repræsenteret paa saa godt som alle
Foraarsudstillinger. Han udmærker sig navnlig ved
dygtig og grundig Tegning, samvittighedsfuld og
omhyggelig Gjennemførelse og har lagt usædvanlig
Begavelse for Dagen paa de forskjelligste Omraader som
Portrætmaler, Genremaler, Dyrmaler, Landskabsmaler
og Illustrator. Blandt hans mange Arbejder maa
særlig fremhæves «Pløjescene i Oktober» (1879),
«En Skytte med sin Hest og sine Hunde» (1880), «En
Begravelse» (1883, tilhører det kgl. Billedgalleri),
«En Dreng, der tegner for sin lille Søster» (1884),
«Sommerlandskab med legende Børn fra Hornbæk Strand»
(1885), «Forladt» og «En Sædemand» (1888) foruden
en lang Række større og mindre Portrætter af
Kong Christian IX, Grev S. Danneskiold, Baronesse
Reedtz-Thott, Brødrene Reitzel o. fl. Kunstneren
har ved Regeringsjubilæet i 1889 og igjen ved
Kongeparrets Guldbryllupsfest i 1892 vist sit Talent
til at operere med store Masser, først i Akvarellen
forestillende Deputationerne ved Regeringsjubilæet,
derefter i «Garden trækker op paa Amalienborg»,
et figurrigt Arbejde med Portrætter af mange
bekjendte Personligheder. F. H.s Kunst kan have et
vist akademisk Præg; han mangler Kraft i Farven og
kan derfor undertiden blive tungsindig og sort, men
hans gode, solide Egenskaber, navnlig i Tegningen,
fornægte sig aldrig og hævde ham en smuk Plads i vor
Kunsthistorie. Efter Carl Blochs Død blev F. H. hans
Efterfølger som Professor ved Kunstakademiet 1890. Han
ægtede i Nov. 1880 Thora Vermehren (f. 26. Dec. 1859),
Datter af Professor ved Akademiet J. F. N. V.

Carl Bruun.



Henningsen, Isak, o. 1730-1759, Kobberstikker, 
var født i Kjøbenhavn og Søn af Snedkeren Christoffer H. Han kom i 
Guldsmeddelære, men forlod Haandværket for at dyrke Kunsten i Udlandet. 
Han naaede til Antwerpen, hvor han kom under en habil Mesters
Haand, og hvor han hurtig drev det saa vidt, at han (1754 eller 55) 
kunde gjøre et vakkert Konversationsstykke. 1755 drog han til 
Paris for at lægge sig efter Kobberstikkeriet, som han allerede
tidligere lejlighedsvis maa have dyrket, thi allerede 1756 stak han 
et seværdigt Blad -- det eneste, den  danske Kobberstiksamling 
ejer af ham --, en omvendt Kopi af Saenredams Stik efter Golzius' 
Bacchus, halv Figur. Bladet vidner om flittigt Studium af
gode franske Forbilleder og respektabel Teknik, om det end staar 
en Del tilbage for Saenredams Stik. De følgende Aar levede H. 
i Paris i trange Kaar og stak flere Blade i Rødkridtsmaner, mest 
efter Tegninger af Vanloo, Boucher og Parrocel. 1759 fik han af 
Frederik V en Pengeunderstøttelse, men allerede i Efteraaret 1759 
afgik han ved Døden i Paris.

Kjøbenhavns Skilderi 1830, Sp. 404. 
Weinwich, Kunstens Hist. i Danm. og Norge S. 173. 
Weinwich, Kunstner-Lex. 
Weilbach, Konstnerlex.

F. J. Meier.



Henningsen, Jakob, f. 1849, Embedsmand under det store nordiske Telegrafselskab. 
H., Søn af Gjæstgiver i Nakskov Broder H. 
og Hansine Jørgine Charlotte f. Jørgensen, er født i Nakskov 5. Sept. 
1849. Efter at være konfirmeret var han i nogen Tid ansat paa
Byfogedkontoret i Nakskov og tog 1869 dansk-juridisk Examen. 
1870 indtraadte han i det store nordiske Telegrafselskabs Tjeneste 
som Telegrafist og ansattes først i Newcastle, hvorfra han 1871 
forflyttedes til Østasien. I de følgende Aar avancerede han 
efterhaanden, indtil han 1885 blev udnævnt til Selskabets Driftsbestyrer 
i Østasien med Bolig i Shanghai. I denne Egenskab har han bl. a. 
indlagt sig Fortjeneste ved flere Forhandlinger med de kinesiske 
Avtoriteter. -- Allerede her hjemme havde H. beskæftiget sig med 
journalistisk Virksomhed, og efter at have fæstet Bo i Kina 
fortsatte han denne og gav i Korrespondancer til Blade og Tidsskrifter
livlige Skildringer af de fremmede Forhold. De fleste af disse 
Skildringer, videre udførte og supplerede, har han samlet i en i 1887 
udkommen større Bog: «Det himmelske Rige», der i en let læselig, 
tiltalende Form giver mange Oplysninger om Kinas Land og Folk. 
-- Inden H. forlod Evropa i 1871, ægtede han i England Miss Forbes.

Eibys Familieven 1892, Nr. 9.

A. Leigh-Smith.



Henningsen, Laurits Gottlieb Emanuel, 1844-86, Forfatter, 
er født 12. Juli 1844 i Hillested Skole ved Maribo af Forældrene 
Lærer Hans Christian H. og Elisabeth Amalie f. Hansen. I sin 
Opvæxt var Eman. H. en rask Dreng, der tidlig droges i Retning 
af det æventyrlige. Han blev undervist i Maribo Borgerskole og 
skrev her for sine Kammerater et humoristisk Blad. Fra 1861-64 
var han Elev paa Jonstrup Seminarium, hvor han mindre udmærkede 
sig ved Flid end ved sin kaade Overgivenhed og en paa Kritik og 
extravagante Frihedsfordringer grundet Opposition mod Seminariets 
Myndigheder. Ogsaa her udgav han et haandskrevet Blad. Efter 
Afgangsexamen blev han først konstit. Lærer i Maribo og derpaa
privat Lærer i Holeby paa Laaland; i 1870 fik han fast Ansættelse 
i Husby ved Fjerritslev, et Par Mil nord for Løgstør. Dette 
Embede, som laa i en naturskjøn, men ensom Egn, var usselt, og 
han, som 29. Maj 1868 havde ægtet Henriette Petrea Henriksen
(f. 18. Avg. 1842, Datter af Sømand Henrik Christensen og 
Vilhelmine Cornelia f. Roggenkamp), fik lidt efter lidt en stor Familie 
at forsørge, hvilket tvang denne uøkonomisk anlagte Mand til at 
søge Indtægt ved en tit forceret Forfattervirksomhed, som han 
allerede paa Laaland havde givet sig i Lag med, den Gang mest 
til Almanakker og Tidsskrifter. Nu begyndte han at udgive 
selvstændige Børnebøger («Børnenes Jul» 1872, «Palle Hovgaard» 1874, 
«Mathilde og hendes Venner» 1878, o. fl.). Ved Fortællingen 
«Troldhøjene» (1875), der blev optagen i et af de ved Udvalget
for Folkeoplysningens Fremme udgivne Hæfter, lededes han ind 
paa Skildring af jysk Folkeliv, af hvilket han her og i sine senere 
Fortællinger viste god Opfattelse, om han end noget overvurderede
det lavere Samfundslags Betydning for Nationen. I 1878 udgav han 
«Fortællinger», i 1879 «Fortællende Digte» og «Fra Laaland» 
(2. Opl. 1884), i 1880 «Fra Jylland», i 1882 «Fra Folkelivet», i 1883 
«Korsets Stridsmænd», i 1884 «Bygevejr», i 1885 «Rejsefæller», og 
efter hans Død udkom «Folkelivsbilleder» (1886). -- Efter at have 
søgt rnange Embeder, blev han, der havde sine foresattes Anbefaling 
som dygtig Lærer, af Konsistorium 1883 ansat i Sæby ved Tissø, 
hvor han fik baade «en paradisisk Bolig i en dejlig Egn» og større 
Indtægter; her følte han sig snart hjemme; men en Lungesvindsot, 
som vel dels har haft sin Grund i hans ikke altid regelrette 
Levemaade, dels i hans anstrængende Liv i et barsk Klima, udviklede
sig snart, og efter et langt, smertefuldt Sygeleje døde han 11. Febr. 1886.

H. var en af de mest fremragende Repræsentanter for den 
saakaldte Skolelærerlitteratur. Han hadede alt sødladent Føleri, 
elskede Kvikhed og Friskhed, havde stærk Fantasi og stort Humor, 
der somme Tider kunde slaa over i vel stærk Lystighed, naar han, 
som han selv sagde, «hvirvlede sig i Løjernes Dans»; dog røbede 
han ogsaa dybere Følelse i sine med alvorlige Træk tegnede 
Fortællinger. I hans Udtryk var der noget drastisk; men Brodden i 
hans vittige Udtryk og Vendinger var aldrig giftig. Han røbede 
Bestræbelse efter at fordele Lys og Skygge paa retfærdig Maade;
men hans smaa Forhold indskrænkede undertiden hans Overblik. 
Hans Evne var meget hurtig i sin Ytring, han skrev aldrig Kladde 
til sine Arbejder, som dog vare godt formede, der er Lethed og 
Flugt i hans Stil, og hans Fortællingers Handling er rask 
fremadskridende. 

E. Henningsen, Folkelivsbilleder, Fortalen. 
Husvennen 1887-88. Smsteds 1879, Nr. 21. 1886, Nr. 22.

Nic. Bøgh.

<chapter name="Henrichsen, jvfr. Henriksen.
">

Henrichsen, jvfr. Henriksen.



Henrichsen, Albert Julius Ferdinand, f. 1814, Skolemand. 
H., Søn af tidligere Konrektor i Husum, senere Præst i Schwesing 
H. og Christiane Friderike f. Franck, er født i Schwesing 23. Juli 
1814. 1839 blev han Lærer i Flensborg, 1840 Kollaborator i
Slesvig, 1848 Konrektor sammesteds, 1855 Overlærer i Altona, 1882 
pensioneret. Han har udgivet «Des Tacitus Agricola, lat. u. deutsch» 
(Altona 1858-70), flere Programmer og smaa politiske Skrifter.

Alberti, Schlesw.-Holst.-Lauenb. Schriftsteller-Lex.

S. B. Thrige.



Henrichsen, Christian Severin, 1829-83, 
Højesteretsadvokat, Borgerrepræsentant, Legatstifter,
var Søn af Faktor ved Adresseavisen Christian Frederik H. (f. 17. Dec. 1777 
d. 18. Juli 1838) og Marie f. Antoni (f. 24. Maj 1790 d. 29. Maj 1865). Han blev født 
i Kjøbenhavn 15. April 1829, dimitteredes 1846 fra Metropolitanskolen 
og tog juridisk Embedsexamen 1853. Tidlig bestemte han 
sig for Sagførervejen, og efter at have haft Fuldmagt, navnlig hos 
Advokat Liebe, blev han 1859 Overretsprøveprokurator, 2 Aar efter 
virkelig Overretsprokurator og 1862 Højesteretsadvokat. Hans
Forbindelser med Borgerstanden, ualmindelige Dygtighed og usvigelige 
Retsindighed skaffede ham forholdsvis hurtig en stor og indbringende 
Praxis. Et Bevis paa den Tillid og Anseelse, han nød, var det, 
at han allerede 1864 valgtes til Borgerrepræsentant og 1873, da 
Tømmermester Kayser efter en lang Funktionstid ønskede at 
træde, blev Forsamlingens Formand, en Stilling, som han beklædte 
lige til sin Død. Bølgerne gaa sjælden højt i Hovedstadens 
kommunale Raad, saa at Formandens Opgave, for saa vidt den bestaar 
i at lede og styre Forhandlingerne, ikke stiller store Krav til 
Overlegenhed eller Aandsnærværelse, men Formandens Indflydelse paa 
de kommunale Sagers Gang er meget betydelig, og det beror for 
en væsentlig Del paa ham, om Forholdet mellem det direkte valgte
Led af Kommunalbestyrelsen og Magistraten skal føre til harmonisk 
Samvirken eller til Tvist. H. var en udmærket Formand, rolig og 
upartisk i sin Ledelse, og hans gode Indflydelse var umiskjendelig. 
Andre offentlige Tillidshverv betroedes ham; 1873 blev han Medlem 
af Landmandsbankens Bankraad og dets Formand, 1875 Medlem af 
Direktionen for Sparekassen for Kjøbenhavn og Omegn.

Sit varigste Minde har han sat sig ved sin Virksomhed for 
Oprettelsen af de Spannjerske Legater, hvis Formue udgjør o. 2 1/2 
Mill. Kr. Skomagermester Spannjer, en Original, som fra en ringe 
Begyndelse havde ved heldige Ejendomskjøb og Pengetransaktioner
samlet en betydelig Formue, blev i Avg. 1872 efter et uheldigt Fald 
indlagt paa Kommunehospitalet; han sendte Bud efter H. for at 
faa skrevet sit Testament, og det var den juridiske Raadgiver, som
foreslog ham de forskjellige veldædige Formaal, til hvilke Legatet 
skulde anvendes. Testamentet underskreves 14. Avg., en Kodicil 
tilføjedes 23., og 24. døde Testator. Uden H.s forstandige og 
betænksomme Optræden vilde den store Formue være bleven splittet
til fjærne Slægtninge. Legatet, der under H.s Ledelse begyndte at 
virke i Juni 1877, skjønt Fundatsen først udfærdigedes 10. Juli 1879, 
vil efter de testamentariske Bestemmelser yderligere voxe i Tidens
Løb. H. og Hustru (Marie Charlotte Breede, f. Lund, Enke efter 
Tømmermester B., f. 22. Dec. 1814, gift med H. 20. April 1862, 
d. 9. Febr. 1887) have selv stiftet et betydeligt Legat «for Enker, 
forladte Hustruer og ugifte Piger i Kjøbenhavn», hvis Kapital vil 
stige til o. 290000 Kr., men hvis Fundats først efter nogle Rentenyderes 
Død skal affattes af Kjøbenhavns Borgerrepræsentanter. 
Ogsaa ved Udarbejdelsen af Entreprenør N. Andersens Arbejderlegat, 
der bestyres af Indenrigsministeriet, har H. medvirket. -- H. 
fik 1882, ved 25 Aars Jubilæet for Kjøbenhavns nye Kommunalforfatning, 
Kommandørkorset. Efter en kort Sygdom døde han 22. Dec. 1883.

C. St. A. Bille.



Henrichsen, Henrik, d. 1780, s. Hjelmstjerne.



Henrichsen, Rudolph Johannes Frederik, 1800-71, Rektor, 
blev født 15. April 1800 i Schwerin i Meklenborg, hvor hans Fader, 
Joachim Hinrichsen, var Kjøbmand (f 1847); hans Moder, Jacobine 
f. Nathanson, Søster til Grosserer Mendel Levin N. i Kjøbenhavn,
døde faa Dage efter hans Fødsel. Da hans Faders økonomiske 
Stilling blev ugunstig, tilbød hans Morbroder at tage ham til sig, 
og han kom da til Kjøbenhavn i Sommeren 1811 og blev 1813 sat 
i Borgerdydskolen i Kjøbenhavn, hvorfra han blev dimitteret 1818. 
Han tog 2. Examen 1819 med Udmærkelse, studerede derpaa 
klassisk Filologi og de orientalske Sprog og fik 1821 Accessit for en
Besvarelse af Universitetets filologiske Prisopgave, 1822 Guldmedaillen 
for Besvarelsen af den historiske; fra 1824-27 var han Alumnus 
paa Borchs Kollegium og tog i denne Tid, efter at han havde ladet 
sig døbe, filologisk Embedsexamen 1825 og nogle Maaneder senere 
den praktiske Prøve. Hans Drengeaar havde, selv efter at han var 
bleven optaget i sin da velhavende Morbroders Hus, hvor han blev 
behandlet meget kjærlig, været temmelig glædeløse, i det han
stadig trykkedes af de ugunstige Efterretninger fra sit Hjem; med 
Glæde mindedes han dog sin Skolegang i Borgerdydskolen, hvis 
daværende Bestyrer, Professor M. Nielsen, ved sin Undervisning 
og sin Personlighed øvede stærk Indvirkning paa ham og siden stadig
var hans trofaste Ven. En langt lysere Tid for ham var hans 
første akademiske Aar, da han blev Medstifter af den nye Studenterforening 
og med stor Iver deltog i de selskabelige Sammenkomster 
og videnskabelige Øvelser der. Ved Universitetet vare Forholdene 
for de filologiske studerende paa den Tid ikke gunstige: Brøndsted 
var for det meste borte, N. Schou og B. Thorlacius vare aandelig 
svækkede; kun F. C. Petersen gavnede de studerende ved sine
omhyggelig udarbejdede Forelæsninger og især ved sine Interpretationsøvelser. 
I disse deltog H. ivrig med 4 andre studerende, der nøje 
sluttede sig sammen («den faste filologiske Stok»), nemlig C. E. 
Elberling, F. C. Olsen, F. L. C. Rasmussen og J. N. Madvig; de
mødtes ogsaa til Diskussion om, hvad de havde læst, og i Forening 
begyndte de paa et litterært Foretagende, i det de vilde give et 
Aftryk af Garatonis «Notæ in Ciceronis orationes», hvoraf dog kun 
1. Bind, besørget af H. og Elberling, udkom 1825. Som Kollegiealumnus
skrev H. sine Smaaafhandlinger «de Phænicis fabula» 
(1825-27).

I hans Plejefaders økonomiske Forhold var der imidlertid 
foregaaet et Omslag, og han maatte nu selv sørge for sit Underhold, 
først ved private Informationer og ved at søge forskjellige 
akademiske Understøttelser, senere, efter sin Examen, ved Lærervirksomhed
dels ved Borgerdydskolen i Kjøbenhavn, dels ved Metropolitanskolen, 
hvor han blev ansat som Adjunkt 1826. Dog arbejdede 
han videre i sin Videnskab, og 1828 disputerede han for Magistergraden 
over en Afhandling «de carminibus Cypriis»; han begyndte 
ogsaa nu at udfolde en ikke ringe Virksomhed som Recensent i 
forskjellige Tidsskrifter. 1828 beskikkedes han til Overlærer ved 
Helsingør lærde Skole under Rektor Meisling; her ægtede han i 
1829 sin Plejesøster Emma Marie Anna Nathanson (f. 9. Dec. 1806); 
her udarbejdede han ogsaa under Bistand af Madvig og Elberling 
sit Hovedværk i klassisk Filologi, den udmærket dygtige kritiske 
Udgave af Ciceros Skrift: «De oratore libri tres» (1830). 1830 blev 
han ansat som Lektor i latinsk Filologi ved Sorø Akademi og som 
Lærer i den lærde Skole sammesteds; senere maatte han ogsaa give 
Undervisning i Hebraisk ved Skolen og holde Forelæsninger derover 
ved Akademiet. I Sorø døde hans Hustru 15. Sept. 1831; et 
Par Aar senere ægtede han hendes Søster Lovise Caroline Sophie 
(f. i. Febr. 1810). Af Kollegerne var Lektor i Græsk, Digteren Chr. 
Wilster den, han især traadte i venskabelig Forbindelse med, efter
at en Misstemning, som var opstaaet imellem dem i Anledning af H.s 
dadlende Anmeldelse af Wilsters Magisterdisputats, var hævet; efter 
Wilsters Død udgav H. hans ufuldendte Oversættelse af Euripides
1840. Skjønt hans Forelæsninger og Lærervirksomhed gave ham fuldt 
op at bestille, fik han dog i den Tid, han virkede i Sorø, betydelige 
filologiske Arbejder i Stand, nemlig de to store Programafhandlinger:
«Om den nygræske eller saakaldte Reuchlinske Udtale 
af det helleniske Sprog» (1836) og «Om de saakaldte politiske Vers 
hos Grækerne» (1838), et Æmne fra den byzantinsk-græske Filologi, 
som han var kommen ind paa, da han i 1821-22 arbejdede paa 
Besvarelsen af Universitetets historiske Prisopgave; fra den hentede
han ogsaa senere Æmnerne til sine Afhandlinger «om Schedografien i 
de byzantinske Skoler» (Program ved hans Rektorindsættelse i 
Odense 1843) og «om den palatinske Anthologis Oprindelse osv.», 
som han udgav 1869 i Videnskabernes Selskabs Skrifter; Medlem 
af dette Selskab blev han 1842. I Sorø udarbejdede han ogsaa 
sine ved Latinundervisningen meget benyttede Skolebøger: 
«Materialier til latinske Stile» (1832 ff.) og «Opgaver til Oversættelse fra 
Latin paa Dansk» (1839), hvoraf navnlig den sidste har oplevet flere
Oplag og endnu stadig bruges.
1843 blev han Rektor for Odense Kathedralskole og s. A. 
Professor (1868 Etatsraad). Af de Afhandlinger, han her skrev i 
Skolens Programmer, bør nævnes den «om det gottorpske Haandskrift 
af Lucretius» (1846) og «om Barmekidernes Magt og Fald under 
Harun Arraschid» (1852); men for øvrigt drejede de fleste af dem 
sig dels om det lærde Skolevæsens Historie i Almindelighed 
(saaledes de meget interessante Smaaskrifter: «Bidrag til Skoletugtens 
Historie i Norden», 1853, og «Deposits og Pennalisme», 1856), dels 
særlig om Odense Skoles Historie og Ejendoms- og Indtægtsforhold. 
Han var som Skolestyrer yderst samvittighedsfuld, som Lærer meget 
dygtig og mild og elskværdig mod Disciplene. Indtil sit sidste Aar 
var han stadig ved godt Helbred og fuldstændig aandelig frisk; da 
blev han greben af en indvortes Sygdom, og da han fik at vide, 
at han ikke kunde vente at komme over den, besluttede han strax 
at tage sin Afsked fra Skolen; men inden Fratrædelsestiden kom,
døde han under Examenstiden i Natten mellem 14. og 15. Juli 1871.

Program fra Odense Kathedralskole 1843. 
Illustr. Tid. XII, 391 ff. 
Erslew, Forf. Lex.

M. Cl. Gertz.



Henrici, Paul Christian, f. 1816, Jurist. 
H. er født 18. April 1816 i Augustenborg og Søn af Livlæge hos Hertug Christian af Augustenborg, Fysikus i Sønderborg, Dr. med. Heinrich Wilhelm H. 
(f. 23. Juni 1772 d. 1850) og Catharina f. Jessen (f. 17. Okt. 1790 d. 1858). 
Fra 1834-38 studerede han Jurisprudens i Kiel og Berlin, tog 1838 
juridisk Examen og var i 10 Aar Avskultant ved den holstenske
Overret. 1848 ansatte den provisoriske Regering ham som Politimester 
i Aabenraa og Aaret efter som Overretsraad i Glückstadt. 
I denne Stilling forblev han efter Oprørets Undertrykkelse og 
udnævntes 1858 til Etatsraad. Da de tyske Forbundstropper i Jan. 
1864 havde okkuperet Holsten, blev han, den Gang endnu en af 
Augustenborgernes ivrigste Tilhængere, gjort til Præsident for den 
holstenske Regering i Kiel, men kom allerede 1865, da det var 
paa Hældingen med Augustenborgernes Udsigter, tilbage til Glückstadt
som Præsident i Overretten og 2 Aar efter til Berlin som 
1. Raad i Overappellationsretten. Her gjorde han sig hurtig 
gjældende som en fremragende Jurist, blev 1872 nævnte Rets Vicepræsident, 
s. A. kaldet til Medlem af Herrehuset, 1874 Vicepræsident 
i Overtribunalet, 1875 virkelig Gehejmeoverjustitsraad, 1879 
Senatspræsident i Rigsretten i Leipzig, 1888 virkelig Gehejmeraad. 
1891 tog han sin Afsked. -- Fra 1855-67 redigerede han 
«Holsteinische Anzeigen». -- Han ægtede 27. Maj 1846 Elise Marie 
Christiane Tiedemann (f. 7. Juli 1822), Datter af Landretsadvokat T. 
i Glückstadt.

Alberti, Schlesw.-Holst.-Lauenb. Schriftsteller-Lex.

H. R. Hiort-Lorenzen.



Henrici, Robert Stephan, 1718-81, Læge, 
var født 20. Febr. 1718 i Helsingør. Hans Fader, Jochum H., var Toldkæmmerér ved 
Øresund og hans Moder, Maria f. Tigh, af adelig engelsk Herkomst. 
1732 deponerede han fra Helsingør Skole, studerede Medicin og 
blev Alumnus paa Borchs Kollegium. Med Fuirens Stipendium 
besøgte han flere fremmede Universiteter, navnlig opholdt han sig 
ved Universitetet i Gøttingen, hvor han sammen med sin gode 
Ven kgl. Livlæge Johan Just v. Berger studerede under den 
berømte Professor Haller. Efter sin Hjemkomst tog han 1748 den 
medicinske Doktorgrad med en Afhandling over Nettets Anatomi. 
1749 udnævntes han til Stadsfysikus i Throndhjem og virkede her 
til sin Død, 26. Juli 1781. Han var en anset Læge, men hans Løn 
var liden, og Praxis i Throndhjem gav den Gang kun lidet Udbytte, 
saa at han efterlod sin Enke, Inger f. Manzin, med hvem han havde 
været gift i 28 Aar, i trængende Kaar. H., der var en Omgangsven
af Biskop Gunnerus, var Medlem af det kgl. norske Videnskabers 
Selskab og blev i 1779 Etatsraad. Foruden Doktordisputatsen 
har han udgivet flere medicinske Afhandlinger, bl. a. om 
Luftens Sundhed i Kjøbenhavn.

Hundrup, Biogr. Efterretn. om Doct. med. 
Ingerslev, Danmarks Læger og Lægevæsen II, 609.

F. C. Kiær.



Henrik Skadelaar, --1134, Kongeætling, 
var Søn af Svend Estridsens Søn Svend, der i 1104 krampagtig higede efter at blive 
Konge i Danmark, men døde paa Vejen til Viborg Ting. Faderens 
Ærgjerrighed synes at være gaaet i Arv til H. Misundelse og Had
bleve tillige raadende hos ham, alt som han saa sig stillet i Skygge 
af andre, og den Legemslyde, som voldte hans Øgenavn, har vel 
yderligere ægget ham til Bitterhed. Kong Niels' Dronning, Margrethe 
Fredkulla, der ved forskjellige Giftermaal i Kongehuset søgte at sikre 
Fred, vilde ogsaa vinde H.; han ægtede Margrethes Broderdatter 
Ingerid, samtidig med at Knud Lavard ægtede hendes Søsterdatter 
Ingeborg. Saa stor Vægt tillagde Dronningen disse Giftermaal, at 
hun udstyrede hver af de 2 Brude med en Fjerdedel af sit svenske 
Fædrenegods. Derved fik H. Besiddelser i Sverige, hvilket senere 
blev Udgangspunktet for hans Søn Magnus' Krav paa det svenske 
Kongedømme, l Danmark havde H. bl. a., som det fremgaar af 
hans Søn Buris' Gavebrev til Tvis Kloster, udstrakte Ejendomme i
Holstebro-Egnen. Særlig kjendt er H. for sit voldsomme Had til 
sin Fætter Knud Lavard, hvis Ære og Magt skare ham i Øjnene. 
Forskjellige Begivenheder øgede dette Fjendskab. Led ved sin 
Husbond flygtede Ingerid bort med en Elsker, og H. maatte fare 
vide om, før han fik hende grebet ved Aalborg; for denne Vanære
gav han mærkelig nok Knud Skylden. Higende efter at komme 
Knud til Livs æggede han snart efter den svage Kong Niels til at 
stævne Knud til et Møde i Ribe for at svare paa Beskyldningerne 
om at have handlet den danske Konge og hans Rige til Skade; 
og da Knuds stolte Svar afvæbnede hans Fjender, søgte H. blot 
des ivrigere paa ny at ophidse Niels imod ham. Han var den
egentlige Ophavsmand til Sammensværgelsen mod Knud, og han 
blev Sjælen i Raadslagningerne. Det var H., der drev den mere 
godsindede Magnus til Snigmord; og da Hakon Jyde skilte sig fra 
de andre sammensvorne, tvang H. ham til at aflægge Ed paa ikke 
at røbe noget (s. VI, 490). H. fulgte Magnus til den blodige Udaad
i Haraldsted Skov; aldrig saa snart havde Magnus her overrumplet 
Knud og kløvet hans Hoved, før H. styrtede til og jog sit Spyd 
gjennem hans Legeme (7. Jan. 1131). Da Niels dernæst af de 
sjællandske Tingskarer var ble ven tvungen til at lade Magnus gaa 
i Landflygtighed, fik H. med flere andre den gamle Konge til atter 
at kalde sin Søn tilbage og fremkaldte derved den voldsomste 
Borgerkrig, som har raset i Danmark. Under de bratte Omvæltninger
har H. vel haabet at opnaa Kongenavn; men i det afgjørende 
Slag ved Fodevig (4. Juni 1134) faldt han saa vel som Magnus og 
en stor Skare af deres Tilhængere. H. efterlod sig flere Sønner: 
Magnus og Regnald kom en kort Tid til at spille en Rolle i 
Sverige, Knud og Buris (III, 260) bleve derimod knyttede til 
Danmarks Historie.

H. Olrik, Knud Lavard.

Hans Olrik.



Henrik, --1375, Hertug af Sønderjylland. 
I sit Ægteskab med Richardis havde Hertug Valdemar V af Sønderjylland 2 Sønner, 
Valdemar og H., der begge allerede i Faderens Levetid deltoge i 
Regeringen, men af hvilke den første døde før Faderen. Da H. 
ved Faderens Død (1364) arvede hans Titel og Lande, var det kun 
et lille Omraade af Hertugdømmet, hvorover han virkelig blev 
Herre; fremfor alt var hele den sydlige Halvdel af Slesvig med 
selve Hovedslottet Gottorp i de holstenske Grevers Hænder som 
Pant, Als og flere Herreder paa Fastlandet havde hans Moder i 
Livgeding, Langeland var i Valdemar Atterdags Besiddelse. Den 
unge Hertug var saaledes ilde stillet, indeklemt, som han var, mellem
Kongen og Holstenerne, og han besad aabenbart ikke Evner, der 
kunde tillade ham at udbytte de Muligheder, som viste sig i de 
begivenhedsrige Aar, hvori han levede; i Steden blev han af 
Forholdene kastet fra den ene Side til den anden. Var han i Fjendskab
med Kong Valdemar i det Øjeblik, han efterfulgte sin Fader, 
udsonede han sig dog snart efter med sin nordlige Nabo, men da 
dennes Fjender atter sluttede sig sammen, stillede H. sig paa deres 
Side, om end sent og nølende, for siden igjen at forsone sig med
Valdemar; han vandt intet ved disse Svingninger, og hvad hans 
Optræden har kostet ham, fremlyser af de talrige Pantsættelser, 
han var nødt til at foretage. Til sidst synes Frygten for 
Holstenerne ganske at have vundet Overhaand hos H., og i Aarene
1373 og 1374 sluttede han og hans Familie sig helt til Valdemar 
Atterdag; Moderen overlod denne Styrelsen af Als, og selv tilstod 
H. Kongen Ret til at indløse Gottorp i hans Sted; nægtede 
Holstenerne end at modtage Løsesummen, saa kom dog i disse Aar 
de øvrige hertugelige Slotte i danske Høvedsmænds Hænder. H.s
hele Selvstændighed var derved undergravet, og det var som en 
Nemesis, at disse Hertuger, der saa længe havde staaet den danske 
Konge imod, støttende sig paa de holstenske Grever, til sidst maatte 
søge Ly under Kronen. Endnu ung døde H. i Eftersommeren 1375,
og med ham uddøde Abels Efterkommere paa Mandslinjen; han 
efterlod sig kun en Enke, Kunigunde, der drog til Kongeriget og 
siden blev begravet i Sorø Kirke. Men alt, hvad Valdemar Atterdag 
havde lagt Grunden til i Sønderjylland, hjulpet af H.s Svaghed, 
gik tabt ved Kongens Død faa Uger efter Hertugen.

Reinhardt, Valdemar Atterdag S. 353. 364. 418. 435. 477. 483 ff. 490 f.

Kr. Erslev.



Henrik, holstensk Greve og (ikke anerkjendt) Hertug af Sønderjylland, 1397-1427, 
var ældste Søn af Hertug Gerhard (V, 599) og 
Elisabeth af Brunsvig. Han var kun 7 Aar gammel, da Faderen faldt 
paa Toget imod Ditmarskerne, og voxede op under de mest trykkende
Forhold, medens Dronning Margrethe stræbte at trænge hans Slægt 
ud fra det ny vundne Herredømme i Sønderjylland; hun krævede 
Formynderskabet over H., og han blev sendt til Danmark for at 
opdrages her. Da Drengen blev til Yngling, vare Vanskelighederne 
endnu større; Erik af Pommern paastod, at Hertugdømmet var forbrudt;
H.s Morbroder Hertug Henrik af Brunsvig, der paa 
Danehoffet i Nyborg 1413 var optraadt som Forsvarer for sin Søstersøn, 
blev draget over paa Kongens Side, og denne forstod ogsaa at 
vinde Hansestæderne ved i Lybek atter at hjælpe det aristokratiske 
Raad til Magten. Forgjæves ansøgte den unge H. ydmyg 
Kongen om Forleningen; Erik stillede som første Vilkaar, at 
Schaumburgerne helt skulde opgive de Besiddelser nord for Ejderen, 
som de sade inde med. I Sommeren 1417 lykkedes det endelig 
Kongen at erobre Slesvig By; men dermed havde ogsaa Ulykken 
kulmineret. Medens den unge H. med sin Moder sad fortvivlet 
paa Rensborg og hvert Øjeblik ventede at høre Budskab om, at
Gottorp Slot havde overgivet sig til Kongen, var hans Farbroder 
Henrik, udvalgt Biskop af Osnabruck, ilet til Hamborg; han vendte 
nu tilbage med hamborgske Lejetropper, snart kom ogsaa flere 
nordtyske Fyrster til Hjælp, og den største Fare var overstaaet. 
Fra nu af traadte H. selv frem i første Række i den heftige Kamp 
for sine og sine Brødres Rettigheder, især efter at Farbroderen var 
død 1421, og den unge Fyrste var lige utrættelig, naar han mødte 
de kongelige Tropper i Kampene rundt om i Sønderjylland, og 
naar det gjaldt at imødegaa Kong Eriks juridiske Angreb. Vel 
gik til sidst Kejser Sigismunds Dom (1424) Schaumburgerne imod, 
skjønt H. selv var rejst til Ungarn for at føre sin Sag, men det 
bragte ingen Ændring i de faktiske Forhold. Tvært imod forlode
nu Hansestæderne Kongens Parti; H. mødte i Lybek paa Hansedagen 
og fremstillede den Fare, der truede Stæderne fra det forenede 
Norden, mindede om, at Lybek og Holstenere ved Bornhøved 
havde kunnet bryde den danske Overmagt. Saaledes fik 
han den Glæde at se sig selv som Leder af en mægtig Koalition 
imod Kong Erik, og i Foraaret 1427 indesluttede han Flensborg fra 
Landsiden, medens en hanseatisk Flaade lagde sig i Fjorden og 
spærrede al Tilførsel. Et Stormangreb var fastsat til Christi Himmelfarts 
Dag; allerede Aftenen før begyndte dog de hamborgske 
Lejetropper et forhastet Angreb, Hertugen selv kom til og blev i 
Bygraven dødelig saaret (28. Maj). Den samtidige holstenske 
Krønnikeskriver jamrer over hans tidlige Død og roser i de 
stærkeste Ord hans Personlighed, hans Kyskhed og Maadehold, hans 
Retfærdighed og Mod; hans Hustru, en brunsvigsk Prinsesse, skal 
være blevet siddende i Enkestand af Kjærlighed til den ædle 
afdøde. Om hans danske Modstandere have fældet en anden Dom 
om H., derom vides intet. Hans Broder Adolf (I, 106) førte 
Kampen mod Kong Erik til en heldig Udgang.

Kr. Erslev.



Henrik, Greve af Reuss, s. Reuss.



Henrik, --o.1060--, Biskop i Lund, 
skal i England have beklædt en Skatmesters Stilling hos Kong Knud den store og ført 
dennes Kostbarheder hjem til Danmark. Efter at være vendt 
tilbage til England lod han sig vie for at gaa som Missionsbiskop 
til Orknøerne. Muligvis er han der fra senere draget til Island, 
hvor en Biskop Henrik o. 1050 eller noget efter vides at have 
virket et Par Aars Tid. Før 1060 maa han i hvert Fald igjen 
være kommen her til Danmark, da Kong Svend Estridsen i dette 
Aar, efter at have oprettet 2 nye Bispedømmer i de danske Lande 
øst for Øresund, beskikkede ham til Biskop i det ene og lod ham 
tage Sæde i Lund; det andet med Dalby til Bispesæde fik Egin 
(s. IV, 443). Efter faa Aars Virken døde H., som det fortælles, af Drik.

C. Weeke.



Henrik, --o.1170, Abbed, 
var først Munk i Clairvaux. Medens han endnu kun var Novice, skal den store Abbed 
Bernhard have forudsagt ham hans fremtidige Virksomhed i det fjærne Norden. 
Da Kong Sverker og Dronning Ulvhild i Sverige grundlagde det 
første nordiske Cistercienserkloster, Alvastra (1143), var H. blandt 
de franske Munke, som Abbed Bernhard sendte der til. Ved kongelig 
Gave blev der snart efter dannet et nyt Cisterciensersamlag, som
først havde Bo paa forskjellige Øer i Vænern, men (o. 1150) fik 
blivende Sted i Varnhem. For dette Kloster blev H. Abbed; men 
han fik megen Modgang at kæmpe med. Den højbyrdige Sigrid, 
som havde skjænket Cistercienserne Varnhem, forjog dem atter
der fra. Dette har bidraget til, at H. en Tid atter gjæstede 
Clairvaux. Vel kaldte Fru Sigrid Munkene tilbage; men snart fik de 
at mærke, at en anden Kongeæt havde faaet Magten i de Egne 
af Sverige, hvor de hørte hjemme. Erik den helliges Dronning,
Christine (II, 357), forulempede Klostermændene i Varnhem paa alle 
Maader, medens Nabopræsten og Almuen fortrædigede dem med 
raa Drillerier. Da Christine til sidst bød H. at flytte Klosterets 
Hovedbygning, forlod han Sverige for at klage til Cisterciensernes
Generalkapitel og til Paven. Ærkebiskop Eskil, der 1156 havde 
truffet ham i Clairvaux, tog sig imidlertid saa varmt af ham, at 
han blev i Danmark. Ved den Tid grundlagde Valdemar I nær 
ved Limfjordens store Bredning Cistercienserklosteret Vitskøl, der 
blev et af Danmarks største og rigeste Klostre, og efter Eskils 
Anbefaling indsatte han H. til dets første Abbed (1158). Denne 
hidkaldte nu sine Munke fra Varnhem; flere af dem vendte dog 
atter tilbage til Sverige. H. maatte imidlertid godkjende Esrom 
som sit Klosters Moder; han maa da have faaet nye Munke der fra. 
Med Iver fremmede H. sin Ordens Udbredelse i Danmark. Ved 
Biskop Eskils Hjælp (IV, 588) grundlagde han selv et lille 
Cistercienserkloster i Aarhus Stift (1165), og efter dets Flytning til Veng
indsatte han en af sine dygtigste Munke, Briennus, til dets Abbed 
(III, 59), H.s Dødsaar vides ikke med Sikkerhed. I Følge franske 
Cistercienseres Optegnelser var hans Dødsdag 11. Febr., og man 
regnede ham for Helgen. Klosteroptegnelserne fra Øm skildre ham 
som en ærværdig, veltalende og saare afholdt Mand.

Script. Rer. Dan. IV. V.
Danske Mag. I.

Hans Olrik.



Henriksen, jvfr. Henrichsen.



Henriksen, Hans, --1562, Kannik, 
var født i Svendborg, hvor han ogsaa nød sin første Skolegang. Han gik den
gejstlige Vej og blev præsteviet. 1531 forekommer han som Sekretær hos 
Biskop Ove Bille i Aarhus (II, 238), samtidig var han Kannik i 
Kapitlet sammesteds. Indtil Ove Billes Død (1555) forblev H. H. 
i hans Tjeneste. Den Troskab og Hengivenhed, han viste mod 
sin Herre, ogsaa efter at denne 1536 var nedstødt fra sin høje 
Værdighed, lønnedes fra dennes Side med en uindskrænket Tillid. 
Biskoppen betroede Udfærdigelsen af de hemmeligste Brevskaber
til denne sin «svorne Sekretær», og mangt et vigtigt Hverv 
overgav han ham at udføre. Forbindelsen med Ove Bille og dennes 
mægtige Slægtninge, for hvilke H. H. ogsaa paa flere Maader var 
til Tjeneste, skaffede ham forskjellige gejstlige Forleninger og da 
navnlig et Kanonikat i Roskilde, hvor han efter sin gamle Herres 
Død tog Bolig og 1556 ægtede Boel Mattisdatter fra Malmø. 1557 
blev han Forstander for Duebrødrehospital i Roskilde, af hvilket 
han gjorde sig fortjent, og hvor han døde 9. Nov. 1562. -- H. H. 
havde historisk Interesse og gjorde Optegnelser om Tidsbegivenheder; 
navnlig skyldes ham et udførligt Udtog af den skibbyske Krønnike.

Rørdam, Hist. Kildeskrifter I, 385 ff.

 H. F. Rørdam.



Henriksen, Hans Peter, 1836-1900, Mekaniker og Opfinder. 
Han er født 18. April 1836 i Rønne, hvor
Faderen, Lars Peter H., var Urmager; Moderen var
Karen Kirstine f. Mortensen. Efter at have lært hos
sin Fader drog han, 18 Aar gammel, til Kjøbenhavn
med 2 af ham selv konstruerede Modeller til et
Lokomotiv og et Dampskib. Efter en Tid at have
forevist dem her drog han videre til Odense Marked,
hvor en i Rensborg boende dansk kjøbte dem. Han kom
herved selv til Rensborg og gik i Forbundt hos en i
Nærheden af denne By boende holstensk Urmager. Efter
et Par Aars Forløb rejste han tilbage til Rønne,
hvor han etablerede sig som Urmager. Samtidig opfandt
han en Malkemaskine og en Mitrailleuse, af hvilke den
første præmieredes af Landhusholdningsselskabet. 1864
flyttede han til Kjøbenhavn, hvor han særlig
lagde sig efter at konstruere Symaskiner. 1866
fik han sit første Patent paa en saadan, og skjønt
den først kom paa Udstillingen i Paris 1867 efter
Præmieuddelingens Slutning, blev Patentet kjøbt af
en fransk Forretning. Senere har han konstrueret
en Stikhandskesymaskine, der prisbelønnedes paa
Udstillingen 1872 i Kjøbenhavn, 1873 i Wien og 1876
i Philadelphia, en Krydsstingshandskesymaskine,
der vakte stor Opsigt paa Verdensudstillingen i
Paris 1878 og skaffede ham baade Udstillingens
Guldmedaille og Æreslegionens Ridderkors, en
Saalesymaskine for Skomagere, der prisbelønnedes paa
den nordiske Udstilling i Kjøbenhavn 1888, og endelig
en avtomatisk Gasmaaler. En paa Handskesymaskinen
fra 1878 i Paris forsøgt Forretning førte ikke til
det ønskede Resultat. Fra Indenrigsministeriet
har H. siden 1889 oppebaaret 1000 Kr. aarlig. --
22. Dec. 1866 ægtede han Margrethe Kirstine Koefoed
(f. 15. Nov. 1840), Datter af Overbetjent Jørgen
Andersen K. og Margrethe Kirstine f. Therkelsen.
H. døde 6. Maj 1900.

C. Nyrop.



Henriksen, Jacob, 1522-77, Præst, 
er født i Odense og studerede vistnok i Wittenberg. Han antages nemlig
for at være den Jacobus Strangius Otthoniensis,
der indskreves ved dette Universitet 1544, og den
samme som Jacobus Henricus, der 1545 af Bugenhagen
anbefaledes til Christian III's Understøttelse. Han
var nogle Aar Rektor og Kannik i Oslo og senere
Lektor i Theologi i Odense. 1553 blev han Præst ved
St. Hans Kirke sammesteds, og 1568 nævnes han som
Provst i Odense Herred. Han døde 7. Nov. 1577. 1545
havde han ægtet Karen Lauridsdatter Bogense (d. 1573).
1561 udgav han i Lybek en Oversættelse af C. 
Spangenbergs «Kristelige Hustavle», som udkom i nyt Oplag
i Kjøbenhavn 1605, og 1562 udgav han i Magdeburg et Skrift om Fadervor.

Ny kirkehist. Saml. I, 468.
Bloch, Den fyenske Geistligheds Hist. I, 817 ff.

S. M. Gjellerup.



Henriksen, Jesper, --1479--, Prælat, 
var en Søn af Adelsmanden Henrik Nielsen af Sandager (i Fyn), der
havde været Rigsraad i Erik af Pommerns Tid. Han
forekommer første Gang 1455. Siden maa han have
taget Magistergraden udenlands. 1461 var han Dekan i
Kjøbenhavns Kapitel, og i denne Stilling forblev han
i 20 Aar eller mere. Desuden var han Kannik baade i
Roskilde og i Odense. Han ejede en Del Jordegods og
da navnlig Fædrenegaarden Sandager, som han 1480
tilskjødede sin Svoger Henning Jensen (Qvitzov) af
Engestofte. Da han var en velstuderet Mand, blev
han ved Kjøbenhavns Universitets Oprettelse 1479
valgt til Højskolens første Rektor, en Værdighed,
som han ogsaa skal have beklædt 1483. Kort efter er
han vistnok død. Han jordedes i Frue Kirke i Odense.

Rørdam, Kbhvns Kirker og Klostere i Middelald. S. 101 ff.

H. F. Rørdam.



Henriksen, Michael, d. 1701, s. Tistorph.



Henriksen, Nis, 1478-1554, Herredsfoged. 
Han var Søn af Henrik Petersen paa Hajstrupgaard og blev 1518 i
sit 40. Aar Herredsfoged i Slogs Herred, Tønder Amt,
der hørte til den hertugelige Del af Hertugdømmet. I
Aaret 1523, da Hertug Frederiks Lejetropper havde øvet
store Grusomheder i Aabenraa og Omegn, fremkaldte
dette en Rejsning af Bønderne i alle Herrederne i
Haderslev, Aabenraa og Flensborg Amter til Fordel
for Christian II. De samledes paa Urnehoved Ting;
men N. H. red ind imellem dem og forestillede dem det
haabløse i en saadan Kamp; vel maatte han forlade
Tinget, forfulgt af Øxehug og Pileskud, men hans
Ord havde dog virket saa meget, at Bønderne skiltes
ad. Frederik I gjorde ham til Belønning til «Frimand»
paa Hajstrupgaard, der var en hertugelig Fæstegaard,
og han førte ogsaa senere et Slags adeligt Mærke;
samme Rettigheder fik han senere paa Vraagaard,
som han kom i Besiddelse af tillige med en Del andre
Ejendomme. Han nød stor Anseelse, skildres som «ein
verschlagenes Weltkind» og ligger begraven i Bylderup
Kirke, hvor hans 
Kappe med de Pile, hvoraf den  var  gjennemboret, en Tid lang 
opbevaredes. Han blev Stamfader for en talrig Slægt. Død 1554.

Helvader, Sylva chronologica II, 70. 
Program fra Flensborg Latinskole 1760, S. 25. 
Allen, De tre nord. Rigers Hist. III, 2, 390. 480. 
Sønderjydske Aarbøger 1891, S. 213 ff.

A. Heise.



Henriques, Fini Valdemar, f. 1867, Komponist og Violinist. 
F. H., yngste Søn af Hospitalsforstander, Justitsraad Moritz Vilhelm 
H. (d. 1889) og Marie Kirstine f. Rasmussen, er født paa 
Frederiksberg 20. Dec. 1867. Begyndelsesgrundene i Musik lærte 
han af sin musikalske Moder; senere blev Tofte hans Lærer i 
Violinspil og Johan Svendsen i Theori; i 3 Aar (1888-91) var han 
derefter Elev ved «Königl. Hochschule f. Musik» i Berlin under
Joachim. Han har komponeret flere Sager, som røbe et ikke 
almindeligt Talent, bl. a. en Orkestersuite, en Strygekvartet, en 
Violinsonate og forskjellige Sange. I Juli 1891 ægtede han Adda 
Johanne Elfride Krogh, Datter af Lieutenant og Lærer Theodor
Rotterodamus K. (d. 1878). 1892 blev han Medlem af det kgl. Kapel.

S. A. E. Hagen.



Henriques, Robert Martin, f. 1858, Musiker og Forfatter. 
R. H., Søn af Vexelmægler Martin Ruben H. og Therese f. Abrahamsen, 
er født i Kjøbenhavn 14. Dec. 1858, blev Student 1876, men kastede 
sig derefter, i det han som Søn af et velstaaende Hjem kunde 
følge sin Tilbøjelighed, over Violoncelspillet, hvori han allerede fra 
sin Barndom havde modtaget Undervisning, først af Fritz Bendix, 
senere af Neruda. I 1877 rejste han til Dresden, hvor han 
uddannede sig videre under Grützmacher i Violoncel og under 
E. Kretschmer i Theori; den sidste Haand paa hans Uddannelse 
lagde Dav. Popper. Dels alene (bl. a. for det Anckerske Legat 
i 1887), dels med Søsteren Fernanda H. (bekjendt Pianistinde,
f. 20. Maj 1857, i 1885 gift med Koncertmester Georg Hänflein i 
Hannover) har han rejst en Del i Udlandet og koncerteret i Berlin, 
Leipzig, Hannover, Dresden og Paris. For sit Instrument har han 
skrevet flere mindre Kompositioner som «Romance og Capricietto», 
«Märchen» o. a.; end videre har han komponeret «Akvareller» for 
Orkester (hvori «Gnomentanz»), Ouverturen «Olaf Tryggvason» 
(opført her, i Stockholm og Berlin), Suite for Obo, flere Klaversager 
og Sange. Adskillige af sine Arbejder har han, som godt kjendt 
i Udlandet, udgivet der. Ogsaa som Journalist er han optraadt,
særlig med Musikanmeldelser, og har skrevet Piecen «N. W. Gade» 
(1891), og sammen med Forfatteren Oscar Madsen bl. a. under 
Psevdonymet «Swift & Co.» Kjøbenhavnerfortællingerne 
«Ved højen Mast» (1892), «Tjenestefolk» (1892) og 
«Studentens glade Liv -» (1893).

Schytte,  Musiklex.

Q. St. Bricka.



Henriques, Valdemar, f. 1864, Fysiolog. 
Han er en Søn af Grosserer Aron Rubin H. og Fanny f. Fürstenberg
og fødtes i Kjøbenhavn 19. April 1864. Dimitteret
1881 fra Mariboes Skole studerede han Medicin og tog
Lægeexamen 1888. I det følgende Aar var han Assistent
ved Universitetets fysiologiske Laboratorium, derefter
til 1891 Kandidat ved Kommunehospitalet. 1891 erholdt
han den medicinske Doktorgrad ved en experimentel-fysiologisk 
Afhandling, der i forkortet Form
optoges i Videnskabernes Selskabs Oversigter, i
hvilke ligeledes andre, paafølgende Undersøgelser
af ham, til Dels udførte i Forening med hans Lærer
Professor Bohr, findes meddelte. 1891 og 1892 foretog
han med Understøttelse fra den kgl. Veterinær-
og Landbohøjskole Studierejser til Tyskland og
Frankrig. 1893 er han efter en Konkurrence bleven
ansat som Lektor i Dyrefysiologi ved den nævnte
Undervisningsanstalt. -- 1891 ægtede han Carrie Amalia
Bing, Datter af Grosserer J. M. B.

Carøe og Selmer, Den danske Lægestand, 6. Udg. 
Universitetsprogr. til Reformationsfesten 1892.

Jul. Petersen.



Henry de Cheusses, s. de Cheusses (III, 446).



Hensen, Hans, 1786-1846, Døvstummelærer, 
fødtes 18. Juni 1786 i Landsbyen Bünge i Gottorp Amt, hvor
hans Fader var Møller og Bonde. Han var den yngste
af 13 Søskende, og da han viste gode Evner, satte
Forældrene ham 1801 i Slesvig Domskole, hvorfra han
1806 dimitteredes til Universitetet i Kiel. Her lagde
han sig efter Retsvidenskaben og var en ivrig Tilhører
af Cramer og Hegewisch. 1807 forstyrredes hans
Studier af Krigen; som Kapitajn og næstkommanderende
traadte han ind i Studenterkorpset, og da hans
Forældre kort efter døde, forlod han Universitetet
og tog 1809 juridisk Embedsexamen i Slesvig. Under
Universitetslivet havde han stiftet Bekjendtskab
med den ansete Døvstummelærer Professor Pfingsten,
der 1799 havde oprettet et privat Døvstummeinstitut
i Kiel, og gjennem ham vandtes han fuldstændig for
Abnormskolesagen. 1810 flyttedes Instituttet til
Slesvig, og samtidig 
udnævntes H. til Medbestyrer ved samme, der nu fik Prædikatet 
«kongeligt». Faa 37. Aar virkede han ved Skolen, og fra 1826, da 
Pfingsten trak sig tilbage, var han Enebestyrer. Ved ihærdigt 
Arbejde lykkedes det ham hurtig at gjøre Instituttet til en Mønsteranstalt. 
Han skrev Lærebøger, uddannede dygtige Lærekræfter, og 
understøttet af Kong Frederik VI og den Valentinske Stiftelse 
stræbte han med Held at forene selve Døvstummeundervisningen 
med det praktiske Livs Krav, i det han i særegne Nybygninger 
forsynede Skolen med et Trykkeri, et Væveri, med Drejer-, Snedker- og 
Skomagerværksteder, med en kvindelig Haandgjerningsskole o. a. m. 
Overhovedet er H.s Navn knyttet til en Række Velgjørenhedsanstalter 
i den trange Tid efter Freden 1814, og selv i sine senere Aar 
førte han Retssager for Fattigfolk. Samtiden hædrede ham paa 
flere Maader: 1830 valgtes han til økonomisk Direktør for den 
slesvigske Daareanstalt, 1846 blev han Stænderdeputeret, han var 
Etatsraad, og da han døde 20. Nov. 1846, fulgte den slesvigske
Stænderforsamling ham til Graven. Han var 2 Gange gift: 1. med 
en Datter af Prof. Pfingsten og 2. med en Datter af Dr. Suadicani 
i Slesvig.

Paulsen, Die Taubstummen-Anstalt in Schleswig, Schlesw. 1839. 
Lübker u. Schröder, Schlesw.-Holst.-Lauenb. Schriftsteller-Lex.

P. Lauridsen.



Hensen, Victor, f. 1835, Fysiolog. 
Han fødtes i Slesvig 10. Febr. 1835 og er en Søn af foregaaende. Efter at have besøgt Gymnasierne i sin Fødeby og i Glückstadt studerede han Lægevidenskab i Kiel 
og ved andre tyske Universiteter og blev 1859 promoveret i Kiel, 
hvor han derpaa virkede som Docent og snart skaffede sig et anset 
videnskabeligt Navn, særlig ved embryologiske og andre anatomiske
og histologiske Arbejder. 1864 blev han ved Panums Bortgang fra 
Kiel Professor extraord. i Fysiologi og Direktør for det fysiologiske 
Institut, 1868 ordinarius, i hvilken Stilling han fremdeles virker som 
Lærer og frugtbar Forfatter, ligesom han ogsaa i en Aarrække har 
været et virksomt Medlem af Kommissionen til favnistisk Undersøgelse 
af de tyske Have. I nogle Aar var han Medlem af Landdagen 
for en slesvigsk Kreds.

Alberti, Schlesw.-Holst.-Lauenb. Schriftsteller-Lex.
Biogr. Lex. der hervorrag. Aerzte III og VI.

Jul Petersen.



Hensler, Johannes Nicolai Kragh, 1780-1822, Søofficer,
er født i Odense 23. April 1780 og Søn af Ritmester ved fynske 
Dragoner Bendix Vilhelm H. (f. 25. Juni 1737 d. 28. Maj 1789) og 
Anne Marie f. Kirchhof. H. kom ,paa Søkadetakademiet 1792 og 
blev Sekondlieutenant 1797. Uden at det nærmere kan angives i 
hvilken Egenskab, deltog han i Slaget paa Reden 2. April 1801. 
Umiddelbart derefter bestemtes han til at studere Søartilleri og
sendtes i den Anledning til Sverige med Stipendium; 1804 
avancerede han til Premierlieutenant. Ved Krigens Udbrud 1807 vendte 
han tilbage og ansattes ved Defensionen i Norge, hvor han 23. Maj 
1808 udmærkede sig i en Kanonbaadskamp mod den svenske Fregat 
«Freia», der maatte flygte. 1809 rejste han paa ny udenlands, 
denne Gang til Frankrig og Holland paa Studierejse, kom hjem 
Aaret efter, forfremmedes til Kapitajnlieutenant og udnævntes til 
Tøjmester, i hvilket Embede han forblev indtil 1822, da han paa 
Grund af Svagelighed fritoges for at fungere. 1814 avancerede han 
til Kapitajn. Han døde 26. Sept. 1822 i Ringsted. H. blev 1803 
gift med Caroline Sophie Emerentze Block (f. i Ribe 13. April 1778, 
d. paa Frederiksberg 21. Juni 1830).

C. With.



Hensler, Philipp Gabriel, 1733-1805, Læge. 
Hans Fader var Præst, hans Moder var født Wedderkop, og han fødtes 11. Dec. 
1733 i Oldensworth i Ejdersted, besøgte Gymnasierne i Husum og 
Slesvig og tog derpaa theologisk Examen i Gøttingen, hvor han
navnlig sluttede sig til Michaelis. Senere var han Huslærer dels i 
Holsten, dels paa Fyn. 1760 vendte han imidlertid tilbage til 
Gøttingen for nu at studere Medicin og tog saa energisk fat, at 
han allerede 1762 kunde lade sig promovere. Derpaa praktiserede 
han en kort Tid i Preetz, hvor han indgik Ægteskab med en 
Datter af Pastor Hieronimus Kramer, tog der fra til Segeberg med 
Ansættelse som Fysikus og gjorde her den ældre Bernstorffs 
Bekjendtskab, hvad der fik stor Betydning for hans Fremtid. 
Bernstorff, der i øvrigt allerede ved Afsendelsen af Niebuhrs Expedition 
af Michaelis var bleven gjort opmærksom paa H. som en til Læge 
for Expeditionen udmærket egnet ung Mand, anbefalede ham i 1768 
til at blive Rejselæge for Kong Christian VII. Da det lykkedes 
Struensee ved Livlæge v. Bergers Hjælp at blive foretrukken, 
opnaaede dog H. derved at erholde Struensees anselige Fysikat i
Altona. Herved kom H. i endnu nærmere Forbindelse med Bernstorff, 
da denne 1770 trak sig tilbage til Hamborg, og behandlede 
ham ogsaa under hans dødelige Sygdom, en Lungebetændelse, hvorom 
H. udgav en udførlig trykt Beretning, der i øvrigt fra flere Sider 
paadrog ham Beskyldningen for at have anvendt en skadelig 
Kurmethode, en Beskyldning, der dog ikke syntes at gjøre hans voxende 
Lægery nogen kjendelig Skade eller at nedsætte ham i den afdødes 
Slægts Øjne. Tvært imod  vedblev han at staa i et særlig betroet 
Lægeforhold ogsaa til A. P. Bernstorff, kaldtes i den følgende Tid 
oftere til Kjøbenhavn ved Sygdom i dennes Familie ligesom ogsaa 
under Bernstorffs egen sidste Sygdom i 1797. Ved denne Forbindelse 
fik H. i 1775 Titel af  Arkiater, og i 1789 blev han udnævnt til 
medicinsk Professor ved Kiels Universitet, samtidig med at hans ældste 
Søn blev Professor ord. i det theologiske Fakultet.

Denne fremragende Stilling kan han dog paa ingen Maade 
siges at have opnaaet ved Nepotisme; han havde ved videnskabelig 
og litterær Virksomhed gjort sig i fuldt Maal værdig dertil og 
havde ogsaa tidligere modtaget -- men afslaaet -- en Kaldelse til
Gøttingen. Allerede 1765 havde han vundet et anset Navn rundt 
om i Evropa ved et udførligt og meget energisk Indlæg for 
Koppeinokulationen; det var dediceret til det franske Parlament, der den 
Gang var optraadt fjendtlig mod den bestandig noget omstridte
Indpodning. Nogle Aar senere var han Banebryder for et andet 
vigtigt praktisk medicinsk Anliggende, der den Gang begyndte at 
beskæftige Forskere og Regeringer, Tilvejebringelse af Redningsmidler 
for druknede og andre forulykkede. Hans Skrift derom, 
som udkom i 1770, blev strax paa Regeringens Foranstaltning
oversat paa Dansk (af Dr. Garboe) og uddelt til Sognepræsterne og 
andre Embedsmænd i Rigerne. Ogsaa i Lægemiddellæren havde 
han erhvervet sig særlig Avtoritet og blev derfor af Struensee i 
1771 tilkaldt for at bistaa Collegium medicum i dets gjennem en
Menneskealder forgjæves tilstræbte Udarbejdelse af en dansk Farmakopé, 
som ogsaa derved hurtig kom ud af Stagnationen og blev 
fuldført. Sit største og mest blivende Navn i Videnskaben erhvervede 
han sig dog ved sit omfattende historiske Værk om Syfilis, 
hvorved han blev Grundlægger af den senere flittig dyrkede Disciplin, 
den saakaldte historiske Pathologi. 

Som medicinsk Professor indtog han en indflydelsesrig Stilling 
ved Universitetet, gjorde i det hele god Fyldest og viste den 
samme Energi og Utrættelighed som hidtil i sin praktiske og 
videnskabelige Virksomhed. En Kaldelse til Kjøbenhavn som kongelig 
Livlæge afslog han. H. Steffens omtaler ham med Begejstring som 
Lærer og Vejleder og fremhæver særlig den Betydning, som hans 
ægte menneskevenlige og ideelle Personlighed havde for Studenterne. 
1804 blev han Medlem af det nyoprettede Sanitetskollegium for 
Hertugdømmerne; det følgende Aar, 31. Dec., indtraf hans Død.

Kordes, Schlesw -Holst. Schriftsteller-Lex. 
Lübker u. Schröder, Schlesw.-Holst.-Lauenb. Schriftsteller-Lex. 
Zeitschrift der Ges. f. die Gesch. der Herzogth. Schleswig, Holst. u. Lauenb. I, 260 ff. Rohlfs, Die medicinischen Classiker Deutschlands I, 1875, S. 176 ff. 
Allg. Deutsche Biographie XII. 
Biogr. Lex. der hervorrag. Aerzte III.

Jul. Petersen.



Hentze, Peter Mathiesen, 1753-1843, Præst, 
var Søn af en fra Tyskland indvandret Murmester og Gibser Mathias H. i Horsens 
og fødtes 22. Okt. 1753 i denne By, fra hvis Latinskole han 
dimitteredes i sit 19. Aar; Attestats fik han først i sit 29., men saa 
Aaret efter Kald og Kone, i det han i 1783 blev Sognepræst til 
Sandø paa Færøerne og gift med Maren Christine Eisenberg (f. 1758 
d. 1840). Med Kraft og Nidkjærhed virkede han i 57 Aar blandt 
Færingerne som Sjælesørger (fra 1807-17 efterhaanden som 
vikarierende Sognepræst paa Sydstrømø, Vaagø og Østerø) og Embedsmand 
(Viceprovst 1807, Provst 1814 og Amtsprovst 1816-29), 
entledigedes 1837 og døde 25. Juni 1843. En gjennem 50 Aar ført 
Embedsjournal vidner om H.s Flid og Nøjagtighed og er vigtig for 
Øernes gejstlige Statistik. Desuden har han efterladt sig en 
fortjenstlig Samling af gamle færøske Folkesange. H. skal have været 
en usædvanlig Personlighed. Han havde Ord for at være en god 
Læge og at forstaa mere end sit Fadervor.

Wiberg, Alm. Præstehist. III, 721. 
C. F. Nielsen, Færøernes geistl. Stat, 1879, S. 33.

J. Bloch.



Herbach, Casper, --1664, Guldsmed og Alkymist,
er født i Sachsen og kom efter Indkaldelse her til 1643. Hans første 
Ansættelse var som Hofsnedker, men han blev endnu 1643 tagen i 
Brug baade som Guldsmed og Fremstiller af mathematiske 
Instrumenter. Han fik da ogsaa strax det betegnende Navn 
«Kunst-Casper». En Tid har han boet ved Rosenborg, hvor han 1646 i
Havens Laboratorium gik Christian IV til Haande med en Række 
Forsøg paa at udsmelte norsk Gulderts. Og den Yndest, han stod 
i hos Christian IV, vedblev han at have hos Frederik III. Ved 
Kroningen i Nov. 1648 bar Dronning Sophie Amalie en af H. 
tilvirket ny Dronningekrone. Muligvis er han snart herefter 
flyttet til Lyngby. 1650 fik han nemlig af Frederik III Skjøde paa Lyngby 
Vandmølle, og han kjøbte desuden en Bondegaard her. 1655 fik 
han Ordre til sammen med en kongl. Bygmester at føre Tilsyn med 
nogle Vandledninger, som fra Emdrup Sø skulde føres til Kjøbenhavns 
Slot, og ved samme Tid forestod han Indretningen af «nogle 
Smelteværker», der bleve opsatte paa det nævnte Slot. Muligvis 
staar dette i Forbindelse med de Forsøg paa Guldmageri, som
Frederik III var saa tilbøjelig til. Og sikkert er det, at H. i 1656 
fra Amsterdam tilskriver Kongen, at han har faaet Tilbud om et 
«kontinuerligt Bjærgværk», om en rød «liqvor solis», om «det 
Værk» af 100 Dukater at frembringe endnu én osv. Noget Resultat 
synes der dog ikke at være kommet heraf. H. vendte tilbage til
Danmark og virkede, som tidligere, baade i Lyngby og Kjøbenhavn.
1661 fik han Eneret til at have Krohold i sin Gaard i Lyngby, og
1662 fik han Ret til der at oprette en Valkemølle med et tilhørende 
Værk, «som Stene kunne drejes og skæres paa». For Kjøbenhavns 
Vedkommende fik han 1661 Fritagelse for Indkvartering m. m. paa 
Christianshavn, og 1663 tilskjødede Frederik III ham en Grund i 
Nærheden af Kjøbenhavns Slot mellem Provianthuset og Boldhuset. 
Skjønt han nu næppe var nogen ung Mand længer, synes han dog
stadig at have været villig til at kaste sig ind i nye Foretagender. 
Sidst i 1663 udgik en kongelig Befaling om, at Mønten i Kjøbenhavn med, 
hvad dertil hørte, skulde overleveres ham, men længe 
fik han ikke Lov til at virke i sin nye Stilling. I Okt. 1664 afgik 
han ved Døden. Han var 2 Gange gift. Hans første Hustru, 
Margrethe, døde 1653; hans anden Hustru, Anna «Dirik Holtschards», 
overlevede ham.

Industriforen.s Maanedsskr. 1881. 
Hist Tidsskr. 5. R. I, 716. 
Christ. IV's egenh. Breve.

C. Nyrop.



Herbst, Adolph Tobias, 1746-1825, Søofficer, 
var Søn af nedennævnte Schoutbynacht Michael Johan H., fødtes 17. Marts 1746, 
blev Sekondlieutenant i Marinen 1763, Premierlieutenant 1769, 
Kapitajnlieutenant 1776, Kapitajn 1781, Kommandørkapitajn 1796, Kommandør
1801, Kontreadmiral 1809, Viceadmiral 1825. Som Premierlieutenant 
var han 1771 næstkommanderende med Fregatten «Falster» 
paa Togt til Middelhavet. Skibet blev overfaldet af en Orkan ved 
Rokol i Atlanterhavet, maatte kappe alle 3 Master og indkom som 
Vrag til Norge og med Tab af 33 Mand; da Chefen, Kapitajn 
Bording, maatte gaa i Land som syg, blev det H., der sørgede 
for at faa Fregatten i Stand igjen; i Juni Maaned førte han den 
derefter tilbage til Kjøbenhavn. S. A. ansattes han som Chef for
Kongebaaden «Svanen» og overførte med denne under særdeles 
besværlige Forhold en betydelig Pengesum til Norge. 1775 blev han 
Chef for Skonnerten «Støren» paa Togt mod Smuglere i vore 
Farvande. 1779 og ligeledes de nærmest følgende Aar førte han det
armerede Kofifardiskib «St. Jan» til Middelhavet og Vestindien. 
Under en Konvoiering blev han 1782 ud for Cadix opbragt af 
2 spanske Fregatter og først efter lang Parlamenteren i Cadix 
atter frigivet. For hans Forhold ved denne Lejlighed bevidnede 
Kongen ham sin Tilfredshed og udnævnte ham til Generaladjudant. 
Efter en Del Kommandoer med Vagtskibe og andre Fregatter i 
Aarene 1787-93 blev han Aaret efter Linjeskibschef og fortsatte 
uafbrudt denne Virksomhed til Aaret 1804, desuden deltog han
i adskillige Kommissionssager. H. var saaledes en af den Tids 
mest benyttede og betroede Søofficerer. 1805 førte han en Øvelseseskadre, 
og 1808 beordredes han paa en Tjenesterejse til Rusland, 
paa hvis Flaade han skulde gjøre Tjeneste mod Englænderne. Da den
russiske Flaade imidlertid flygtede op i Skjærgaardene og holdt sig 
der, rejste H. atter hjem efter at have modtaget et Anerkjendelsestegn 
for sin Virksomhed og ansattes som Chef for Prøvesten. 1820 
optoges han i den danske Adelstand, 1824 blev han Kommandør 
af Danebrog. Han endte sit virksomme Liv 20. Avg. 1825. -- H. 
blev 1770 gift med Anne (Anette) Magdalene Rasch, Datter af 
Justitsraad R.

Thaarup, Fædrenelandsk Nekrolog  1821-26 S. 372 ff.

C. With.



Herbst, Christian Frederik, f. 1818, Arkæolog og Numismatiker. 
H. er født 7. April 1818 i Kjøbenhavn og Søn af Direktør 
for den militære Klædefabrik, Generalkrigskommissær Michael Johan 
Chr. H. (d. 1830, Søn af ovennævnte Ad. Tob. H.) og Michelle f. 
de Stibolt. Han blev Student 1837 fra Slagelse, hvorhen Familien 
var flyttet, efter at Faderen havde taget sin Afsked. C. J. Thomsen 
bemærkede snart den Iver, hvormed H. dyrkede numismatiske og
arkæologiske Studier, af hvilke de første allerede havde optaget 
ham i hans Skoletid, og da Thomsen i 1843 ansatte H. som 
«Assistent ved Forevisningen», opgav H. sit paabegyndte juridiske 
Studium. I 1846 ledsagede H. Thomsen paa en Rejse til Tyskland og
Italien. 1848 fik han kgl. Udnævnelse som Arkivar ved 
Antikvarisk-topografisk Arkiv og Sekretær ved Kommissionen for Oldsagers 
Opbevaring, hvilken sidste Stilling 1849 ændredes til Sekretær 
(senere Inspektør) ved det kgl. Musæum for de nordiske Oldsager, 
i det den nævnte Kommission ophævedes. Thomsen efterlod sig 
ved sin Død i 1865 Indstilling om H.s Udnævnelse til hans Efterfølger 
ved Musæet for de nordiske Oldsager, men som bekjendt blev 
denne Stilling forenet med de Direktørposter, som Worsaae beklædte. 
Efter Worsaaes Død 1885 konstitueredes H. i dennes Embede, kgl. 
Udnævnelse fik han i 1887. Ved Omordningen af Musæernes 
Administration 1892 entledigedes han fra de fleste af sine Musæumsembeder, 
i det han dog vedblev at være Direktør for Rosenborgsamlingen
og udnævntes til Direktør for den kgl. Mønt- og Medaillesamling. 
Siden 1887 har han været Formand i Bestyrelsen for 
Frederiksborgmusæet. I 1856 var H. bleven Kammerraad, 1869 fik 
han Justitsraadstitelen. 1862 optoges han som Medlem i Danske 
Selskab.

H., der hørte til Thomsens første Elever, har paa de forskjellige 
Trin af sin Musæumsvirksomhed været en udmærket Støtte for vore 
Samlingers Fremvæxt. Altid velvillig og hjælpsom i sin Stilling 
over for læg og lærd og særlig over for Samlernes store Skare har
han til Gjengjæld selv fundet velvillig Imødekommen, naar han har 
søgt at skaffe Musæerne Erhvervelser, som disse kun ved Hjælp af 
private Sammenskud kunde naa, og meget betydelige ere de 
Forøgelser, som navnlig Møntsamlingen og Musæets antikvarisk-topografiske
Arkiv saaledes skylde H.s Initiativ. Som et Taknemmelighedstegn 
lod en Kreds af Kolleger og Venner i 1885 præge en 
Guldmedaille med H.s Billede, som overraktes ham paa hans 
Sølvbryllupsdag. Fra 1848 og i henved 25 Aar ere Musæets righoldige
Fundprotokoller førte med H.s Haand, og ingen kunde den Gang 
med større Indsigt og Omhu have lagt et saa betydningsfuldt 
Materiale til rette for vort Oldtidsstudium; med praktisk Sans har H. 
stedse forbundet et øvet kritisk Øje ved Bedømmelsen af Oldsager 
fra alle Tidsaldre. Paa en Tid, da Musæet saa at sige aldrig fik 
Forøgelser ved Fund optagne under omhyggelig sagkyndig Ledelse, 
vakte i 1845 H.s «Hvidegaardsfund» med det bekjendte indholdsrige
«Sejdmandsbestik» fra Broncealderen en stor Opmærksomhed, 
og det skyldes H.s Tilstedeværelse ved Udgravningen af de første 
Egekistefund med velbevarede Klædedragter fra Broncealderen i 
Trindhøj og Kongshøj ved Vamdrup 1861 og 1862, at de mærkelige 
Fund optoges i saa vel konserveret Stand. Sammen med Professor
Japetus Steenstrup ledede H. i 1859 Undersøgelsen i Viemose i Fyn 
og deltog 1861 i Udgravningen af Jellinghøjene. Protokollen over 
Undersøgelsen af Kongegravene i Ringsted, der er offentliggjort i 
det bekjendte Værk om dem (1858), skyldes H.
I Litteraturen er H. for øvrigt kun fremtraadt med
mindre numismatiske og arkæologiske Arbejder,
der navnlig findes i Oldskriftselskabets
Tidsskrifter. H. var bleven valgt til Sekretær for
Oldsagafdelingen i dette Selskab 1865, men traadte
i 1868 tilbage fra denne Post under Forhold, der
karakteriseredes ved Striden i Selskabets «Aarbøger»
om Opdagelsen af den ældre Jærnalder. -- H. ægtede
20. Marts 1860 Ophelia Gerstenberg Rosted, Datter af
Proprietær G. R. og Andrea f. Herbst.

Erslew, Forf. Lex.

Henry Petersen.



Herbst, Emilie Adelgunde, s. Vogt.



Herbst, Michael Johan, 1699-1762, Søofficer. 
Faderen var Kapitajn ved Fortifikationen. H., som er født
3. Juni 1699, blev Søkadet 1716 og gik strax med
Orlov i Koffardifart til Guinea og Vestindien indtil
Aaret 1727, da han udnævntes til Sekondlieutenant. Den
bekjendte Fabrikmester Benstrup ønskede ham uddannet
til Skibskonstruktør, men H., som foretrak det
farende Liv, gik i Steden for atter til Koffardis
og opholdt sig 2 Aar i de kinesiske Farvande. 1734
forfremmedes han til Premierlieutenant og ansattes
strax som Medhjælper for Navigationsdirektøren. Aaret
efter adjungeredes han Ekvipagemesteren, fra
hvem han erholdt et særlig godt Vidnesbyrd for
Duelighed og Ærlighed, og benyttedes tillige ved
Tømmeropkjøb i Preussen. 1738 forfremmedes han
til Kapitajnlieutenant og indtraadte samtidig i
Konstruktionskommissionen, 1740 blev han Kapitajn
og ansattes Aaret efter som Ekvipagemester. 1743
var H. Chef for Flagskibet «Christianus
Sextus» i Viceadmiral R. Krags Eskadre. 1748
ansattes han som Havnemester i Kjøbenhavn samt
Medlem af Havnekommissionen, og i de nærmest
paafølgende Aar under Danneskjold-Samsøes og Suhms
Administration deltog han i alle de betydeligere
Kommissionsarbejder. 1751 blev han Kommandørkapitajn
og Chef for Frederiksværns Værft i Norge, hvor han
ved sin dygtige og energiske Bestyrelse gjorde sig
saa bemærket, at man efter Admiral Suhms Død 1756
overdrog ham det vigtige Embede som Holmens Chef med
Sæde i Admiralitetskollegiet. Ogsaa her gjorde H. sig
bemærket ved den Dygtighed, hvormed han til sin Død
bestyrede Forretningerne. 1757 avancerede han til
Kommandør og indtraadte tillige s. A. i Helsingørs
Havnekommission. Ved Jubilæet 1760 forfremmedes han
til Schoutbynacht. Almindelig agtet og æret døde
han 22. Okt. 1762. -- H. var 2 Gange gift: 1. (1737)
med Engelke Marthe f. Liebe (f. o. 1715 
d. 18. Febr. 1747), Stifdatter af Kommandørkapitajn
Carlsen; 2. (1748) med Kapitajn under Asiatisk
Kompagni Roluf Kjerulffs Enke, Anna Cathrine f. Thomsen,
som overlevede ham.

C. With.



Herforth, Christian Ludvig August, 1818-92, Kreditforeningsdirektør, 
Søn af Direktør for Kjøbenhavns Fattigvæsen Hans Henrik H. (f. 20. Marts 
1793 d. 21. Dec. 1883) og Sophie Louise Emilie
Augusta f. Hjelm, fødtes 22. Marts 1818. Efter 
at være bleven Student ved privat Dimission
1837 tog han 1844 juridisk Examen. 1857 blev
H. Prøveprokurator, 1859 Overretsprokurator og
erhvervede sig snart en betydelig Praxis som
Sagfører, især for Forretningsverdenen, samtidig
med at han paa andre Omraader kom til at indtage
en temmelig fremskudt Stilling. I sine yngre Aar
spillede han en betydelig Rolle i Studenterkorpset,
i hvilket han fik Kapitajns Karakter, og 1865 blev
han valgt ind i Borgerrepræsentationen, hvor han i
en lang Aarrække udøvede en ikke ringe Indflydelse,
indtil han 1885 trak sig tilbage. H. var tillige
Direktør i Kjøbenhavns Brandforsikring, men hans
betydningsfuldeste Virksomhed falder dog i Østifternes
Kreditforening, i hvilken han 1865 blev Direktør og
1872 Formand i Direktionen, en Stilling, han med en
kort Afbrydelse bevarede lige til sin Død. I H.s
Direktionstid og for en væsentlig Del under hans
Ledelse hævede Østifternes Kreditforening sig til at
blive Landets største Pengeinstitut, og han har sin
store Part af Æren for den grundfæstede Anseelse,
Foreningen nyder paa vort Pengemarked. I de senere
Aar førte dog hans konservative Anskuelser ham til at
stille sig alt for afvisende over for de nyere Ideer,
der ønskede forskjellige Reformer i Foreningen, og
dette førte omsider til, at han 1887 nedlagde sin Post
som Direktør. En Konflikt imellem den nye Direktion og
Repræsentantskabet bragte ham imidlertid snart igjen
til Roret, men Reformbestræbelserne, der navnlig gave
sig Luft i Forlangender om Konvertering af Foreningens
Obligationer og i høj Grad støttedes af Forholdene paa
Pengemarkedet, lode sig ikke kue og affødte en Række
Kampe, der vistnok ikke lidet forbitrede H.s sidste
Aar. -- H. var gift med Christiane Johanne f. Rée,
Datter af Herman Ludvig R. (f. 1790 d. 1853) og Maria
f. v. Halle (f. 1789 d. 1845). Han døde 23. April
1892.

Illustr. Tid. 8. Maj  1892.

A. Leigh-Smith.



Herholdt, Johan Daniel, 1764-1836, Læge, 
fødtes i Aabenraa 10. Juli 1764 og var en Søn af Amtskirurg
Johann Friedrich 
Wilhelm H. og Catharina Maria f. Peterssen. Efter at have lært 
Begyndelsesgrundene til Kirurgien hos Faderen og paa hans 
Barberstue drog han, skjønt svagelig og lidende af Epilepsi, 1783 til 
Kjøbenhavn for at fortsætte Studierne. Under hans haarde Kamp
for Existensen i Hovedstaden, under Nød og Sult, bedredes imidlertid 
hans Helbred; en gift Dame, Sophie Marie f. Berwald, med 
hvem han senere (1789), da hun var bleven Enke, indgik Ægteskab, 
tog sig noget af ham, og 1785 kunde han underkaste sig Examen 
ved det anatomisk-kirurgiske Theater, umiddelbart før dette hævedes 
og veg Pladsen for det kirurgiske Akademi, ved hvilket han derpaa 
yderligere fortsatte Studierne, i det han dog i de følgende Aar 
gjorde flere Togter som Overmester med Orlogsskibe. I 1787 
udnævntes han til Reservekirurg ved 2. Sødivision og blev samtidig 
Amanuensis hos H. Callisen, hvorved han under de heldigste 
Forhold fik videre praktisk Uddannelse ligesom ogsaa frugtbringende
videnskabelige Impulser. Tode fattede ligeledes varm Interesse for 
den unge, rigtbegavede og energisk fremadstræbende Mand og 
knyttede ham hurtig til sit Disputereselskab, i hvilket H. 1787 
fremkom med sine første videnskabelige Forsøg.

1789 underkastede han sig Examen ved det nye kirurgiske 
Akademi. Det følgende Aar blev han Reservekirurg ved Akademiet 
samt i 1792 interimistisk Divisionskirurg ved Søetaten; 1794 blev 
han virkelig Divisionskirurg. I 1793, da Universitetet for første
Gang udsatte aarlige Prisopgaver, vandt han, der var bleven en 
dygtig Latiner ved Undervisning af Sekretær Gudenrath, sine første 
virkelig videnskabelige Lavrbær ved en Besvarelse af den medicinske 
Opgave og fik, skjønt egentlig uberettiget ved manglende akademisk
Borgerret, i Følge særlig kongelig Resolution den udsatte Præmie. 
Allerede forinden havde han dog offentliggjort flere mindre 
Afhandlinger i Todes Tidsskrifter, saaledes om den saakaldte «Jasserske»
Oreoperation, hvis Berettigelse blev meget omstridt, efter at Livlæge 
v. Berger havde underkastet sig den med dødeligt Udfald; H. drøfter 
Sagen med megen Modenhed og Kyndighed. Det var dog først, 
da «Fysikalsk, økonomisk og medico-kirurgisk Bibliothek» i 1794 
paabegyndtes -- udgivet af et Selskab, hvoraf han var Medlem 
sammen med O. H. Mynster, E. Viborg og C. G. Rafn --, at hans 
litterære Produktion tog Fart. Han blev en af de vigtigste 
Medarbejdere derved for Lægevidenskabens Vedkommende, aabnede det
1. Bind med en kirurgisk Afhandling, der ligesom flere følgende 
vidnede om Forfatterens Indsigtsfuldhed og selvstændige Opfattelse 
samt ikke mindre om hans historiske Sans og grundige Studium af 
den ældre lægevidenskabelige Litteratur. Hans talrige Afhandlinger 
i Bibliotheket begrænse sig imidlertid paa ingen Maade alene til 
Kirurgien; tvært imod omspænde de hele Lægevidenskabens 
forskjelligartede Territorium, og en stor Del deraf har han publiceret i 
Fællesskab med C. G. Rafn. De koncentrere sig efterhaanden i
særlig Grad om anatomisk-fysiologiske Spørgsmaal, men ved Siden 
deraf findes de forskjelligste Æmner behandlede, stadig i Tilknytning 
til de allernyeste Bevægelser inden for Videnskaben og hyppigst 
med praktisk Sigte. Det kort i Forvejen af Hensler (ovfr. S. 372) og 
andre fremdragne vigtige praktiske Spørgsmaal om hensigtsmæssige 
Midler til druknedes og andre forulykkedes Gjenoplivelse omhandles 
særlig udførlig -- H. og Rafn komme ogsaa derved i Polemik med 
Hensler --, og snart (1796) dannedes Selskabet til druknedes 
Redning, for hvilket H. blev den første Direktør. Elektriciteten, 
Magnetismen og Galvanismen i Anvendelsen for Lægekunsten 
beskæftigede ligeledes H. og Rafn i høj Grad, navnlig vare de ivrige for
Anvendelsen af Magnetismen i Form af den saakaldte «Perkinisme», 
en amerikansk Kurmethode, der bestod i Strygninger med magnetiske 
Metalnaale, og som en Tid spillede en stor Rolle; omfattende 
Afhandlinger derom indrykkede de i deres Bibliothek. Da Jenners 
store Opdagelse af Vaccinationen fremkom ved Aarhundredets 
Slutning, blev H. hurtig greben af Begejstring derfor, var Sekretær i den 
private Lægekomité, der i den første Tid, indtil den kongl. 
Vaccinationskommissions Dannelse, virkede energisk for Sagens Fremme, og 
skrev ligeledes Artikler derom. Ogsaa Bichats epokegjørende 
fysio-pathologiske Arbejder bleve af H. og Rafn hurtig introducerede i 
den danske Litteratur, til Dels i selvstændig Bearbejdelse.

Denne overordentlig livlige, utrættelige og frugtbare 
videnskabelige Virksomhed skaffede den unge Kirurg den store 
Æresbevisning at blive Medlem af det danske Videnskabernes Selskab 
allerede 1798 (samtidig med Rafn), og derefter fremtræder han da
ogsaa i dette Selskabs Skrifter som en Forsker og Forfatter af høj 
Rang. Det var ligeledes her dels anatomisk-fysiologiske Arbejder 
-- saaledes særdeles betydningsfulde Undersøgelser om Synet og 
om Misfostre --, dels Arbejder af mere umiddelbar praktisk Retning,
men for øvrigt oftest særlig paa Grundlag af den nye stringente 
Naturvidenskabs Resultater. Herhen høre Undersøgelser over 
Midler og Methoder til Luftens Rensning i Skibe, Hospitaler og 
lignende Lokaliteter, ligesaa en Afhandling om penetrerende Saar 
i Brystet og deres Behandling paa Grundlag af selvstændige Undersøgelser 
over Aandedrættets Mekanisme -- hvilken sidste Afhandling 
han senere, nærmest i Anledning af Hertugen af Berrys Snigmord,
videre udarbejdede og tilsendte det medicinske Akademi i 
Paris. I Videnskabernes Selskabs Skrifter findes i alt 7 Afhandlinger 
af ham, men at Antallet ikke er blevet større, skyldes den 
Omstændighed, at han stadig vedblev at offentliggjøre talrige, ogsaa 
større Arbejder i andre Tidsskrifter, fornemmelig i det nævnte 
Bibliothek, af hvis Fortsættelse som «Nyt Bibliothek for Fysik, Medicin
og Økonomi» han fra 1805 var Medudgiver, og i «Det skandinaviske 
Litteraturselskabs Skrifter». Mange af hans Afhandlinger fandt Vej 
til Udlandet ved at oversættes i fremmede Tidsskrifter, ligesom han
ogsaa efterhaanden blev Medlem af talrige udenlandske videnskabelige 
Selskaber.

Det var naturligt nok, at en saadan videnskabelig Kraft ikke 
rolig blev staaende i det ulærde Kirurglav, men vilde optages i det 
lærde akademiske Lav, hvor han hørte hjemme, og overhovedet 
sigtede paa akademisk Karriere. Umiddelbart efter at være bleven
privat inskriberet ved Universitetet erhvervede han 1802 den 
medicinske Doktorgrad ved en under tydelig Indflydelse af Bichats 
Forskning skreven Afhandling om Fosterets Livsforhold, der 
oversattes paa Tysk af Tode og vandt Opmærksomhed ogsaa i Udlandet. 
Noget efter (1805) nøde han og Rafn den Udmærkelse at faa et 
Prisskrift om forskjellige Dyrs Vintersøvn belønnet af det franske 
Nationalinstitut efter en smigrende, af Cuvier forfattet Bedømmelse; 
Skriftet er imidlertid ingensteds blevet trykt og forefindes kun i en 
dansk Afskrift i det kgl. Bibliothek. 1805 ansattes han som 
Professor extraordinarius i Medicinen og virkede derefter med 
overordentlig Utrættelighed og Liv ogsaa som Lærer, medens hans
praktiske Virksomhed i øvrigt bestandig udvidedes i forskjellige 
Retninger. Med Divisionskirurgikatet, som han fremdeles beholdt 
til 1819, forenede han 1806 Stillingen som Søetatens Stabsmedikus 
og Medlem af Direktionen for Søetatens nye Hospital, 1808 blev 
han Medlem af Sundhedskollegiet. Hans private Lægepraxis blev 
bestandig mere omfattende og varetoges af ham med altid 
uforandret Utrættelighed, om han end efterhaanden knyttede til sig en 
Stab af Assistenter, der rekruteredes af Eliten af de vexlende Hold 
Medicinere, og som saaledes fik en værdifuld praktisk-klinisk 
Uddannelse under hans altid redebonne Vejledning og faderlige Støtte. 
En ikke ringe Del af det følgende Tidsrums fremragende Læger 
har gjort Amanuensistjeneste hos ham og derved lagt Grunden til 
deres Praxis, i det han altid med den yderste Liberalitet og 
Uegennyttighed lod dem gaa ind i sit Klientel. Som Professor har han
foruden at fortsætte sin tidligere omtalte, yderst frugtbare og alsidige Forfattervirksomhed tillige publiceret enkelte Skrifter, der skulde 
tjene til Undervisning, saaledes en medicinsk Plantelære, udgiven i 
Forbindelse med C. F. Schumacher (1808).

Ved O. H. Mynsters Død 1818 rykkede han op i ordinær 
Professorpost og blev Assessor i Konsistorium. Det følgende Aar blev 
han Rektor ved Universitetet og overtog samtidig Overmedikatet
paa Frederiks Hospital. I denne Stilling, til hvilken der fra Fr. L. 
Bangs Virketid knyttede sig anselige Traditioner og en vis Nimbus, 
gjorde han imidlertid -- for første Gang i sit Liv -- ikke Fyldest, 
i ethvert Tilfælde opfyldte han ikke de betydelige Forventninger, 
man ogsaa i denne Stilling med Grund stillede til ham. Unægtelig 
satte hans reformivrige og virkelystne Aand ogsaa nogen Frugt i 
hans Ledelse af den store Sygeafdeling. Han har saaledes 
Fortjenesten af at have afskaffet den tidligere yderlige Tvangsbehandling 
af de den Gang meget talrige Delirium-tremens-Patienter med
Spændetrøje osv. og at have erstattet den med en Friluftsbehandling, 
der viste et heldigt Resultat i Dødelighedsstatistikken. Han 
anvendte ogsaa sine tidligere Undersøgelser over Luftfornyelse i
Hospitaler og lignende Lokaliteter til Fordel navnlig for Hospitalets 
talrige Tyfussyge, hvem han samlede paa særskilte, rummelige og 
luftige Stuer og lod ligge for aabne Vinduer, hvori han i øvrigt 
havde engelske Forbilleder at følge. Men alt i alt var det dog 
egentlig mere Beskæmmelse end nye Lavrbær, der resulterede for 
ham af hans Overlægevirksomhed.

Aarsagen til dette mindre heldige og med H.s Personlighed 
for Øje noget paafaldende Forhold kan vel til Dels søges deri, at 
han i en for sen Alder tiltraadte sin Hospitalsstilling, ligesom ogsaa 
deri, at hans videnskabelige Hovedinteresser altid havde ligget den 
egentlige Klinik lidt fjærnt og efterhaanden vare komne til at ligge 
den end fjærnere, for saa vidt som han i sin ældre Alder i 
bestandig højere Grad kastede sig over at dyrke et til den aktuelle 
Medicin saa lidet knyttet Fag som Medicinens (navnlig den danske 
Medicins) Historie; efter at han tidligere havde publiceret mindre
Afhandlinger paa dette Omraade, saaledes i «Det skandinaviske 
Litteraturselskabs Skrifter» Farmaciens og Medicinaltaxtens Historie, 
udkom 1823 hans første større medicinsk-historiske Publikation, 
hans «Arkiv for Lægevidenskabens Historie i Danmark», der efter 
Planen skulde være et periodisk Skrift i tvangløse Hæfter, men i 
øvrigt aldrig naaede ud over det 1., 192 Sider omfattende Hæfte. 
Men den væsentligste Del af Skylden for, at hans kliniske
Virksomhed halvvejs led Skibbrud og ogsaa hurtig igjen afbrødes, har 
dog vistnok en Kvinde, en Patient, «Synaalejomfruen» Rachel Hertz, 
hvis mangeaarige, forviklede og uudgrundelige Sygdomstilfælde
efterhaanden lagde ensidigt Beslag paa al hans Tanke, Granskning 
og Interesse og tillige gav den fantasifulde Side i hans alsidige 
Aand, der med hele sin koncis naturvidenskabelige Udvikling dog 
tillige var et Barn af hin Naturfilosofiens Tid, en uheldig og alt for 
overvældende Næring, saa at han kritikløst gav sig hen i Tilbedelse 
af Naturens Vidunderlighed, og hans ellers klare Blik tilsløredes -- 
hvad der noksom fremgaar af hans lettroende Publikationer om 
denne Patient, fornemmelig hans Meddelelse i det kgl. medicinske 
Selskab i 1821 og hans i 1822 udkomne latinske Skrift om hende. 
Dette gjorde ham vel endnu mere bekjendt end tidligere hele 
Verden over, men de ædruelige medicinske Videnskabsmænd baade
i Ind- og Udland rystede dog tvivlende paa Hovedet ad hans 
Beretninger om Rachel Hertz og anede Uraad, længe førend 
Sammenhængen med hendes Sygdomstilfælde var bleven opdaget og H.s 
kliniske Fiasko dermed fastslaaet (jvfr. Art. R. Hertz).

Naar H. imidlertid led den for en Mand i hans Position 
overordentlige Tort efter Udløbet af de første 6 Aars Overlægetjeneste 
(1825) at faa sm Prolongationsbegjæring, stik imod de 
gjældende Regler, nægtet, og det under en særlig krænkende Form 
ved en til Direktionens ugunstige Erklæringer støttet kategorisk 
Kjendelse af Kancelliet, i Følge hvilken han enten strax eller til 
Flyttedag skulde forlade Hospitalet, saa skyldtes dette dog ikke 
selve Afsløringen af Rachel Hertz' Bedragerier -- hvilken først 
indtraf 1826 og efter hans Afskedigelse --, men overhovedet hans 
hele mindre heldige og nok af Rachel Hertz paavirkede Forhold i 
Egenskab af Hospitalsoverlæge, hvorved han efterhaanden kom i 
et meget spændt Forhold til Hospitalets Direktion og, som det synes, 
navnlig til den daværende egentlig medicinske Direktør, den paa 
dette Tidspunkt særdeles indflydelsesrige Livmedikus Brandis. En 
tiltagende Misfornøjelse vakte han hos Direktionen ved ikke at 
tage mindste Hensyn til Hospitalets knappe Pengemidler. Menneskekjærlig 
storslaaet og gavmildt og ødselt nittende var han baade i 
sit private Forhold -- af sine store Indtægter skabte han sig 
aldeles ingen Formue -- og i sin Overlægestilling. Til sine fattige 
Hospitalspatienter rekvirerede han kostbar Extraforplejning, kostbare 
Bandager og lignende i et hidtil aldeles ukjendt Omfang, saaledes
at det i høj Grad trykkede Hospitalets Budget, og saaledes 
at derved fremavledes megen demoraliserende Misbrug. I ethvert 
Tilfælde syntes den Masse Vine, han ordinerede, kun i ringe Udstrækning 
at komme selve Patienterne til gode. H. lod det skorte paa 
Kontrol, tog i det hele sin Overlægestilling let, lod de underordnede 
skalte og valte og tilsaa paa enkelte udvalgte Patienter nær (
Rachel Hertz) ikke sin Afdelings syge med tilbørlig Paapasselighed 
og Regelmæssighed -- i Følge de af de 2 lægekyndige Direktører 
Brandis og Colsmann afgivne bestemte Erklæringer, fra hvilke dog 
den 3. Lægedirektør, Schumacher, H.s tro Ven, tog Afstand. Dertil
kom, at hans fremtrædende Skepsis lige over for Medikamenternes 
Virkning vakte ikke ringe Anstød hos alle Læger af den da endnu 
herskende F. L. Bangs Skole, der forholdt sig positivt troende i saa 
Henseende. Endelig vakte det i videnskabelige Kredse særlig 
Misbilligelse, at H. kun i meget ringe Grad plejede den vigtige 
kliniske Undervisning, som F. L. Bang med Dygtighed og Energi 
havde inavgureret, og som ogsaa Efterfølgeren, O. H. Mynster, havde
fortsat i det angivne methodiske Spor. H. indskrænkede sig 
væsentlig til at give en lejlighedsvis Vejledning til de studerende 
under Stuegangen, medens den mere methodisk-kliniske Undervisning,
for saa vidt som den fandtes paa Hospitalet i hans Tid, 
hovedsagelig besørgedes frivillig af enkelte talentfulde Kandidater, 
fornemmelig den senere Fysikus Lind. Og nu meldte sig tilmed 
i 1825 den fra en klinisk Uddannelse i Udlandet netop hjemvendte
O. L. Bang, den gamle kliniske Avtoritets Søn, som virkelysten og 
ivrig Aspirant til Overlægeposten. Ved de forskjellige Blottelser, 
H. havde givet sig, ved Hospitalsdirektionens og Kancelliets 
redebonne Bistand blev det nu Bang let at fortrænge sin ældre
Universitetskollega.

Den Tilfredsstillelse havde dog H. at forlade Hospitalet begrædt 
af Patienter og det ham undergivne Personale, baade det højere og 
det lavere, hvis varme Erkjendtlighed mod ham gav sig Udtryk i
en kostbar Gulddaase og en Krystalvase. Ogsaa da hans kliniske 
Fiasko deklareredes ved Opdagelsen af Rachel Hertz' Bedragerier, 
viste det sig, at han overalt havde trofaste Venner, saa at han 
blev skaansomt bedømt baade i Ind- og Udland; men de ædle 
Sider i hans Personlighed fremtraadte ogsaa ved denne Lejlighed 
i det smukkeste Lys. I sine 1826 publicerede Dagbøger
over Sygdomstilfældet optræder han med den største
Aabenhed og Ærlighed, uden noget som helst Forsøg
paa at besmykke sin skæbnesvangre Fejltagelse. Han
viser sig nedbøjet af Sorg, ikke over sin egen
Ydmygelse, som han bærer med Værdighed, men over
den bitre Erfaring, han har gjort, at den Kvinde,
der som en lidende af den ædleste og mest ophøjede
Art havde været Gjenstand for hans dybe Veneration
og hans utrætteligste Bistand, kun var en forvorpen
Bedragerske.

H.s videnskabelige Prestige og hans Yndest som
Universitetslærer og Læge vare nu ogsaa alt for
grundfæstede til, at denne graverende Fejltagelse
skulde knække ham. I den følgende Tid hævdede han uden
ret kjendeligt Afbræk sin Avtoritet ved Universitetet
som overhovedet i Samfundet. 1828 blev han Etatsraad,
1829 Æresmedlem af det kgl. medicinske Selskab, 1833
fejrede han under store Æresbevisninger sit 50 Aars
Jubilæum efter sin Ankomst til Kjøbenhavn. 1833 blev
han paa ny valgt til Universitetets Rektor, og i de
i denne Egenskab holdte akademiske Taler hævdede han
med Kraft og Vægt Vigtigheden og Nødvendigheden
af en virkelig videnskabelig Medico-Kirurgi,
der skulde træde i Steden for den gamle, mere
haandværksmæssige Kirurgi, som det kirurgiske Akademi
væsentlig kun repræsenterede. I disse Taler gav han
tillige nye interessante Bidrag til Fædrelandets
Medicinalhistorie, hvilken han samtidig berigede
i større Omfang ved sammen med Mansa at udgive et
ret betydeligt Bind «Samlinger». Sit spillende Vid
og hele sin Aandslivlighed bevarede han usvækket,
lige til han ramtes af den Sygdom, for hvilken han
18. Febr. 1836 bukkede under. Oehlenschläger viede
ham et smukt Mindedigt med Tak «for din Kunst, din
Videnskab, dit Hjærte», og for «den aandrige lærde,
den skarpsindige Læge, det elskeligste Menneske»
rejstes ved Sammenskud af Disciple og Venner paa hans
Grav paa Assistens Kirkegaard et anseligt Monument.

Smith og Bladt, Den danske Lægestand, 4. Udg. 
Erslew, Forf. Lex. 
Dagen 1836, Nr. 51. 
Molbech, Vidensk. Selskabs Hist. S. 315 ff. 
Dansk Konvers. Lex. V. 
Gosch, Danmarks zoolog. Lit. II, 1, 564 ff.

Jul. Petersen.



Herholdt, Johan Daniel, 1818-1902, Arkitekt. 
H.s Farbroder var ovennævnte Læge af samme Navn,
hans Fader var Regimentskirurg i Kjøbenhavn Johan
Frederik Wilhelm H. (f. i Aabenraa 21. Jan. 1778,
d. 18. Avg. 1834), hans Moder Cathrine Marie f. 
Lorentzen (f. i Aabenraa 25. Maj 1783, d. 6. Juli
1823). H., som fødtes i Kjøbenhavn 13. Marts 1818,
var først bestemt for Studeringerne, men efter
at han uden Held havde besøgt forskjellige Skoler,
bl. a. i et Aar Metropolitanskolen, kom han efter sin
Konfirmation i Lære hos Tømmermester J. Breede, blev
Svend 1837 og arbejdede som saadan til 1840. I denne
Periode boede han sammen med en ældre Broder i en af
Christiansborg Slots Sidebygninger, hvorfra der var
Udsigt til Byggepladsen for Thorvaldsens Musæum; han
fulgte med Interesse Opførelsen af dette monumentale
Værk, og det er sandsynligt, at denne Omstændighed
har bestemt hans Livsbane. Samtidig gik han i de
ledige Maaneder, som den Gang vare temmelig hyppige
for de unge Haandværkssvende, paa Kunstakademiet
om Aftenen og paa Tegneskole om Dagen, først hos
Hetsch, senere hos Bindesbøll. Af den første lærte
han korrekt Tegning og Kjendskab til den antike Stil,
af den sidste Kjærlighed til Kunsten uden Hensyn til
Stilen og Respekt for en Kunstners Arbejde, i det
han med Opmærksomhed fulgte Udførelsen af Tegningerne
til Musæet, som atter og atter omarbejdedes, før de
tilfredsstillede Mesteren. 

I Aaret 1841 brændte en Del af Throndhjem, og H. rejste da 
der op for at faa Arbejde; han blev der fra Maj 1841 til Juli 1842 
og opmaalte samtidig større Partier af Domkirken. 1843
opmaalte han St. Knuds Kirke i Odense, og der fra
drog han til Hamborg, som ogsaa var blevet hærget af
en større Ildebrand. Her fik han bl. a. Arbejde ved
Altona-Kieler-Jærnbanen, og sammen med sin Landsmand
Arkitekt Walther tilbragte han et Par fornøjelige og
glade Ungdomsaar. Efter en lille Rejse i Nordtyskland
og et Ophold i et Par sønderjyske Byer vendte han
1845 tilbage til Kjøbenhavn for at fuldende sine
Akademistudier; han havde 1842 vundet den lille
Sølvmedaille for «Et Hospital», og han vandt 1846 den
store og endelig 1849 den lille Guldmedaille for «Et
Invalidehotel». Samtidig ernærede han sig ved at
tegne for Haandværkerne, og Indtægterne vare ikke
store. 1849 foretog han en Rejse Landet rundt for
at studere Avlsbygninger, 1850 opmaalte han Kronborg
Slotsgaard og undersøgte adskillige Landsbykirker,
bl. a. Fjenneslevlille, Uvelse og Merløse, som den
Gang vare helt ukjendte og egentlig kun interesserede
Høyen. 1851 rejste han til Visby paa Gulland og
udgav senere (1852) et lille Hæfte med lithograferede
Tavler: «Helligaandskirken i Visby paa Gulland, med
Forklaring af N. Høyen, udg. af Selskabet for nordisk
Kunst». Han berejste en Del af Sverige og foretog
endelig 1852-54 sin store Udenlandsrejse til Italien
gjennem Tyskland sammen med Meldahl og hjem over Frankrig 
og England. Forinden havde han bygget nogle Villaer ved Bülowsvejen, 
som senere ere nedrevne eller ombyggede, samt givet 
Tegning til Herregaarden Erholm i Fyn.

H.s første monumentale Arbejde efter hans Hjemkomst blev 
Universitetsbibliotheket. Ved en Konkurrence, hvori bl. a. ogsaa 
Bindesbøll deltog, vandt han 1. Præmie, og Bygningen opførtes 
1857-61. Som Motiv benyttede han Kirken St. Fermo i Verona, 
men disse norditalienske Bygninger fordre en Teknik i 
Murstensfabrikationen, som den Gang var helt ukjendt her hjemme; H. tog 
imidlertid trøstig fat, traf nogle flinke Ejere af mindre Teglværker 
og opdrog dem til at lave gode Façadesten, Formsten og glasserede 
Sten, og det tør siges, at hans Initiativ her har givet hele vor 
Teglværksindustri et betydeligt Skub fremad. Ogsaa ved at anvende 
en større Jærnkonstruktion i Bygningens Indre til Sikring mod Brandfare 
gav han et følgerigt Exempel for Fremtiden. Den elegante, 
yndefulde Façade med sin enkle Inddeling hører til Kjøbenhavns 
nobleste Nybygninger, og den indre Ordning var for sin Tid fuldt 
ud baade praktisk og arkitektonisk, hvorimod Nutidens Kæmpefordringer 
til et Bibliotheks Anlæg ikke mere kunne tilfredsstilles derved.

Nu fulgte Arbejderne Slag i Slag. I Kjøbenhavn af monumentale 
Bygninger: Studenterforeningen 1861-63, en fuldstændig 
Omændring af en ældre Marinebygning; Hovedbanestationen i 
Kjøbenhavn 1863-64 med sine elegante Hjørnetaarne og sin 
imponerende Hal; Nationalbanken 1867-70, en smagfuld Overføring 
af florentinske Renæssancemotiver paa nordiske Forhold og Bygningsæmner; 
Botanisk Laboratorium 1890 og endelig Polyteknisk Læreanstalt 
1888-92. Af private Bygninger: Fru Heibergs nydelige 
Villa i Rosenvænget 1862, samme Aar Grøns Pakhus, en Murstensbygning,
som i Storhed, Simpelhed og harmoniske Forhold er 
enestaaende i moderne dansk Bygningskunst; Grosserer Levins smagfulde 
Ejendom paa Hjørnet af Havnegade og Tordenskjoldsgade 
1866; Sukkerhuset Phønix' Pakhus ved Knippelsbro 1869 og Bikubens 
Bygning i Silkegade med den ejendommelige dekorative Gaard
1883-84. End videre adskillige mindre Sager som Fodstykket til 
Frederik VII's Statue, Indgangen til Ørstedsparken, forskjellige 
Villaer osv. -- Paa Landet og i Provinserne: Herregaardene 
Selchausdal 1856, Enrum 1863, Gyldenholm 1864, Korsør Kirke 1869,
Diskontobanken i Aalborg 1874, Kysthospitalet paa Refsnæs 1874-75, 
Duebrødreklosteret i Roskilde 1879-80, Raadhuset i Odense sammen 
med Lendorff 1881-83, Gravkapellerne paa Roskilde Kirkegaard 1885 
og paa Store Heddinge Kirkegaard 1887, og i Aarene 1887-91 
Toldbygninger i Næstved, Helsingør og andre Steder. -- Han har
restavreret og omændret: store Dele af Herlufsholm 1862 og 65, 
Gisselfeld 1869, Hospitalet i Slagelse 1877, Klosterporten i Sorø 
1884, samt Kirkerne: i Nykjøbing paa Falster 1870, Vestgavlen paa 
Roskilde Domkirke 1872, Vindinge 1873, St. Knud i Odense 1874-75, 
St. Peder i Slagelse 1880 og i Næstved 1883-85, Kildebrønde 1885 
og Ballerup 1886. Naar til denne Oversigt over H.s Bygninger 
kommer adskillige mindre Privatbygninger i Land og By, forstaar 
man, hvilken en rig Virksomhed han som Arkitekt har udfoldet.

Men ikke alene som udøvende Arkitekt har hans Liv været 
frugtbart, ogsaa som Danner af en hel Skole. Hans J. Holm, 
H. Storck, Gnudtzmann og en Række yngre Arkitekter have dels 
direkte, dels indirekte modtaget deres kunstneriske Opdragelse af
ham. Hans Princip har altid været: Se med egne Øjne og ikke 
gjennem Udlandets Briller! Benyt saa vidt muligt Landets Materialier 
og studer den hjemlige Bygningskunst i dens bedste Perioder! H. 
har den største Fortjeneste af vor Murstensarkitekturs Udvikling, 
han har hentet sine Motiver saa vel fra den danske Middelalder 
som fra den italienske Renæssance, altid sund og smagfuld, altid 
solid og behersket. Han er maaske den mest danske af alle vore 
Arkitekter.

Hans ydre Liv formede sig saaledes: 1860 ægtede han Johanne 
Caroline Elise Herholdine Blaunfeldt, Datter af Herredsfoged B. 
(II, 373); 1861 indtraadte han i det særlige Syn for enkelte udvalgte 
Kirker og blev der i 25 Aar, det sidste Aar som Formand; 1860-75 
var han Lærer i borgerlig Bygningskunst ved Polyteknisk Læreanstalt; 
1861 blev han Medlem af Kunstakademiet; s. A. valgtes 
han til bygningskyndigt Medlem af Bestyrelsen for Kreditkassen for 
Husejere i Kjøbenhavn og er det endnu; 1864-76 var han Borgerrepræsentant,
1881-92 kgl. Bygningsinspektør. Han er efterhaanden 
blevet Etatsraad (1871) og Kommandør af 1. Grad af Danebrog (1890), 
ligesom Universitetet ved sit 400 Aars Jubilæum 1879 udnævnte ham 
til Æresdoktor. I Aarenes Løb har han lige til den seneste Tid
foretaget talrige mindre Studierejser i Norge og Sverige, Tyskland 
og England, Frankrig og Italien. -- 21. Okt. 1892 overrakte danske 
Haandværksmestre H. en stilfuld og kostbar Mindetavle til Tak for 
alt, hvad han i sit lange, flittige Liv har været for dansk 
Bygningskunst og dansk Haandværk. H. har selv udgivet:
«Lommebog for Bygherrer og Bygmestre» (2. Udg. 1869)
og «Vejledning i Husbygningskunst» (1875).
H. døde 11. April 1902.

Weilbach, Dansk Konstnerlex. 
Levnedsbeskrivelser af de ved Kbhvns Universitets Firehundredaarsfest
promov. Doktorer S. 125 f. 
Nord. Univ.-Tidsskr. 1859, I, 131 ff. 
Opfindelsernes Bog VIII, 40. 
Tidsskr. f. Kunstindustri 1892, S. 185 ff.

Erik Schiødte.



Heribert, --o.1100, Biskop. 
Da Svend Estridsen ved Biskop Valas Død (o. 1060) delte Nørrejylland i
4 Stifter, gav han Viborg til H., og denne modtog
Indvielsen af Ærkebiskop Adalbert af Hamborg. Viborg
hævede sig meget under hans Styrelse; saaledes
maa Domkapitlets Grundlæggelse henføres til H., og
Bispesædet nød godt af Kong Svends Gaver og Knud den
helliges Privilegier. Derfor har H. sikkert ogsaa
bidraget sit til Hellig Knuds første Skrinlæggelse
(1095). Han døde 8. April; Aaret vides ikke.

Hans Olrik.



Herman, --o.1146, Biskop, 
var en Udlænding, født i den nuværende Rhinprovins. Her havde hans Fader,
Emmerik, der var i Greven af Saffenbergs Tjeneste,
sine Besiddelser og boede, indtil han o. 1107 med
Hustru, Sønnen H. og en Datter lod sig optage i
Augustinerklosteret Rode eller Rath (fransk Rolduc),
lidt nord for Aachen. H., der den Gang, som det synes,
endnu kun var et Barn, gjorde siden efter, da han
havde naaet Modenhedsalderen, et Par mislykkede
Forsøg paa at blive Abbed i Klosteret. Ydmyget og
beskæmmet forlod han derefter Rode (1129) og fandt
et Tilflugtssted hos den kølnske Ærkebisp Frederik,
der midlertidig overdrog ham Styrelsen af Dünwald
Kloster i Nærheden af Køln. Da han havde levet her
en Tid alene, og hans Kloster ingen Tilgang fik,
brød han omsider op fra sit Hjemland og drog til
Lund. Efter Ankomsten her til fik han en Plads blandt
Ærkebispens Omgivelser, men sendtes snart efter i et
betydningsfuldt Ærende til Rom. Ærkebiskop Asser (I,
368) havde nemlig i Løbet af Sommeren 1133 modtaget et
Pavebrev, der frakjendte ham Ærkebispeværdigheden og
paalagde ham og hans hidtidige Lydbisper at underordne
sig Ærkebispen af Hamborg. Denne Ordning skulde nu
H. i Rom søge at faa forandret, og saa godt lykkedes
dette ham, at Asser af Paven paa ny bekræftedes
som Ærkebisp og som den rette Ypperstepræst for den
nordiske Kirkeprovins. Paa Hjemvejen aflagde H. et
Besøg i Rode Kloster, som han skjænkede en 
fra Rom medbragt Relikvie, og var senest i Efteraaret 1135 atter 
i Danmark. I det følgende Par Aar, i Løbet af hvilket han uden 
Tvivl er bleven Medlem af Lunds Domkapitel, nævnes han (Nov. 
1135) som Kapellan hos Biskop Eskil i Roskilde (IV, 588), senere 
skal han have været i Kong Erik Lams Tjeneste, formodentlig ligeledes 
som Kapellan, indtil der 1138 omsider tilbød sig en Lejlighed 
til at lønne ham med et passende Embede for hans Fortjenester 
af Ærkebispesagens Ordning. Ved Biskop Riccos Forflyttelse i det 
nævnte Aar til Roskilde blev det sønderjyske Bispesæde ledigt, og 
til dette kaldte Kongen nu H., som derpaa blev bispeviet i Lund. 
I Slesvig By var der imidlertid alt blevet valgt en anden, en 
indfødt Mand ved Navn Aage (I, 7), til Biskop, og da han i Bybefolkningen 
og sin Slægt havde et mægtigt Parti for sig, saa H. sig nødt 
til at træde tilbage. Dette Udfald af Sagen tog H. sig meget nær, 
og skjønt Kongen (o. 1140) paa anden Maade, ved en Forlening 
og en Gave, sikrede ham et passende Livsophold, forvandt han det 
ingen Sinde. Et Bytte for Mismod døde han antagelig alt 16. Jan. 
1146 efter Aaret forud i. Sept. at have været tilstede ved Indvielsen 
af Lunds Domkirke. I denne stededes han til Hvile, og Graven 
dækkedes af en endnu vel bevaret smuk Ligsten. Baade i det 
fjærne Kloster, hvor han havde tilbragt sin Barndom og første Ungdom,
og i Lund mindedes hans Dødsdag aarlig. 

Ny kirkehist. Saml. IV, 599 ff. 
A.D.Jørgensen, Den nord. Kirkes Grundlæggelse S. 896 ff. 
Danske Mag. 4. R. H, 335 ff.

C. Weeke.



Herman («lange»), --1536--, var en oldenborgsk Adelsmand, 
maaske uægte Halvbroder af Grev Christoffer (III, 581), og fulgte 1534 
med denne til Danmark, hvor han indtog Tranekjær fra Otte Krumpen. 
I Jan. 1535 indsattes han af Greven til Lensmand paa Kalundborg; 
her fra gjorde han flere forgjæves Forsøg paa at indtage den biskoppelige
Borg Dragsholm, der med stor Tapperhed forsvaredes af 
Eiler Hardenberg (ovfr. S. 94). Selv maatte han. efter et tappert 
Forsvar i Jan. 1536 overgive Kalundborg til Mog. Gjøe paa 
Christian III's Vegne. 1539 fejdede han i Pfalzgrev Frederiks Tjeneste 
til Søs mod Norge. Hans senere Skæbne er næppe bekjendt. -- 
Han maa ikke forvexles med den samtidige «lange» Herman Høyer 
fra Husum (s. VI, 554).

A. Heise.



Hermansen, Christen, 1806-82, Theolog, 
Søn af Husmand Herman Christensen, blev født i Store Brøndum i Viborg Stift 
31. Jan. 1806. Stedets Præst, Provst A. Jungersen, blev opmærksom 
paa den lærenemme Drengs gode Evner og tog sig af hans Undervisning, 
saa han 1825 var færdig til Dimission til Universitetet. 1830 
tog H. theologisk Embedsexamen med Udmærkelse, og som Kandidat 
havde han i 2 Aar Bolig paa Borchs Kollegium, hvor han 
udarbejdede en Besvarelse af den gammeltestamentlige Prisopgave, 
som blev belønnet med Guldmedaillen (1834). Efter i nogle Aar 
at have manuduceret og fungeret som Notarius ved det theologiske 
Fakultet tiltraadte han 1839 med offentlig Understøttelse en lang 
videnskabelig Rejse, der ikke alene bragte ham til Tyskland og Italien, 
men ogsaa til Grækenland og Tyrkiet, og da han (1841) kom hjem, 
blev han konstitueret som Docent i semitisk-østerlandsk Filologi og 
Litteratur. 1844 blev han Lektor og 1845 extraordinær Professor i 
de samme Fag, men 1848 ombyttede han Stillingen i det filosofiske 
Fakultet med et extraordinært Professorat i det theologiske, saaledes 
at han fik gammeltestamentlig Exegese som Hovedfag. 1850 blev 
han ordinær Professor i Theologi, og som saadan virkede han 
indtil Sommeren 1882, i de sidste Aar stærkt legemlig svækket ved 
Følgerne af et apoplektisk Anfald.

H. havde i Aarenes Løb erhvervet sig en omfattende Lærdom 
i næsten alle de theologiske Discipliner og langt ud over disse, og 
han var en i høj Grad samvittighedsfuld Lærer. Hans Forelæsninger
udmærkede sig ved Grundighed og Klarhed, og hans medfødte 
kritiske Sans, der var parret med en stor personlig Elskværdighed, 
gjorde ham til en ypperlig Leder af de skriftlige theologiske Øvelser
ved Universitetet. I kirkelig Henseende var han en udpræget 
orthodox Lutheraner, der paa alle Punkter hævdede den gammel-lutherske 
Dogmatiks Bestemmelser over for rationaliserende og spekulative 
Tendenser hos Kollegerne. Som gammeltestamentlig Theolog 
var han konservativ, nærmest en Meningsfælle af Hengstenberg, og 
en afgjort Modstander af den kritiske Retning, der den Gang i 
Ewald og Hitzig havde betydelige Ordførere, i Litteraturen 
optraadte han kun sjælden; han var lige saa kritisk over for sig selv 
som over for andre. Foruden en lille Disputats fra Opholdet paa 
Borchs Kollegium og et Par Universitetsprogrammer -- af hvilke 
navnlig hans Undersøgelse om det af Cureton udgivne syriske 
Evangeliehaandskrift (1859) har vundet Fagmænds Paaskjønnelse -- 
har han udgivet en ny Oversættelse af Salmerne (1862) og Profeten
Esaias (1865) og haft den væsentligste Del i det Gjennemsyn af 
den danske Oversættelse af det gamle Testamente, som førte til den 
reviderede Text, der blev avtoriseret ved kgl. Resolution af 25. April 
1871. 1873-74 var han Universitetets Rektor, og da
hans Efterfølger, Professor jur. Nellemann, i Juni
1875 indtraadte i Ministeriet Estrup, fungerede han
som Prorektor til Universitetsaarets Udløb. 1878
tildelte Universitetet i Leipzig ham Æresdoktorgraden
i Theologien, og ved sin Afgang fra Universitetet
modtog han Kommandørkorset af Danebrog af 1. Grad.

Efter en lang og trofast Ventetid ægtede han 1858 Edel
Kirstine Margrethe Secher (f. 1813), Datter af Jørgen
Mørch S. til Skafføgaard, og med hende, der blev en
moderlig Veninde for mange af de studerende, førte han
et lykkeligt, men barnløst Ægteskab. Kort før hendes
Død (1879) opsatte begge Ægtefællerne et Testamente,
i Følge hvilket deres efterladte, ikke ubetydelige
Formue skulde tilfalde deres Familie, deres Fødesogne
(Hvilsager og Store Brøndum) og Universitetet som
Legatkapitaler (Fundats i Ministerialtidende 1884, A,
S. 37 f.). Det store Bibliothek, han havde samlet,
blev testamenteret til Viborg Stiftsbibliothek,
af hvilket det udgjør en egen Afdeling.

Det faldt H. vanskelig at opgive den
Universitetsvirksomhed, der var bleven ham saa
kjær. Selv da han var haardt kuet af legemlig
Skrøbelighed, kjørte han hver Dag ind til
Universitetet og lod sig hjælpe op paa Kathederet for
at holde sin Forelæsning, og da han havde besluttet
sig til at søge sin Afsked, havde han en klar Følelse
af, at hans Liv snart vilde være endt. 7 Uger efter,
at han havde opgivet sin Professorvirksomhed, døde han
(19. Okt. 1882), savnet af de mange, hvis Hengivenhed
han havde vundet ved sit milde Væsen, sin retsindige
Tænkemaade og sin hjælpsomme Haand. Universitetets
Lærere og Studenter stode hans Hjærte nærmest, men
han færdedes ogsaa gjærne uden for den lærde Kreds,
alle Vegne skattet for sin bramfrie Jævnhed og sit
tørre Lune. Det kongl. Skydeselskab havde saaledes
i mange Aar i ham et ivrigt og virksomt Medlem.

Erslew, Forf. Lex. 
Dagbladet 20. Okt. 1882. 
V. A. Secher, Meddelelser om Slægten Secher S. 118 f.

Fr. Nielsen.



Hermansen, Oluf August, 1849-97, Blomster- og Frugtmaler. 
H., Søn af Tømrer Frederik Salomon H.,
er født paa Frederiksberg 30. Juli 1849. H. var først
Porcellænsmalerlærling hos Bing & Grøndal, men kom
1872 paa Kunstakademiet, hvor han under Professor
J. Roeds Vejledning uddannede sig til Maler og fik
Akademiets Afgangsbevis som saadan 1876. H., der i
flere Aar 
dekorerede Terrakottaarbejder for Ipsens Enke, udstillede
første Gang 1874 og har siden været næsten stadig
repræsenteret paa de aarlige Udstillinger med
smagfuldt arrangerede og dygtig udførte Blomster- og
Frugtstykker, blandt hvilke «Roser og andre
Blomster i en Vase» (1877) blev belønnet med den
Neuhausenske Præmie. 1874 tildeltes ham Akademiets
Rejseunderstøttelse til Indlandet, hvorimod
Kunstneren aldrig har besøgt Udlandet. H. ægtede
29. Sept. 1871 Marie Nicoline Mathilde Andersen,
Datter af Arrestforvarer A. i Helsinge.
H. døde 23. Nov. 1897.

H. R. Baumann.



Herrmannsen, August Nicolai, 1807-54, Læge og Naturforsker, 
var Søn af nedennævnte Nicolai
H. og blev født i Flensborg 24. Marts 1807. Efter
at han havde studeret Medicin og Naturvidenskab
ved Universitetet i Kiel, promoverede han der
1831. Derefter virkede han i en Aarrække som
praktiserende Læge i sin Fødeby og beskæftigede sig
samtidig med naturvidenskabelige, især mineralogiske
og konkyliologiske, Studier. Han modtog senere
Ansættelse som Medhjælper ved Kieler-Universitetets
zoologiske Musæum og virkede desuden som
Privatdocent. Foruden nogle mindre Afhandlinger
til forskjellige naturvidenskabelige Tidsskrifter og
Disputatsen («Guilielmi Harveii systema generationis»)
har han udgivet et større, fortjenstfuldt Arbejde:
«Indicis generum malaco-zoorum primordia» I-II
(Kassel 1846-49). Han døde i Kiel 19. Sept. 1854.

Alberti, Schlesw.-Holst.-Lauenb. Schriftsteller-Lex.

Jonas Collin.



Herrmannsen, Nicolai, 1773-1848, Skolemand, 
er født i Sønderup, Adelby Sogn, 5. Okt. 1773, blev
1793 Skolelærer i St. Mariæ Sogn i Flensborg, hvor
han udgav forskjellige Skolebøger. Han nedlagde sit
Embede 1845 og døde 3. Nov. 1848. Han var gift med
Christine Elisabeth Friedrike f. Møhring.

Lübker u. Schröder, Schlesw.-Holst.-Lauenb. Schriftsteller-Lex. 
Alberti, Schlesw.-Holst.-Lauenb. Schriftsteller-Lex.

S. B. Thrige.



Hersleb, Hans Christopher, 1722-88, Borgmester, 
Søn af ndfr. nævnte Biskop Peder H., er født 11. Juni 1722
paa Frederiksberg, deponerede i Halle 1739, studerede
ved Kjøbenhavns Universitet 1740-43, hvorpaa han blev
Sekretær i Kancelliet og Landsdommer i Sjælland 1745,
Borgmester i Kjøbenhavn 1754, i hvilket Embede han
forblev til sin Død, 22. Febr. 1788, dog ligesom
sine Kolleger en Tid afskediget i den Struenseeske
Periode. 23. April 
1755 ægtede han Cathrine Magdalene Munch, eneste Datter af 
Etatsraad og Højesteretsassessor Laurids M. H. blev 1747 optaget 
som Medlem af det kgl. danske Selskab og blev som Vidnesbyrd 
om Frederik V's Naade mod Selskabet tillige med 3 andre af dets 
Medlemmer s. A. udnævnt til Justitsraad. Foruden at han forøgede
Selskabets Samlinger, udgav han Beskrivelse af Dronning Dorotheas 
Brudesmykke og andre Antikviteter, der tilhørte Kjøbenhavns 
Kommune, og Fortegnelse over Dokumenterne i Raadstuearkivet (1786), 
hvilket Arkiv blev omordnet under hans Tilsyn. En Krønnike over
kjøbenhavnske Begivenheder, der er af Betydning for hans egen 
Tids Historie, er udgivet længe efter hans Død i «Nyeste Skilderi 
for Kjøbenhavn» 1826. 1760-66 var han Medlem af Theaterdirektionen. 
1766 blev han Etatsraad, 1775 Konferensraad.

Giessing, Jubel-Lærere II, 2, 260. 
Werlauff, Det kgl. danske Selskab. 
Overskou, Den danske Skueplads II.

O. Nielsen.



Hersleb, Jacob Peter, 1716-81, Skolemand, 
født 23. Juli 1716 i Stod af Forældrene Provst og Sognepræst Jacob H. (f. 15. Dec. 1686 
d. 14. Okt. 1758) og Inger Marie f. Frost (d. 1764, begr. 17. Okt.), 
deponerede fra Throndhjem Skole 1733, blev Magister 1736 og ved 
sin Farbroder Biskop P. Herslebs Indflydelse allerede 1737 Konrektor
i Christiania og 1746 Rektor sammesteds. 1761 blev han virkelig 
Kancelliraad og 1777 virkelig Justitsraad. Han indtog en Hædersplads 
i den Række af dygtige og lærde Rektorer, Christiania Skole
kunde glæde sig ved i det 18. Aarhundrede, og mange udmærkede 
Mænd ere blandt hans Dimittender. Man finder de varmeste 
Udtalelser om ham fra 2 af disse (N. Treschow og J. Rosted), efter at 
de havde indtaget hans Plads. Han omfattede ogsaa Disciplene
med stor Interesse, og bekjendt er hans Ytring til Norges Statholder 
under en Strid om Disciplenes Rettigheder, da denne havde brugt 
Udtrykket «saadanne Drenge». H. pegede paa Statholderens Ordensbaand
med de Ord: «Af saadanne Drenge gjøre vi saadanne 
Mænd». Fra hans Haand foreligger kun et Program med Bidrag 
til Skolens Historie og en Tale ved Arveprins Frederiks Bryllup 
(Manuskript), hvori han viser sig som ivrig Forkæmper for den 
gamle Rettroenhed og taler haarde Ord om Tilstanden under 
Struensee. Han døde 2. Dec. 1781. Gift 12. Avg. 1748 med Else
Marie f. Arctander (f. 1721 d. 16. Jan. 1800), Enke efter hans 
Formand E. N. Arbien (I, 305).

D. Thrap.



Hersleb, Ole, 1695-1760, Præst, 
Broder til den ndfr. nævnte Biskop Peder H., er født i Stod i
Throndhjem Stift. Han blev 1726 ansat som Præst
ved Vartov, og her blev han inddraget i den stærke
herrnhutisk-pietistiske Bevægelse i de første Aar
af Christian VI's Regering. Han var mere og mere
kommet til den Overbevisning, som han delte med alle
sine Meningsfæller, at det var Haandspaalæggelsen
og Syndsforladelsen i Skriftestolen, der vare Skyld
i al den Ligegyldighed og Verdslighed, han mødte
i sin Menighed, og som bevirkede, «at Omvendelsens
Ord var paa de fleste spildt». Han skrev da 5. Juni
1733 til Kongen og bad ham ikke blot om Fritagelse
for selv at forrette Skriftemaalet efter Ritualet,
men ogsaa om, at han vilde træffe Foranstaltning til
en Forandring af dette, i hvilken Hensigt han lod
medfølge en lang Skrivelse med mange Spørgsmaal,
som han vilde, at det theologiske Fakultet skulde
erklære sig over. Biskop Worm fik derefter Ordre
til at kalde H. for sig, afkræve ham Løfte om, at
han herefter vilde rette sig efter Kirkens Orden,
og, hvis han nægtede dette, strax erklære ham for
afsat. H., der allerede nogle Dage i Forvejen var
bleven suspenderet og da havde søgt sin Afsked, fik
denne paa Mødet hos Biskoppen 25. Juli, og endnu
samme Dag udnævntes hans Eftermand. -- Naar Kongen
gik strængere frem mod H. end mod de andre Præster,
der søgte Fritagelse for at sidde i Skriftestolen,
har vel Grunden været, at H. ikke nøjedes med at
forlange en personlig Begunstigelse, men tillige
androg paa en Forandring af Kirkelovene. Om hans
senere Liv vides ikke andet, end at han efter et
Ophold i Tyskland vendte tilbage til Kjøbenhavn,
hvor han døde 1760.

Wiberg, Alm. Præstehist. II, 160.

L. Koch.



Hersleb, Peder, 1689-1757, Biskop. 
Hans Slægt lader sig føre tilbage til Reformationstiden, da en
Korsbroder Jens i Viborg gik over til den lutherske
Lære, ægtede en forhenværende Nonne og derefter blev
Præst i Herslev og Viuf ved Kolding. Præstekaldet
gik i en lang Aarrække i Arv i Slægten, uden at denne
dog optog Bynavnet som Slægtnavn, og det er først en
yngre Linje, som udvandrede til Norge henimod Midten
af det 17. Aarhundrede, der tog Navnet Hersleb til
Minde om sin tidligere Hjemstavn. Til denne Linje
hørte P. H., der er født 25. Marts 1689 i Stod
Præstegaard i Throndhjem Stift og Søn af Præsten
Christopher H. og Sophie Borch, en Præstedatter fra
Stod. Han gik først i Skole 
hjemme og mindedes endnu i sine senere Aar med
Taknemmelighed den religiøse Paavirkning, han skyldte
sin fromme Moder (d. 1718). Senere kom han i Throndhjem
Skole, hvorfra han blev Student 1703. Efter at have
taget Bakkalavrgraden 1704 deltog han i en Række
Disputatser og blev til Løn for sin store Flid af
Konsistoriet valgt til den første Alumnus i det
nylig oprettede Elers' Kollegium (IV, 491). 1707
tog han theologisk Examen og rejste derefter hjem
og underviste sine yngre Søskende. Samtidig hermed
øvede han sig i at prædike og katekisere, men da
han ikke følte sig dygtig eller værdig nok til at
varetage en Præstegjerning, turde han ikke foreløbig
tage nogen Bestemmelse for livet, men gav dog sin
Fader det Løfte, at han ikke før sit 30. Aar vilde
gjøre noget Valg, der kunde afskære ham fra at blive
Præst. Han tænkte en Tid paa at vælge den juridiske
Bane og at fortsætte sine Studeringer i Udlandet. 1713
fulgte han en yngre Broder til Kjøbenhavn, hvor han
deltog i en Disputats og udmærkede sig saaledes,
at Konsistoriet tildelte ham Magistergraden som
Æresgrad. Paa Forslag af kongl. Konfessionarius
P. Jespersen blev han 1714 udnævnt til Feltpræst
og trængtes saaledes meget imod sin Vilje ind i
gejstlig Virksomhed. Han fulgte derefter Kronprinsens
Regiment til Holsten og laa senere med forskjellige
Troppeafdelinger i Nordtyskland, hvor han overværede
Stralsunds Erobring. Medens han tjente som Feltpræst,
fik han stor Øvelse i at prædike paa Tysk, hvilket
blev af Betydning for hans senere Forfremmelse,
og han maatte ofte prædike for Frederik IV, der den
Gang opholdt sig ved Hæren.

1718 blev han uden Ansøgning kaldet til Præst i
Gunslev paa Falster, men allerede samme Aar,
da Kongen kom til Nykjøbing, lod han ham prædike
for sig og udnævnte ham derefter til Slotspræst
paa Frederiksborg og Sognepræst i Hillerød og
Herlev, skjønt Embedet ikke var ledigt. Formanden
maatte derfor forflyttes til et andet Kald, og
H. tiltraadte først Embedet 1719. S. A. ægtede han
Bolette Hjort (d. 1767), en Slægtning og Plejedatter
af Konfessionarius P. Jespersen. I de 7 Aar, hvori han
virkede i denne Stilling, maatte han ofte prædike for
de kongelige Herskaber paa Frederiksborg, Fredensborg
og Hirschholm, som oftest paa Tysk. Men 1725 blev
han, atter meget imod sit Ønske, forflyttet til
Kjøbenhavn som dansk Hofprædikant, blev 1727 Medlem
af Missionskollegiet og Meddirektør for Waisenhuset,
som han indviede i Foraaret 1728. Kort efter fulgte
han Kronprins Christian og kronprinsesse Sophie
Magdalene paa en Baderejse til Carlsbad. Paa
Tilbagerejsen traadte de i Forbindelse med flere af de saakaldte 
«fromme Grevefamilier», ogsaa med Grev Zinzendorf. Under nogle 
Dages Ophold i det den Gang berømte Halle besøgte de de store 
pietistiske Stiftelser, Waisenhuset og Pædagogiet, og mødtes med
Grev Chr. E. Stolberg, der indbød dem til at lægge Rejsen over 
Wernigerode, hvor de dog kun opholdt sig en Dag. For H.s 
religiøse Udvikling har denne Rejse vistnok haft stor Betydning. 
Han havde faaet Lejlighed til at se den tyske Pietisme paa 
tilstrækkelig nært Hold til at føle sig frastødt af den. Den var 
allerede den Gang udartet til Separatisme og havde i de Egne,
hvor den udfoldede sig under Beskyttelse af det højere tyske 
Aristokrati, skruet sig ind i Former, der truede med at lægge hele Livet 
i Spændetrøje. Over for disse Misvisninger maatte han med sin sunde, 
praktiske Sans og sin udprægede Personlighed nødvendigvis tage
Afstand.

Da Frederik IV 1730 laa dødssyg i Odense, blev H. kaldt 
til ham og tjente ham paa hans Dødsleje. Dagen efter Kongens 
Død, da Christian VI besteg Tronen, var det en af hans første 
Regeringshandlinger at afskedige Biskop B. Deichman i Christiania 
(IV, 237) og udnævne H. til hans Efterfølger. Denne modtog dog 
Embedet under stor Modstræben. Men Kongen overvandt hans 
Betænkeligheder ved et Magtsprog og forøgede hans aarlige Indtægter
med et personligt Tillæg paa 800 Rdl. Han blev dog endnu en Tid 
i Danmark, da han som Norges øverste Biskop skulde deltage i 
Kroningen 6. Juni 1731. Hans Virksomhed i det nye Embede blev 
af stor Betydning for den norske Kirke og fremkaldte en aandelig 
Vækkelse, som sporedes længe efter hans Tid. I Efteraaret 1737 
blev han kaldt tilbage til Danmark, hvor han 27. Okt. udnævntes 
til Sjællands Biskop. 1738 indviede han Frue Kirke efter Branden. 
S. A. blev han optaget i General-Kirkeinspektionskollegiet, blev
Medlem af Generaldirektionen for de fattiges Væsen, Deputeret for 
de fransk-tyske reformerte Menigheder og fik desuden mange 
forskjellige Hverv, som stode i fjærn Forbindelse med hans gejstlige 
Stilling. Han indtraadte ogsaa i Kommissionen for de lærde Skoler
og havde en væsentlig Del i den nye Skoleforordning 1739. 4. Sept. 
1747 salvede han Frederik V og Dronning Louise og fik Rang med 
Konferensraader. Paa Grund af Svagelighed fik han 1748 sin Svigersøn 
Biskop L. Harboe (s. ovfr. S. 86) i Throndhjem udnævnt til 
sin Medhjælper og Efterfølger. H. døde 4. April 1757 og blev 
begravet i Holmens Kirkes Kapel.

H. maa nærmest henregnes til de ældre Pietister af A. H. 
Franckes og Ph. J. Speners Skole, hvis Forkjærlighed for 
filanthropiske Opgaver han delte. Men i hans Prædikener sporer man 
dog kun ringe Paavirkning fra denne Side, hvilket er saa meget
mærkeligere, som hans vigtigste Virksomhed dog falder i den 
Periode, hvor den pietistiske Bevægelse naaede sin højeste Blomstring 
i Danmark. I en Prædiken om «den Kraft, der er i Guds Ord», 
har han lejlighedsvis udtalt sig om Prædikekunsten. «Det er», 
siger han, «Kunsten at prædike Guds Ord enfoldig og dog i sin
Kraft, Saligheds Vej i sin Sammenhæng, saa enhver kan føle det 
i sit Hjærte, at han har selv fundet det; at kunne tale fyndig om 
Guds Riges Hemmelighed og det af Hjærtet, saa det kan gaa til 
Hjærterne, dertil fordres Følelse og Erfarenhed.» Og denne Kunst
forstod han selv at øve. For sin Samtid stod han som et Mønster 
paa Veltalenhed. Suhm, der havde hørt ham, siger: «H. besad 
en ugemen legemlig Veltalenhed, saa mig synes deri aldrig at have 
set eller hørt hans Lige». Trangen til at høre ham var saa stor,
at skjønt Vagten for Kirkedøren blev fordoblet, naar han skulde 
prædike, kunde den dog næppe holde den indstrømmende Mængde 
tilbage. Man bar ogsaa gjærne over med, at han prædikede langt 
ud over den fastsatte Tid; thi det maa tilføjes, at han havde ondt 
ved at begrænse sig. Han kunde til sine Tider i mærkelig faa
Ord stille Tanker og Begreber klart og tydelig frem, ofte med et 
Vid og Lune, der mindede om hans store samtidige: Holberg. Men 
til andre Tider kunde han blive staaende ved en Lignelse, som 
han førte ud i de mindste Enkeltheder, indtil han endte i stor
Uklarhed. Men en vækkende Betydning maa han have haft. 
Derom vidnede Breve til ham fra Tyskland, Trankebar og Batavia 
med Tak for den Opbyggelse, hans Prædikener havde bragt. Iblandt 
disse maa især fremhæves: «Livets Ord udi Dødens Stund» (1729),
«Prædikener over adskillige Søndags- og andre Texter» (1741), 
«Offentlige Taler ved Kirke-, Bispe- og Præstevielser» («I ere 
Jordens Salt») (1740-56). En Samling af hans opbyggelige Taler 
udkom paa Tysk i 12 Bind (1743-57). Iblandt hans Skrifter maa ogsaa
nævnes: «Guds Børns daglige Adgang til Naadestolen» (1748), 
en Bønnebog, der endnu læses af Almuen, især i Norge og Sverige. 
Endnu maa tilføjes, at H. var en kundskabsrig Mand, der fulgte 
godt med sin Tid. Han havde stor Indsigt i Fædrelandets Historie 
og opmuntrede til Udgivelsen af historiske Skrifter. Det skyldes 
ogsaa ham, at mange gamle Dokumenter fra Præste- og 
Kirkearkiver ere blevne bevarede. Naturvidenskabelige Skrifter læste 
han med stor Lyst. Han havde selv en Naturaliesamling, og til 
Mønter havde han stort Kjendskab.

Det er nødvendigt at fremhæve H.s Betydning som Prædikant, 
fordi den alt for hurtig blev glemt. Bastholm med sin 
«gejstlige Talekunst» og hele den rationalistiske Retning 
fremtraadte saa nær op efter hans Tid, at han blev stillet i Skygge
derved. Dersom man nu vil sammenstille Bastholms og H.s 
Prædikener, vil man, naar Spørgsmaalet gjælder kristelig Inderlighed 
og Dybde, ikke være i Tvivl om, til hvilken Side Vægtskaalen maa 
synke. Men paa et andet Omraade har H. endnu større Betydning. 
Som praktisk Embedsmand og som gejstlig Tilsynsmand er han en 
af de mest fremragende, som den dansk-norske Kirke har at opvise. 
Allerede kort efter, at han var bleven Præst i Hillerød og Herlev, 
sporer man en Virksomhed af indgribende Betydning. Hans Forslag
til Oprettelsen af en Skole for Bønderbørn i Herlev henledte 
Regeringens Opmærksomhed paa de uheldige Skoleforhold paa 
Landet og gav Stødet til Oprettelsen af de 240 Skoler paa 
Rytterdistrikterne, og hans Plan om Indretning af Fattighuse paa Landet 
fremkaldte Oprettelsen af Hospitalet i Hillerød, hvortil Frederik IV 
gav 24000 Rdl. Men langt større Betydning fik han i sin 
Virksomhed som Biskop over Akershus Stift, hvor han bragte 
Kirkevæsenet ind i en hel ny Gænge og ved en vel gjennemført 
Forretningsgang nødte sine Embedsbrødre til en samvittighedsfuld 
Opfyldelse af deres Embedspligter. Han fordrede Katekisation i Kirker 
og Skoler og gav selv en praktisk Vejledning til dens Gjennemførelse. 
Han drev stærkt paa Husbesøg, og Konfirmationen var 
indført i hans Stift 2 Aar, førend den kongl. Forordning om dens 
Indførelse udkom. Han indgav ogsaa til Regeringen et Forslag
til en Ritualforandring, nærmest med Hensyn til Skriftemaal og 
Absolution. Han sørgede for Oprettelsen af Hospitaler, Arbejdshuse, 
Enkekasser osv., og de Stiftelser, der stode under hans Tilsyn, 
sikrede han ved nye Fundatser. Han gjennemførte en stræng
Regnskabsførelse i Stiftsmidlernes Forvaltning og hævede derved 
en Uorden, der havde hersket i 18 Aar, hvori ingen 
Regnskabsrevision havde fundet Sted. Han holdt Dagbog over sin Virksomhed 
og lod ikke uden stor Selvbebrejdelse nogen indgaaet Forespørgsel 
henligge ubesvaret Dagen over. Den samme udstrakte Virksomhed
udfoldede han, efter at han var vendt tilbage til Danmark som 
Sjællands Biskop. Men i dette sit sidste Embede maatte han dog 
arbejde under Forhold, der vare lidet tilfredsstillende for ham. Han 
var en praktisk Mand med et sundt Blik paa Livet og havde et 
mærkeligt Greb paa at oprede en Sag og lægge den saaledes til 
rette, at den lod sig gjennemføre uden Vanskeligheder. Han var 
vant til at gribe hurtig ind, og han taalte intet Omsvøb. Der var 
noget af en Jurist i ham, og de Fundatser, han har udarbejdet for 
Stiftelser, der stode under hans Tilsyn, vække endnu Beundring og
vidne baade om Omblik og Fremsyn. Men han følte sig i høj 
Grad hemmet af General-Kirkeinspektionskollegiet, der paa mange 
Maader indskrænkede Biskoppernes Selvstændighed. Han blev selv 
optaget i Kollegiet, som han siger, «for Skams Skyld», fordi man 
ikke godt kunde udelukke Sjællands Biskop. Da man roste ham 
for den gode Orden og Skik, han havde gjennemført i Akershus 
Stift, svarede et af Kollegiets Medlemmer: «Lad ham kun komme 
her, vi skal nok holde ham saa varm, at han ikke mange Spring 
skal gjøre». Dette lykkedes ogsaa. Han stod i Kollegiet ene 
over for et tætsluttet Flertal, der desuden ofte brugte Tiden, medens 
han var fraværende paa Visitatsrejser, til at tage Beslutninger, som 
han ikke kunde godkjende, men han havde dog undertiden 
Indflydelse nok til at kunne omstøde dem, naar han vendte tilbage. 
Han omtaler Kollegiet med stor Bitterhed, og efter Frederik V's 
Tronbestigelse indsendte han et Forslag om dets Ophævelse, der 
dog ikke blev taget til Følge.

H. har holdt Dagbog fra sin tidlige Ungdom til sine sidste 
Aar. Efter de Uddrag, man kjender af den, maa man have Grund 
til at forudsætte, at den fortjener at udgives, dersom den ellers 
endnu er bevaret.

Zwergius, Siellandske Clerisie S. 381 ff. 
J. P. Anchersen og L. Harboe, Tvende Lovtaler over P. Hersleb, ved N. Rønning. 
Møller, Theolog. Bibl. V, 146 ff. 
Theolog. Tidsskr. f. d. evang.-luth. Kirke i Norge VIII, 1 ff.

S. M. Gjellerup.



Hersleb, Svend Borchmann, 1784-1836, Theolog,
fødtes 7. Marts 1784 paa Nord-Herrø (Helgeland), hvor Faderen, Jørgen 
Sverdrup H. (f. 13. Sept. 1748 d. 10. Nov. 1819), var Ejer af 
betydeligt Jordegods. Moderen hed Anna Ly dia f. Borchmann (f. 1741 
d. 1. Dec. 1786). Indtil hans 10. Aar tog Farmoderen, Provstinde 
Maren H., f. Sverdrup, sig af hans Opdragelse. Hun holdt ham til 
Bogen, navnlig til gudelig Læsning, og han skal have læst Bibelen
flere Gange igjennem inden hendes Død (1794). 12 Aar gammel 
blev han sendt til Præsten Anton Schnabel paa Alstadhov, kom 
fra ham i Throndhjem Skole, hvor han blev Student 1802, tog 
1803 Examen philol., 1804 Examen philos. og 1807 Examen theol., 
samtlige med Udmærkelse. Efter Moldenhawers Ønske blev han 
strax efter ansat som Inspektør paa det kongelige Bibliotheks 
Læsesal og var med Werlauff, Molbech og Widerøe der tilstede i 
Bombardementsnætterne som den roligste og mest resignerede af 
dem alle. Man tilbød ham 200 Rdl. aarlig Understøttelse til 
Forberedelse for en theologisk Professorpost, men han afslog det, da 
han kunde hjælpe sig selv. 1808 blev han Lærer i Religion og 
1810 Adjunkt ved Metropolitanskolen, hvor han var meget elsket af 
Medlærere og Disciple. Flere af disse, der bleve fremragende Mænd, 
have med Varme udtalt sig om hans udmærkede Lærerdygtighed og 
opofrende Iver for deres Vel. Før han drog her fra kunde han 
ogsaa i sin Bibelhistorie, udmærket ved klart Sprog og tro 
Fremstilling, skjænke den danske og norske Skole en af de skjønneste 
Gaver, den har ejet i det 19. Aarhundrede, og den blev ogsaa
almindelig benyttet lige til dets Midte. Denne Bog, hvis Fortale 
er dateret 12. Sept. 1812, blev H.s Farvel til Danmark, da han 
16. Jan. 1813 blev udnævnt til Lektor i Theologi og Hebraisk ved 
Universitetet i Christiania. Han paatog sig tillige -- uden
Godtgjørelse -- at være Universitetets Sekretær indtil 3. Juni 1814, da 
Christian Frederik udnævnte ham til Professor. Som saadan 
arbejdede han med utrættelig Flid til største Velsignelse for den 
norske Kirke til sin Død, 12. Sept. 1836.

Det var en stor Opgave, som forelaa den første theologiske 
Lærer ved det norske Universitet. Som Videnskabsmand stod han 
ensom i et fattigt Land. Endnu et Aar efter sin Udnævnelse 
fortæller han, at han kun havde 7 Bøger med fra Kjøbenhavn. Der 
var intet Universitetsbibliothek, og kun i Latinskolen fandt han 
nogle Hjælpemidler. Han maa have staaet uvis ved Anlægget af 
sin Virksomhed, men han var en energisk Mand, der snart fandt 
sig til rette. 1814 fik han sin Ven S. J. Stenersen til Kollega, og 
med denne delte han nu Arbejdet saaledes, at han selv beholdt 
den gammeltestamentlige og den systematiske Theologi. Han drev 
sin Gjerning med en overordentlig Flid, og det ses, at han har 
fortolket mere end Halvdelen af det gamle Testamentes Bøger, 
hvorhos der fra hans Haand foreligger Fremstillinger af Dogmatik, 
Ethik, Apologetik, naturlig Theologi, Gamle og Nye Testamentes 
Indledning. Hans Forelæsninger vare udarbejdede -- de fleste paa 
glimrende Latin -- saaledes, at de kunde trykkes med det samme, 
men som theologisk Forfatter optraadte han aldrig, rimeligvis fordi 
han stillede alt for store Fordringer til sig selv. Opdragen i den 
gamle Bibeltro og udviklet i en inderlig Higen efter Sandheden 
kom H. til Kjøbenhavn i en Tid, da Rationalismen havde naaet 
sit Højdepunkt og holdt paa at brydes. Den kunde aldrig tiltrække 
en Natur som H., og medens han sluttede sig til sin Lærer P. E. 
Müller, udviklede han sig selvstændig til en Bibeltheolog, der fulgte 
den gamle kirkelige Retning. Han var kommen til Hvile i denne, 
da han 1808-11 paa Valkendorfs Kollegium levede i det fortroligste 
Venskab med Grundtvig, en Forbindelse, der visselig har været af 
megen Betydning for ham som Grundlægger af det theologiske 
Studium i Norge. Som saadan blev han tro i den Gjerning at 
lede de vordende Præster til Erkjendelse af den kristelige Sandhed 
paa den lutherske Bekjendelses Grund, om han end kunde være 
usikker paa enkelte Punkter, f. Ex. i Nadverlæren, men han var 
udelukkende Theolog og antoges -- maaske ikke med Uret -- at
overvurdere theologisk Lærdom. Hans Liv var delt mellem 
Studerekammeret og Høresalen. Han har aldrig betraadt en Prædikestol, 
og hans Interesse kunde aldrig bindes til Menighedslivet, dets 
Udvikling og Krav, uden hvor disse kom i direkte Berøring med det
videnskabelige. Han var saaledes en af det norske Bibelselskabs 
Stiftere, forfattede Indbydelsen til dets Oprettelse 1816, var Medlem 
af dets Centralkomité til sin Død, skrev i mange Aar dets 
Beretninger og gjorde sig meget fortjent ved en Revision af det nye 
Testamentes Oversættelse (1830). Her maa ogsaa nævnes, hvad han 
udrettede for Almueskolen, i det han som Stortingsmand og 
Formand i Kirkekomiteen 1827 blev Forfatter af den i dette Aar 
udkomne Lov, der satte Landets Skolevæsen paa en ny Fod. Man
overraskes ved det praktiske Blik og det Kjendskab til Folkets 
Krav rundt om i Landet, den indesluttede lærde lægger for Dagen 
i sin Indstilling. 1832 udgav han en Bibelhistorie for Almueskolen, 
der fik megen Udbredelse og udkom i mange Oplag, uagtet den i 
praktisk Brugbarhed ikke kunde maale sig med den af W. A. Wexels 
1830 udgivne Bog. Det er efter dette forstaaeligt, at H. ikke kunde 
følge sin Ven Grundtvig i hans Udvikling, og at han -- mere og 
mere befæstet i sit supranaturalistiske Standpunkt -- under
Kirkekampen 1825 og senere nærmest maatte regnes til hans Modstandere, 
om han end var uden for al Polemik.

H. havde som Student ved Siden af Theologien med Iver 
dyrket Nordens Historie og havde paa dette Felt megen Kundskab. 
I de urolige Aar, hvori hans Embedsgjerning i Norge begyndte, 
blev han stærkt dragen af den patriotiske Bevægelse. Sommeren 
1814 tilbragte han hos sin Familie i Nordland, men han var i 
Christiania, da det overordentlige Storting var samlet, og udtalte sig
med Styrke for sine Venner mod enhver Forbindelse med Sverige. 
Sin Kjærlighed til Danmark svigtede han aldrig, og denne har vel 
ikke mindre end hans Følelse for Norges Hæder bragt ham til 
offentlig at bekæmpe N. Wergelands bekjendte Skrift «Danmarks
politiske Forbrydelser mod Norge» (1816). Ellers stod ikke hans 
Hu til det politiske Liv og Dagens Strid, men kun til Studier og 
Stilhed. Det var ikke ofte, man fik ham draget ud af denne, som 
i 1818, da han repræsenterede Universitetet ved Carl Johans
Kroning, og 1827, da Christianias Borgere valgte ham til Stortingsmand. 
Til Biskop vilde Regeringen 1832 have gjort ham, men dertil fandt 
han sig aldeles uskikket. Hans Dage gik hen i fuldstændig 
Regelmæssighed, og han, der altid forblev ugift, indrettede sin Levemaade 
til det sidste ganske paa Studentervis. Sine overskydende Indtægter 
gav han til fattige, der hver Maanedsdag i Skarer ventede ved hans 
Dør. Mangen fattig Student har ogsaa nydt godt af hans Velgjørenhed, 
men han stillede sig ellers ikke i noget personligt Forhold til 
sine Disciple. Han var i sit Væsen meget reserveret, og hans høje,
ærefrygtindgydende Skikkelse holdt Ungdommen paa Afstand, medens 
den vidste at skatte hans Værd og omfattede ham med den inderligste 
Kjærlighed. Efter sit hele Anlæg maatte han over for Livets 
Bevægelser omkring ham væsentlig blive en stille Betragter, men 
han blev dog ikke fremmed for dem. Ved Rosing og Schwartz 
havde han faaet en Interesse for Theatret, som han længe beholdt, 
og i sine Kollegers Selskaber kom han gjærne.

Hans Død efter en smertefuld Sygdom vakte dyb Sorg i vide 
Kredse. Man havde en Følelse af, at en af Norges ypperste Mænd 
var kaldt bort, og en taknemmelig Efterslægt tør maaske aflægge 
det Vidnesbyrd, at ingen enkelt Mand i det 19. Aarhundredes første
Halvdel har øvet en saa stor Indflydelse paa Kirke- og Menighedslivet 
i Norge som han.

S. B. Hersleb, Mindekrands fra hans sørgende Disciple, Chra. 1836. 
Wexels, Tidsskr. f. Kirkekrønike og Theologi III, 271. 
Pavels, Dagbogsoptegn. 1815-16, fl. St. 
Halvorsen, Norsk Forf. Lex.

D. Thrap.



Hertel, Christian Vest, 1748-1817, Præst, historisk Forfatter, 
er født 1. Maj 1748 i Vester Mariæ Sogn paa Bornholm, hvor hans 
Fader, Samuel H., da var Degn; hans Moder var Margrethe Elisabeth 
f. Sode. Han blev Student fra Aarhus 1769. Han dyrkede 
saa ivrig Litteraturhistorien, at han nær havde opgivet Theologien, 
men 1774 tog han dog Attestats. Efter et Par Aar at have været 
Amanuensis hos Stiftsprovst Monrad i Aarhus var han Fredagsprædikant 
i vor Frelsers Kirke paa Christianshavn og var samtidig 
Huslærer hos Bogtrykker Berling. 1784 blev han Præst ved Frederiks 
Hospital og giftede sig s. A. med Mette Kirstine Riise (d. 6. Maj 
1838), en Præstedatter fra Nimtofte. 1789 kaldtes han til Præst i 
Ørslev, 1798 til resid. Kapellan ved Aarhus Domkirke og 1811 til 
Øster Tørslev, da de dyre Tider ikke gave tilstrækkeligt Udkomme 
i det ham saa kjære Aarhus. H. har i Tidsskrifter meddelt en Del 
Afhandlinger, der ere af mindre Betydning; derimod udgav han 
1809-11 «Forsøg til en antikvarisk-historisk Beskrivelse over 
Aarhus Dom- og Kathedralkirke», der er et med stor Flid samlet 
Arbejde med righoldige Oplysninger i mange Retninger. Han ender 
det vemodig med, at hans næste Arbejde skal være en Avktionskatalog 
over hans i bedre Tider samlede Bøger, Skilderier og 
Kobbere. H. døde 9. Juli 1817.

Erslew, Forf. Lex.

O. Nielsen.



Hertel, Harald Christian, 1827-81, Officer, 
er født 29. April 1827 paa Christiansborg Slot, hvor Faderen, Kapitajn Frederik 
Christian H., boede som Chef for Artilleriets Staldetat. Moderen hed 
Charlotte Hedevig f. Engberg, adopt. Thomsen. I 1846 kom H. ind 
paa Højskolen, men Krigen 1848 afbrød Studierne, og han kom til 
Tjeneste ved 1. Artilleriregiment for at blive praktisk uddannet samt 
blev Sekondlieutenant med Aldersorden fra 1846. Først i 1849 sendtes 
han til Krigsskuepladsen og deltog i Fredericias Forsvar samt i Slaget 
6. Juli med Batteriet Mossin. Han udnævntes s. A. til Premierlieutenant 
og var dernæst med i Slaget ved Isted. Efter Krigen 
var han fra 1853-57 tjenestgjørende ved 2. Artilleriregiment i 
Rensborg, gjennemgik i 1855 Pontonnerskolen og udnævntes i 1860
til Kapitajn. Ved Mobiliseringen 1863 ansattes H. som Chef for 
6. Fæstningskompagni og fik strax Lejlighed til at udmærke sig ved 
Mysunde 2. Febr. I Skansen b blev det rettende Nummer ved 
den mest udsatte Kanon flere Gange bortskudt; Lieutenant Klubien
forsøgte derpaa at rette, men faldt ligeledes, hvorefter H. personlig 
traadte til og fik Kanonen rettet. Ogsaa ved Dybbøls Forsvar, 
hvorunder han med 2 andre Kapitajner skiftedes til at have Befaling 
over Artilleriet i Skanserne, lagde han stort
personligt Mod og Dygtighed for Dagen. Ved
Preussernes Overgang til Als deltog han i Kampen som
kommanderende over Batterierne ved Sønderborg. I
1866 blev H. Skoleofficer ved den kgl. militære
Højskole (fra 1868 Officersskolen), indtil han
i 1870 kom til 2. Artilleriregiment som Chef for
8. Batteri. Udnævnt til Oberst i 1879 ansattes han
som Chef for 2. Artilleribataillon, næste Aar som
Chef for Trænafdelingen, men døde 12. Jan. 1881. --
H. ægteviedes 25. Febr. 1852 til Vilhelmine Hertel,
Søster til nedennævnte Ludv. Vilh. H. 23. Dec. 1863
viedes han til Michelli Elisabeth Thomsen,
Datter af Regimentskvartermester T. i Helsingør.

P. N. Nieuwenhuis.



Hertel, Jørgen Valdemar Torben, 1831-96, Landøkonom. 
V. H., Broder til ovennævnte Har. Chr. H.,
fødtes i Kjøbenhavn 13. Maj 1831, tog 1849
Adgangsexamen til den polytekniske Læreanstalt
og 1850 dansk-juridisk Examen. 1851 gik han til
Landvæsenet og ejede 1855-66 Gaarden Store Ravnholt
i Vendsyssel. 1864 flyttede han til Kjøbenhavn
og knyttedes til «Ugeskrift for Landmænd», hvis
Redaktør han blev 1866, og som han ledede i 24 Aar,
indtil 1. Jan. 1890, dels alene, dels i Forening
med forskjellige andre. Hans Redaktørvirksomhed
faldt i en Periode, hvori Landbruget undergik en
mægtig Udvikling, og i hele denne Bevægelse kom
«Ugeskrift for Landmænd» til at spille en stor Rolle
som Budbringer om Fremskridtet i Ind- og Udland og
som det Organ, hvori de udmærkede videnskabelige
og tekniske Kræfter, der arbejdede i Landbrugets
Tjeneste, meddelte sig til Landmændene. Med Omhu og
Kyndighed sigtede han det rige Stof og naaede ved sit
sunde og sobre Syn paa Forholdene at fæstne og øge
Ugeskriftets Indflydelse. For den mindre Jordbruger
udgav han 1866-74 «Dansk Landbotidende», og han har
forfattet «Farvetabeller over forskjellige Afgrøders
og Gødningsstoffers Indhold af Kvælstof, Fosforsyre
og Kali» (1872) samt deltaget i Oversættelsen af
«Kortfattet Gødningslære og Landbrugsstatik» af
E. Heiden og «Kvægets hensigtsmæssigste Ernæring»
af J. Kühn (begge 1874). -- 1889 ansattes H. som
Kasserer og Bibliothekar ved det kgl. danske
Landhusholdningsselskab, 1892 udnævntes han
til Justitsraad. Han ægtede 20. Sept. 1856
Ida Sophie Hertel (f. 9. Juni 1831), Datter
af daværende Forpagter paa Vemmetofte Peter H.
H. døde 8. Jan. 1896.

A. Bing.



Hertel, Ludvig Vilhelm, f. 1844, Præst. 
H. blev født 27. Marts 1844 i Moltrup ved Haderslev; hans Fader,
Præsten 
Hans Vilhelm H., var en af den danske Sags trofaste Forkæmpere 
i Sønderjylland; hans Moder, Louise Cathinca f. v. Westen, døde 
faa Dage efter hans Fødsel. Han blev Student 1864 og theol. 
Kandidat 1872. S. A. ansattes han som Kommunelærer i Kolding; 
Aaret efter blev han personel Kapellan, først i Tværsted ved Hjørring, 
senere i Sest ved Kolding. 1877-79 var han Hjælpepræst 
paa forskjellige Steder, derefter Sognepræst i Vejerslev og Blidstrup 
paa Mors, senere (1884) i Sønder Vissing og Vórladegaard, hvorfra 
han 1888 forflyttedes til sit nuværende Embede, Brænderup og Ore 
paa Fyn. H., der selv tilhører den grundtvigske Retning, men 
altid har kunnet arbejde sammen med Mænd fra andre Sider, er 
især kjendt som en af Santhalmissionens mest nidkjære Forkæmpere 
her i Danmark. Som ung Præst (i 1876) traf han Børresen (III, 
327) og modtog af dennes ejendommelige Personlighed et stærkt
og blivende Indtryk. Af forskjellige Komiteer til Santhalmissionens 
Fremme har han været Medlem og taget virksom Del i deres 
Arbejde, Fra 1880 har han udgivet denne Missions Maanedsskrift, 
«Dahkwala», ligesom han i flere Skrifter har skildret dens Historie
(«Indisk Hjemmemission blandt Santhalerne», 1877; «Den nordiske 
Santhalmission, historisk fremstillet», 1884; «Før og nu, Guds 
Gjerninger i Santhalistan i 25 Aar», 1892). -- I 1879 ægtede han 
Thomine Ludovica Husum, Datter af Pastor Peter Laurentius H. i
Tranebjærg.

Dahkwala 1880-92.
Elvius, Danmarks Præstehist. 1869-84 S. 594. 690.

V. Schousboe.



Hertel, Niels Theodor Axel, f. 1840, Læge. 
A. H. er en Broder til ovennævnte Har. Chr. og Jørg. Vald. Torb. H. og fødtes i 
Kjøbenhavn 1. Juni 1840. Dimitteret fra det v. Westenske Institut 
1858 studerede han Medicin, var Underlæge i Krigen 1864 og tog 1865 
Lægeexamen. Efter at have været Kandidat paa Kommunehospitalet 
foretog han 1868-69 en Studierejse, blev ved sin Hjemkomst Reservelæge 
ved Kommunehospitalets 4. Afdeling og 1872 Kommunelæge i 
Kjøbenhavn. Senere dyrkede han særlig Skolehygiejne, offentliggjorde 
i 1881 et omfattende Arbejde om Sundhedsforholdene i de højere 
Drenge- og Pigeskoler i Kjøbenhavn, blev i 1882 Medlem af den
nedsatte Kommission til Undersøgelse af Skolernes Sundhedsforhold, 
foretog i den følgende Tid flere Udenlandsrejser til videre Studier 
af Spørgsmaalet og udgav i 1886 sammen med Professor Drachmann 
en «Sundhedslære». Skolegymnastikken har han særlig draget ind 
under sine Undersøgelser, og gjentagne Gange har han været Medlem 
af Kommissioner til Reformer paa dette Omraade. -- 1874 ægtede 
han Signe Charlotte Jensen, Datter af Proprietær, Cand. jur. Carl 
Henrik Jacob J. paa Fredsholm ved Nakskov.

Carøe og Selmer, Den danske Lægestand, 6. Udg.

Jul. Petersen.



Hertz, Birgitte Cathrine, d. 1824, s. Boye (II, 569).



Hertz, Christian, 1765-1810, Forfatter, 
var ældste Søn af kgl. Skovrider Herman H. (d. 1775) og Salmedigterinden Birgitte 
Cathrine f. Johannissen (II, 569) og blev født 21. Marts 1765 i Skovhuse 
i Øster Egesborg Sogn ved Vordingborg. Ved Faderens
Død kom H. tillige med sin yngre Broder, den senere Biskop 
J. M. H. (s. ndfr.), i Helsingørs Skole; men da Moderen giftede 
sig med Toldkontrollør Hans Boye i Kjøbenhavn, bleve Brødrene 
flyttede til Metropolitanskolen og dimitteredes der fra 1784. H. 
levede et lystigt, men tillige ryggesløst Studenterliv, hvorved 
han tidlig nedbrød sit Helbred. Hans Attraa var at komme til 
Theatret, men Moderen modsatte sig bestemt dette Ønske. Allerede
før han blev Student, udgav han under Psevdonymet «Jeppe Jeppesen» 
«Rejsen til Helicon, et Heltedigt i 4 Sange» (1782), et satirisk 
Digt om en Degns Fataliteter, skrevet med Lune og Vid i godt 
formede Vers. Sammen med J. Werfel og sin Broder paabegyndte
han 1784 «Det muntre Bibliothek for begge Kjøn», som dog kun 
fristede en kort Tilværelse og udkom hæftevis meget uregelmæssig; 
det indeholdt nogle ubetydelige Rimerier og en Del slette og 
utilladelig afhjaskede Oversættelser. Endelig naaede H. 1800 at tage 
Attestats med ringeste Karakter (2 Aar i Forvejen var han bleven 
rejiceret); han prædikede for Dimis 1802. S. A. udgav han igjen 
et Digt i 4 Sange; men denne Gang var det «Søslaget paa Reden», 
der havde stemt hans Lyre i de højtideligste Toner. 1804 blev han 
Klokker ved Roskilde Domkirke og giftede sig nu med sin mangeaarige 
forlovede, Sylvia Molberg (d. 1824). Selv var han aldeles 
ude af Stand til at røgte sin Gjerning; den blev besørget af hans 
dygtige, men forfaldne Hustru. Han døde i Juni 1810. I Familien
Hertz har der levet en apokryf Tradition om, at H. skulde kunne 
gjøre Chr. Olufsen Forfatterskabet til Lystspillet «Gulddaasen» 
stridig, og siden 1878 har der med denne Familietradition som 
Udgangspunkt i Pressen været ført en ivrig Debat derom.

Nyerup, Lit. Lex. 
J. Steenstrup, Fra Fortid og Nutid S. 257 ff. 
C. Behrens, Forfatterskabet til «Gulddaasen», 1892. 
Museum 1891, I, 105 f. 

A. Jantzen.



Hertz, Christian Adolph, 1824-82, Forfatter,
Søn af nedennævnte Herman Adolph H., blev født i
Kalundborg 16. Sept. 1824. For at tilfredsstille hans
Hang til Musik blev han sat i Instrumentmagerlære
hos C. Hornung i Slagelse, hvor han gjorde sit
Svendestykke; men ham, der var udgaaet fra et dannet
Hjem, behagede denne Virksomhed ikke i Længden,
og da han ved Udgivelsen af et Par Hæfter Sange
og Duetter havde røbet Talent for Komposition,
fik han 1852 Lov af Faderen til at opholde sig et
Aars Tid i Leipzig for at studere Musik, hvorefter
han ernærede sig i Kjøbenhavn som Musiklærer og
Litterat, særlig som Oversætter af Musiktexter. I
sidstnævnte Egenskab kom hans musikalske Dannelse,
Smag og gode Forstaaelse af Textens Sangbarhed ham
udmærket til Nytte, og han har ved sine Oversættelser
af de Wagnerske Sangdramer «Lohengrin» (1870),
«Mestersangerne» (1872) og «Tannhäuser» (1875) samt
ved Udgivelsen af et Par Smaaskrifter om Wagner
og «Fremtidsmusikken» (1867) bidraget meget til
at gjøre denne Operaens Reformator bekjendt her i
Landet. Foruden flere andre Oversættelser for det
kgl. Theater, som Glucks «Iphigenia i Aulis» (1861),
Gounods «Faust» (1864) osv., har han skrevet et
originalt Lystspil i 3 Akter, «Student og Komediant»
(opført 1877), og forfattet Texten til N. W. Gades
ufuldendte Opera «Judith». Kæmpende med Sygelighed og
smaa Kaar døde Ad. H. i Kjøbenhavn 2. Avg. 1882, et
Fjerdingaar efter at have opnaaet at blive ansat som
fast Theateroversætter. Hans Enke, Julie Vilhelmine
f. Holm, en Fiskerdatter fra Bornholm, hvem han havde
ægtet 2. Nov. 1867, overlever ham.

Erslew, Forf. Lex.

S. A. E. Hagen.



Hertz, Christian Ehlers, 1795-1866, Borgmester,
juridisk Forfatter, Søn af nedennævnte Biskop
Jens Michael H., fødtes i Nørhaa Præstegaard,
Aalborg Stift, 28. Marts 1795 og blev Student
1812. Derefter gik han den militære Vej og blev 1813
Sekondlieutenant ved Kongens Regiment, hvorpaa han
1814-22 gjorde Tjeneste i Ingeniørkorpset. 1819
tog han juridisk Embedsexamen, og 1822 blev han
Premierlieutenant. S. A. udnævntes han til Byfoged
og Byskriver i Bogense, forflyttedes der fra 1829 til
Embedet som Herredsfoged og Skriver i Nørre og Bølling
Herreder og 1842 til Embedet som Byfoged og Byskriver
i Frederikssund samt Herredsfoged og Skriver i Horns
Herred. 1848 blev han Borgmester og Avktionsdirektør
i Aarhus, og 1864 udnævntes han til 
Konferensraad. 1858-61 deltog han som Rigsdagsmand i det
politiske Liv, men indtog ikke nogen fremragende
Plads i dette. 14. Jan. 1866 døde han i Aarhus. Han
var gift med Kirstine Inger Sophie f. Kornerup,
Datter af Sportelkasserer, Kammerraad Frederik
K. og Maren (Marie) f. Tolberg. -- H. roses som
en hæderlig og redelig Karakter og som en virksom
Embedsmand. Navnlig indlagde han sig Fortjeneste
af de kommunale Forhold i Aarhus, og hans Optræden
under den fjendtlige Okkupation 1864 vandt megen
Anerkjendelse. Hans «Bemærkninger til Kong Christian
V's danske Lov, hentede fra den senere Lovgivning,
Kollegieresolutioner og Skrivelser samt lovkyndiges
Skrifter» (1838-43) og «Overdomstolenes Anvendelse
og Fortolkning af en Del Lovsteder og Forordningen)
(1852-61) ere flittige Samlerarbejder, der benyttedes
meget og gjorde god Tjeneste, navnlig indtil Repholtz
havde udarbejdet Realregistre til Domsamlingerne.

Erslew, Forf. Lex.
Aarhus Stiftstidende 1866, Nr. 13.

Jul. Lassen.



Hertz, Henrik, 1798-1870, Digter. 
Hans Forældre vare Philip H., først Kjøbmand, senere Bagermester
i Kjøbenhavn, og Beline f. Salomonsen; Faderen
døde, da Sønnen kun var 1 1/2 Aar gammel, og Moderen
overtog med stor Dygtighed og tilsvarende Fremgang
Driften af Bageriet. «Efter de Oplysninger, jeg
har kunnet indhente», hedder dét i et egenhændigt
biografisk Udkast af H., blev han født 25. Avg. 1798
i Kjøbenhavn. Allerede i sit 4. Aar faldt han i en
farlig og langvarig Sygdom, der truede med at gjøre
en hurtig Ende paa hans Liv og til sidst opløste sig
i to Forhærdelser, en paa hver Side af Halsen. En
Operation ansaas for nødvendig, men tillige for
livsfarlig. Omsider besluttede en af de behandlende
Læger -- om det var Winsløw eller Stebuss, erindrer
H. ikke med Sikkerhed -- sig til at bruge Kniven; men
i den visse Forventning, at Patienten faa Øjeblikke
efter vilde opgive Aanden, tog han strax efter
Operationen Hat og Stok og gik sin Vej uden engang
at anordne den videre Behandlingsmaade. Operationen
lykkedes imidlertid, H. kom sig, men vedblev i
sine tidligere Aar som Følge af Sygdommen at være et
skrøbeligt Væsen, paa hvis Nerver en Mængde Ting, Børn
ellers ikke agte paa, gjorde et smerteligt Indtryk;
han kunde saaledes ikke taale at se sin Moder vinde
Garn og græd, naar hun sang, eller naar Lirekassen
spillede uden for Gadedøren om Aftenen.

Det gode og lykkelige Barndomshjems Velstand gik til Grunde 
i Bombardementet 1807. Moderens Bagergaard, der vendte ud 
mod Klosterstræde, Graabrødrestræde og Ulfeldts Plads, nedbrændte, 
og kun lidet af Indboet reddedes; samme Skæbne ramte en Bagergaard 
i Skindergade, som den ældste af Sønnerne havde kjøbt 
Aaret i Forvejen. Han var nær ved at gaa fra Vid og Sans af 
Fortvivlelse over sit Tab og døde Aaret efter. Moderen bar sin 
Hjemsøgelse med større Fatning trods de fortrykte Kaar, hun 
maatte leve under i Resten af sit Liv. Den næstældste af Sønnerne, 
Salomon Sylvester H. (f. 1792), senere bekjendt som Udgiver af 
«Vejle Amtsavis» og udrustet med nogen digterisk Begavelse, 
fuldendte sine Artiumsstudier 1809. Han forberedte sin yngste Broder 
til Optagelse i Metropolitanskolen og vejledede ham samtidig med 
Hensyn til Valget af den Underholdningslekture, som H.s stadig 
voxende Læselyst eller snarere Læsegraadighed fordrede for at
mættes, saa at han, foruden en Utallighed af Romaner, gjorde 
Bekjendtskab med største Delen af de bedste danske og tyske 
Digterværker. 13 Aar gammel kom H. i Latinskolen og mindedes 
senere med Taknemmelighed den Undervisning, han nød der af 
duelige og humane Lærere, mest dog den Omhu, hvormed det 
danske Sprog, ved forskjellige af Rektor foranstaltede Øvelser, blev
dyrket allerede fra de nederste Klasser. Da H.s Moder døde 1814, 
var det tvivlsomt, om den forældreløse Dreng vilde have kunnet 
fortsætte Studeringerne, hvis ikke saa mange Begavelsers redebonne 
Hjælper i de Dage, daværende Grosserer, senere Redaktør af 
«Berlingske Tidende», M. L. Nathanson, havde taget sig af ham 
og tilsagt ham sin Støtte. I hans velhavende og højtdannede Hus 
blev H. en daglig Gjæst og traf der mange af Tidens fremragende 
Mænd. 1817 blev han Student og tog Aaret derpaa den filosofiske
Examen. Uden Lyst og uden Følelsen af et indre Kald dertil 
valgte H. Jurisprudensen til Studium, men det gik kun smaat og 
trangt med Arbejdet; historisk og æsthetisk Læsning samt poetiske 
Sysler gjorde store Lakuner i det, og en Omvexling i hans 
Velgjørers Formuesomstændigheder tvang ham til at anvende megen 
Tid paa Informationer. Da H. 1825 omsider tog den juridiske 
Embedsexamen, havde han dog Aaret forinden vundet Universitetets 
Guldmedaille for et juridisk Prisspørgsmaal, som Kolderup-Rosenvinges
Forelæsninger over den gamle Lovhistorie havde givet ham 
Interesse for: en Udvikling af Læren om Infamier efter vore egne 
ældre og nugjældende samt de romerske Love; Opgaven forekom 
ham især interessant ved den Maade, hvorpaa Begreberne om Ære 
og Vanære historisk havde udviklet sig hos os fra de ældste Tider, 
og det var ogsaa navnlig de fra vore gamle Love hentede Betragtninger, 
der skaffede H. den hædrende Medaille. Kort efter Examen 
vandt han en ny for Besvarelsen af den æsthetiske Prisopgave, 
der fordrede en historisk og filosofisk Paavisning af, hvorledes 
Nationerne have virket paa deres Digtere og disse igjen paa deres 
Nationer -- et Spørgsmaal, hvis Vidtløftighed hans temmelig 
udbredte Læsning hjalp ham til at faa Bugt med.

«Saa vidt jeg erindrer», siger H. i det ovfr. nævnte selvbiografiske 
Manuskript, «ansaa jeg det fra mit 11. Aar eller saa for 
en afgjort Sag, at jeg kunde skrive Vers, naar jeg blot vilde. Da 
min Broder derfor en Gang gav mig en Opgave i Dansk, besvarede 
jeg den i en lille Komedie med indflettede Sange, om hvilke sidste 
min Broder paastod, at de maatte være skrevne ud af en Bog, 
hvilket dog ikke var sket mig bevidst.» I Skolen blev han 
inddragen i en poetisk Polemik, som var rettet mod en nylig 
indkommen Discipel -- den senere Dr. phil. Thortsen --, hvis gode 
Hoved og store Flid truede med at vanskeliggjøre Kampen for 
Duxepladsen; H. skrev flere «i skarp Skolelud dyppede Stridsbreve», 
der aftvang Thortsen en saadan Respekt for Modstanderens Digtergaver, 
at han nogen Tid efter foreslog ham at træde ind som 
4. Mand i et poetisk Societet, som han havde oprettet sammen 
med 2 Disciple fra Klassen ovenover. I ugentlige Møder læste og 
kritiserede man hinandens Poesier, deklamerede udenad lærte Digte 
og oplæste dramatiske Scener. H.s Lyrik fra denne tidlige Tid 
var stærkest paavirket af Ingemann; senere indtoge Oehlenschläger 
og Grundtvig Forrangen i hans Yndest, ogsaa Schack-Staffeldt saa 
han op til med Beundring, og et ubeskriveligt Indtryk modtog han 
fra Shakspeare, da han første Gang læste ham i Foersoms 
Oversættelse. Han betragtede det imidlertid som en Lykke for sig, at 
den komiske Poesi just paa denne Tid begyndte at blande sin 
Stemme ind i Samklangen, og Heibergs «Julespøg og Nytaarsløjer»
blev ham en i flere Henseender befriende Læsning. Som alle de 
unge var han en begejstret Tilhænger af Oehlenschläger og blev 
personlig bekjendt med adskillige af hans Partis Ordførere; men i 
andre Kredse traf han sammen med Baggesen og hørte ham oplæse 
flere af sine Stridsskrifter.

I den unge æsthetiserende Klub drejede Diskussionen sig ofte 
om Muligheden af at faa et dansk Lystspil med Levedygtighed 
bragt til Veje. H., hvis digteriske Produktion hidtil udelukkende 
havde været lyrisk og haft en afgjort tungsindig Karakter, var vel 
nu og da falden paa den Tanke at skrive et Skuespil, men det 
var da altid Tragedien, der foresvævede ham som det eneste rette 
og mulige. Under Paavirkning af Lystspildebatterne gjorde han 
sig lidt efter lidt fortrolig med Tanken om en komisk 
Skuespildigtning og lagde Planen til en Komedie, der skulde skildre de 
grasserende Privattheatres Udskejelser. Det var hans Agt at
udføre den med de Holbergske Masker og i Holbergs Sprog; denne 
mislige Idé opgav han dog snart, men da Stykket -- «Hr. Burchard 
og hans Familie», Lystspil i 5 Akter -- længere hen (i den første 
Halvdel af 1826) blev skrevet, beholdt det dog i Dialog og i 
Skildringen af et Par af Hovedpersonerne stærke Spor af den 
oprindelige Hensigt. Imidlertid havde Heibergs Vaudeville brudt Isen, 
der forstenende laa om den danske Skueplads, og for en frisk 
Brise kunde en national Lystspildigtning styre i Havn. H. 
indleverede -- anonymt, ligesom de nærmest følgende Arbejder -- 
sit Stykke til Theatret, det blev antaget og opførtes 1. Gang 
14. Marts 1827, i alt 6 Gange. Hans næste Lystspil, «Flyttedagen» 
(1828), ligeledes i 5 Akter og ligeledes en lokalkomisk Satire, viser 
en voxende teknisk Færdighed og en Stræben bort fra den direkte
Holbergske Paavirkning, om det end er mere gammeldags i Form 
og Sprog end den Tid, det vil skildre. Det tredje Femakts-Lystspil, 
«Emma», med dets Analyse af en interessant Personlighed og en 
ejendommelig Situation ansaa H. derimod saa vel i de Forhold,
det støtter sig paa, som i Karakter og Dialog for «en Datter af 
vor egen Tid» og stillede det i Henseende til disse Egenskaber 
som jævnbyrdigt med sine bedste Arbejder. Men endnu inden 
han havde fuldendt dette Lystspil -- opført først 1834 og kun 4 
Gange --, var Casimir Delavignes «L'École des vieillards» falden
H. i Hænderne og havde forbavset ham ikke mindre ved sin 
fortræffelige Karaktertegning end ved sin ypperlige Dialog, den fine 
Tankegang og de lette, elegante Vers, hvorigjennem den slyngede 
sig. Et Par af Moliéres versificerede Komedier forstærkede
yderligere den Impuls, han havde modtaget til at skrive et dansk 
Lystspil paa rimede Vers; Stoffet voldte det ham ikke Besvær at finde, 
det ordnede sig saa at sige af sig selv, men Vanskeligheden laa i at
finde en passende Versform. Alexandrineren forekom ham at 
hindre en naturlig og tvangfri Udvikling af Dialogen og krævede 
desuden stor Kunst i Fremsigelsen; han valgte da den femfodede 
Jambe, dog saaledes, «at Rimene ikke efter en fast Lov fulgte efter
hverandre, men dannede metriske Perioder, hvis Længde og Korthed 
og karakteristiske Egenskaber kunde afpasses efter Indholdet». 
H. tilskriver Valget af dette Versemaal for en meget væsentlig Del 
den Lykke, som «Amors Genistreger» gjorde strax ved sin første
Opførelse 31. Marts 1830, og som vedvarende har fulgt dette vor 
Litteraturs klassiske Værk gjennem dets langt over 100 Fremstillinger 
paa Scenen; men han tilstaar ogsaa, at Udarbejdelsen har voldt 
ham de største Bryderier, i det han gjør Wielands Ord til sine: 
«Ich habe oft drittehalb Tage über eine einzige Strophe zugebracht, 
wo im Grunde die ganze Sache auf einem einzigen Worte, das ich 
brauchte und nicht finden konnte, beruhte». 2 følgende Lystspil i
et lignende Metrum ere det langtfra efter Fortjeneste paaskjønnede 
«En Dag paa Øen Als», der 1832 kun naaede 5 Opførelser, og 
den med des større Bifald optagne gratiøse Spøg «Den eneste 
Fejl» (1835).

Havde H. ikke prøvet og skærpet sine metriske Evner paa 
en Opgave som «Amors Genistreger», vilde «Gjengangerbrevene» 
aldrig være blevne til. De faldt mod Slutningen af 1830 ned blandt 
Litteraturens stridende Hære som en exploderende Bombe. Kampen
mellem Oehlenschlägers Tilhængere og Heiberg var naaet til sin 
højeste Spænding, da sidstnævnte aldeles uventet modtog den 
værdifulde Undsætning, som ikke syntes at kunne komme fra 
nogen anden end Baggesen selv, ham, der jo havde indsat 
Heiberg til sin Kritiks Arvetager og paalagt ham at «sangdømme»
det litterære Mellemværende mellem Oehlenschläger og Baggesen. 
Der findes vel næppe i Verdenslitteraturen nogen Pastiche saa fint 
og stilfuldt efterlignende, i den Grad Aand af Forbilledets Aand 
og Form af dets Form som disse «Knud Sjællandsfars» «Gjengangerbreve
eller poetiske Epistler fra Paradis», 6 i Tallet, af hvilke de 
3 ere henvendte til Heiberg, de 2 til Hauch og det sidste og 
mesterligste, i Følelse og Vid maaske mest ægte Baggesenske (hvis 
her ellers kan være Tale om nogen Gradsforskjel) til det danske
Folk. Pseudo-Baggesen stiller sig selvfølgelig i det hele og store 
paa Heibergs Side; et Par milde Bebrejdelser for Overgreb i 
Stridens Hede rettes imod ham, men for øvrigt billiger Rimbrevskriveren
fuldt hans Kamp for den gode Smag imod Litteraturens 
Barbaresker, stiller sig ved hans Side og rækker ham de skarpeste 
Vaaben til Overvindelse af det poetiske Anarki, i hvilket det 
stoflige har taget Magten og brutalt traadt Formens Ret under Fødder, 
skjønt al god og varig Kunst bestaar i disse to Faktorers fuldkomne
Harmoni. Man gjør sig ikke let nogen overdreven Forestilling om 
det Røre, de poetiske Epistler vakte, ikke mindst ved den 
uigjennemtrængelige Anonymitet, som deres virkelige Forfatter forstod at 
hylle sig i, saa at det alle Vegne, hvor man vilde trænge ind i 
den litterære Hemmelighed, ene og alene var Baggesens Janusansigt, 
man mødte. Heiberg hyldede sin Kampfælle med Digtet «Til Knud 
Sjællandsfar i Paradis», som atter fremkaldte 4 nye poetiske Epistler, 
offentliggjorte i «Anonym Nytaarsgave for 1832» af «Forfatteren af 
«Gjengangerbrevene», Forfatteren af «Amors Genistregen» og flere»; 
dens betydeligste Stykke, næst efter Epistlerne, er det didaktiske 
Digt «Naturen og Kunsten»; Indledningen, «Mødet i Dyrehaven», 
var af P. V. Jacobsen, der fra Skoletiden havde hørt til H.s kjæreste 
Venner og nu var en af de faa, som vare indviede i hans Forfatterskabs 
Mysterium.

Nogle Maaneder efter Nytaarsgavens Fremkomst brød H. 
imidlertid Hemmeligheden, mest af praktiske Grunde, særlig formedelst 
Vanskeligheden ved en gjennem flere Aar fortsat anonym Forhandling 
med Theatret angaaende de til Opførelse antagne Stykker. 
Navngivelsen vakte stor Sensation, ikke mindst derved, at saa 
mange Arbejder af saa højst forskjellig Natur viste sig at have 
deres Udspring fra en og samme Forfatter; under 3 forskjellige 
Firmaer vare saaledes 6 af hans dramatiske Arbejder blevne 
opførte, nemlig foruden de tidligere nævnte tillige Vaudevillerne 
«Kjærlighed og Politi» og «Arvingerne», og H. havde altsaa -- 
som han siger -- «3 Gange fristet den Fare at bedømmes som en 
ganske ubekjendt Forfatter». Endnu 1. April 1832,  da Mad. Nielsen 
ved Rosenkildes Aftenunderholdning fremsagde det pompøse 
Deklamationsnummer «Slaget paa Reden», betegnedes dette paa Plakaten 
som «et nyt Digt af Forfatteren til Gjengangerbrevene», men da 
26. i samme Maaned «Emma» opførtes 2. Gang, var der efter 
Titelen tilføjet: «af Candidatus juris Henrik Hertz». -- Samme Aar 
lod H. sig døbe.

H. havde sparet sig sin Berømmelse sammen som et hemmeligt 
Fond; da det nu paa én Gang blev vitterligt, hvor rigt hans 
Skatkammer var, stod han med ét Slag som en af Litteraturens 
Stormænd. Det laa dog fjærnt fra hans beskedne Natur at gjøre 
sig til af denne sin Stilling; lille og uanselig, som han var af 
Skikkelse, var han ogsaa tilbageholdende af Væsen, og for et
udstrakt selskabeligt Samkvem begyndte allerede nu hans Tunghørighed 
at lægge Hindringer i Vejen; den stod sandsynligvis i Forbindelse
med hans Sygelighed i Barndomstiden, og med Aarene gik den 
over til fuldstændig Døvhed, saa at H. i en lang Aarrække kun 
ved Hjælp af en Skrivetavle kunde sætte sig i Rapport til sine 
Omgivelser. Med den Heibergske Kreds knyttedes tidlig en varig 
Omgang; de beslægtede Aander fandt hurtig hinanden, Heiberg og 
H. stode paa det samme Smagsstade, og Fru Heiberg virkede 
inspirerende paa ham som Digter. Om deres Sommerliv i Hirschholm 
samme Aar, som Bekjendtskabet stiftedes, fortælle Fru Heibergs 
Erindringer og H.s af Fruens Bellmanssang baarne skjønne Digte 
fra Hirschholm, der meddeltes i «Foraarets Nytaarsgave for 1833»
sammen med Novellen «Den paatrængende», 2. Sang af Læredigtet 
«Naturen og Kunsten» samt adskillige mindre Poesier. Efter 
Udgivelsen af denne Bog tiltraadte H. med offentlig Understøttelse en 
Udenlandsrejse over Berlin og Dresden gjennem Tyrol til Wien, 
der fra gjennem Steiermark og Krain over Triest til Venedig,
Padua og Florents. I Rom traf han H. C. Andersen -- den «hellig 
Andersen», som han havde harcelleret i «Gjengangerbrevene»; de 
omgikkes venskabelig og fulgtes ad til Neapel. Hjemrejsen 
tiltraadtes det følgende Foraar over Genua, Mailand, Søerne, 
Simplon, Genf, Lyon og Paris; ved Efteraarstide 1834 var H. paa ny i 
Kjøbenhavn. Mange Aar senere meddelte han i sine «Ugentlige 
Blade» Skitser fra denne Udenlandsrejse, men Digtet «Rejsen paa 
Apenninerne» skrevet til en Bellmansk Melodi, er en friskere 
Stemning fra selve Rejsetiden.

Efter Hjemkomsten begyndte H. paa ny, som i sin førdramatiske 
Periode, at «stemme de gyldne Strænge lyrisk, at synge og at 
glemme, han en Gang var satyrisk». Adskillige af hans fineste og
lødigste Poesier stamme fra de nærmest følgende Aar: Prologen 
«Kjærligheds Veje» i Nytaarsgaven af samme Navn (1836), «13 til 
Bords» og «Fjerboldspillet» i samme Samling; spredte i Holsts
«Nytaarsgaver fra danske Digtere», i «Flyvende Posts Supplementsblade», 
«Portefeuillen» o. a. St. Digte som «Silkeormen», «Gubben 
og Ynglingen», «Ensomt Liv», «Skriftemaalet», «Digterlod», 
«Filologen til sin elskede», «En Digter og hans elskede», «Resignation», 
«Ved Nattetid», de «gamle Melodier»: «Jeg gik mig ud en Sommerdag» 
og «En dejlig, ung Ridder»; de humoristiske Stykker: «Bryggerens
Jeremiade», «Rødhætten», «Paa Volden store Bededag» o. fl.; 
de skjæmtefulde Epistler i Baggesensk Stil, saasom «Den glemte 
Paraply», «Beriderne paa Nørrebro», «Stambogsepistel» («Som en 
fin og snehvid Due»); endelig af de mere bekjendte episke Digte
«Den danske Soldat», «Fregatten Ørnens Brand» o. fl. I 2 Bind 
«Lyriske og dramatiske Digte» (1841 og 44) samledes en Del af 
disse Poesier tillige med H.s nyere dramatiske Digtning.

Thi for Skuepladsen fik H. dog sin største Betydning som 
Digter. Den smidige Assimilationsevne, som «Gjengangerbrevene» 
havde aflagt et saa glimrende Vidnesbyrd om, gjorde ham det 
muligt at udføre vidt forskjellige Æmner, hvert enkelt i den Stil 
og Farve, som dets Behandling naturligst krævede. 1835 opførtes 
den lokalkomiske Vaudeville «Debatten i Politivennen», 1836 det 
ægte danske og gedigent komiske Lystspil «Sparekassen», 1837 den 
ikke mindre, om end paa en helt anden Maade, af Danskfølelse 
gjennemtrængte romantiske Tragedie «Svend Dyrings Hus», en af 
vor Skuespildigtnings reneste Perler og, hvad Sprogbehandlingen 
angaar, den mærkeligste af de Gjenfødelser af Folkevisestilen, som 
vor Litteratur ejer; 1839 Dramet «Valdemar Atterdag» i en strængere 
historisk Stil, 1841 det romantiske Skuespil «Svanehammen» 
og det skjælmske Lystspil «Indkvarteringen», 1842 Enakts-Skuespillet
«Fristelsen», 1844 det romantiske Lystspil «Amanda», 1845 det 
lyriske Drama «Kong Renes Datter», 1848 Femakts-Skuespillet 
«Ninon», 1849 det romantiske Lystspil «Tonietta», 1851 Lystspillene 
«Avdiensen» og «Scheik Hassan», 1853 Skuespillet «De deporterede»,
1854 Skuespillet «Et Offer» og Lystspillet «Den yngste», 1859 
Vaudevillen «De fattiges Dyrehave», 1860 Lystspillet «Besøget i 
Kjøbenhavn», 1861 Lystspillet «En Kurmethode», 1865 det romantiske 
Lystspil «Advokaten og hans Myndling» samt Lystspillet «Portrættet», 
1869 det romantiske Skuespil «3 Dage i Padua» og Lystspillet «Et 
Herreselskab». Skjønt disse Navne kun betegne en Del af de 44 
(i 18 Bind «Dramatiske Værker» samlede) Arbejder af H., som ere 
komne til Opførelse, og skjønt de ingenlunde alle gjorde Lykke 
paa Scenen, tælle dog alene de her nævnte Stykker tilsammen 
o. 950 Opførelser, som H. overhovedet med o. 1180 Fremstillinger 
af sine Skuespil staar som den tredje i Rækken af de hyppigst
opførte danske Forfattere, umiddelbart efter Holberg og J. L. 
Heiberg.

Naar H.s dramatiske Arbejder viste en saa højst forskjellig 
Levedygtighed paa Scenen, laa Grunden selvfølgelig dels i deres 
forskjelligartede poetiske Værd og dramatiske Kraft, dels i Publikums 
ustadige Smag; men for en Del maa den ogsaa, i alt Fald 
til en Tid, søges i den Misgunst, der ramte H. paa Grund af 
hans politiske Konservatisme. Ogsaa paa dette Punkt faldt hans
Anskuelser sammen med Heibergs, og af den Uvilje, der fra de 
liberale Ordføreres Side rettedes mod denne, fik ogsaa H. sin Part, 
især efter at han 1839 havde lagt sin politiske Trosbekjendelse 
aabent for Dagen i Novellen «Stemninger og Tilstande», i hvilken 
han uden Lidenskab, nærmest som Beskuer, men ofte med rammende
Ord udtalte sin Dom om Tidens Bevægelser. «Det politiske Element, 
der er optaget i denne Bog», siger han i sine avtobiografiske 
Optegnelser, «har givet vore Oppositionsblade, der ere Part i Sagen,
Anledning til en Mængde mat gjennemført Polemik, som jeg hidtil 
har ladet ubesvaret, da den for største Delen finder sin Besvarelse 
i selve Bogen. At den Anskuelse af vore nyere politiske Forhold 
samt af Oppositionspartiets Fremfærd, jeg i denne Bog har søgt at 
gjøre gjældende, nu hyppig og fra flere Kanter kommer til Orde, 
tør jeg maaske for en liden Part regne mig til Fortjeneste.» Bogen 
udkom i alt Fald i 2 Oplag med kort Mellemrum, hvilket ikke 
bidrog til at mildne Stemningen mod dens Forfatter. De Arbejder, 
han bragte paa Scenen i de nærmeste Aar her omkring, fik da 
ogsaa for det meste kun en tynd Lykke: «Valdemar Atterdag» 
opnaaede kun 3, «Svanehammen» 5, «Fristelsen» 5 og «Amanda» 4 
Opførelser, og et lille Lejlighedsstykke, «Perspektivkassen», skrevet 
til en Sommerforestilling 1842, fremkaldte Angreb, hvis Heftighed 
og Langvarighed stode i absolut Misforhold til den ubetydelige 
Anledning. Det er under disse Forhold meget betegnende, at H. 
lod «Kong Renes Datter» opføre anonymt og først navngav sig, 
efter at Stykkets Succes var sikret. I den polemiske Komedie
«Hundrede Aar», skreven i Anledning af Theaterjubilæet 1848, gjør 
H. sig dog delvis til Talsmand for en Slags parlamentarisk Styrelse 
af Skuepladsen, medens han ogsaa her viser sit Mod til at gaa 
imod Strømmen, i det han advarer imod at lade Sværdet overskære
ogsaa de aandelige Baand, der forbinde dansk og tysk 
Kultur med hinanden. Omtrent samtidig med dette Værk skrev 
han det oldnordiske Digt «Tyrfing», som udkom med Tegninger 
af Const. Hansen.

1858-59 udgav H. «Ugentlige Blade», i hvilke han af større 
Arbejder, foruden de ovfr. nævnte Rejseskitser, meddelte en litterær 
Exposé: «Poesien i Danmark efter 1814» samt en omfangsrig 
Fortælling i 3 Dele: «Johannes Johnsen, løse Blade af nogle samtidiges
Liv», der senere er udkommen i Bogform. Som hans dramatiske 
Skrifter foreligge i den tidligere nævnte 18 Binds Udgave, ere 
ogsaa hans øvrige Poesier samlede i 4 Bind «Digte fra forskjellige

Perioder» (1851-62). I Særtryk ere «Svend Dyrings Hus» og 
«Kong Renes Datter» udkomne mange Gange, baade som Folkelæsning 
og i Luxusudstyrelse. Det sidstnævnte Stykke er oversat 
paa flere Sprog og har i en Del Aar hørt til det tyske Theaters 
Repertoire.

H., der 1845 fik Titel af Professor, var en af de 4 Digtere 
(foruden ham Andersen, Winther og Paludan-Müller), hvem de første 
af Rigsdagen bevilgede «Digtergager» tilfaldt. 1850 ægtede han 
-- altsaa i en fremrykket Alder -- Louise v. Halle, Datter af
Grosserer Amsel v. H. og Sara f. Nathanson. Han døde 25. Febr. 1870.

Haandskrevne avtobiograf. Meddelelser, dat. 14. Juni 1840 (Molbechske Avtografsaml. Nr. 129 paa det kgl. Bibl.). 
Erslew, Forf. Lex. 
P. Hansen, Illustr. dansk Lit. Hist. 
Overskou, Den danske Skueplads.

P. Hansen.

 1796-1863, Forfatter, Læge">

Hertz, Herman Adolph, 1796-1863, Forfatter, Læge,
er Søn af nedenstaaende Biskop J. M. H. og blev født i. Nov. 1796 i 
Nørhaa Præstegaard i Aalborg Stift, i 1814 Student fra Roskilde 
Skole, hvorpaa han i 1818 tog kirurgisk Examen og nedsatte sig 
saa næste Aar som praktiserende Læge i Kalundborg, hvor han i 
Aarenes Løb -- indsigtsfuld og menneskekjærlig, som han var -- 
udøvede stor Indflydelse og blev højt skattet; i 1858 udnævntes han 
til Distriktslæge der, i hvilken Egenskab han virkede til sin Død,
4. Juni 1863. 3. Sept. 1819 ægtede han sin Faders Søsterdatter 
Catharine (Ketty) Thomassine Potter (f. 25. Sept. 1799), hvis Fader 
var Grosserer i Kjøbenhavn; hun døde 1. Juli 1826, og 16. Maj 1828
holdt han Bryllup med Catharine Elisabeth Bayer, Datter af Apotheker 
og Kancelliraad Chr. Fred. B. og Johanne Sophie f. Gercken 
i Kalundborg. -- H. skal have været en ualmindelig begavet Personlighed. 
Han har skrevet «Fire patriotiske Sange». (1848), Smaadigte 
og «Gustav Erikson Vasa, Sveriges Befrier, et historisk Digt» 
(1856) samt foruden enkelte mindre Afhandlinger «Udkast til 
Temperamentslærens Historie, med et Bidrag til denne Lære selv», med 
en Fortale af F. C. Sibbern (1856).

Erslew, Forf. Lex. 
Berl. Tid. 1856, Nr. 22. 
Smith og Bladt, Den danske Lægestand, 4. Udg.

Nic. Bøgh.



Hertz, Jens Michael, 1766-1825, Biskop, Forfatter,
yngre Broder til ovfr. anførte Christian H. (d. 1810), blev født i Ørslev 
ved Vordingborg 26. Juli 1766. Da hans Fader døde (1775); blev 
han tillige med sin Broder med Arveprins Frederiks Understøttelse 
sat i Helsingørs Skole og undervistes her i 6 Aar. Efter at Moderen 
havde indgaaet nyt Ægteskab, overflyttedes Brødrene 1781 til
Kjøbenhavns Skole, hvorfra de samtidig dimitteredes 1784. Moderens 
digteriske Talent var gaaet i Arv til Sønnen, og allerede i Skolen 
havde han gjort sig bekjendt ved dette; men Rektor Thorlacius
gav ham i hans Afgangstestimonium det Raad «ej at bortskræmme 
Muserne ved alt for tidlig at bejle til deres Gunst». I den første 
Studentertid levede han lystig i temmelig vildt og broget Selskab. 
Men da han indsaa Nødvendigheden af forandrede Omgivelser, 
hvis han vilde fortsætte Studeringerne, modtog han en Huslærerplads 
paa Falster, først et Aars Tid hos en Kjøbmand i Stubbekjøbing, 
derefter i 3 Aar i det patriarkalske Hjem hos Pastor Koch 
i Horbelev. Samtidig med at han underviste Børnene, skulde han 
selv forberede sig til Embedsexamen; dette gik kun trangt. Efter 
et Par Maaneders Ophold ved Universitetet i 1787 underkastede 
han sig Attestats, men kunde kun indstille sig til ringeste Karakter. 
Da han 1789 kom tilbage til Kjøbenhavn, paatænkte han at tage 
Examen om, samtidig med at han øvede sig i at prædike; men 
inden noget Resultat i saa Henseende var naaet, udnævntes han 
1791 til Sognepræst i Nørhaa i Thy og ægtede en Datter fra
Horbelev Præstegaard, Christiane Sophie Koch. Kaldets Indtægter 
vare kun ringe, Boligen faldefærdig, saa trykkende Næringssorger 
lode ikke længe vente paa sig og fremskyndede Ønsket om 
Forflyttelse. 1796 kom han til Butterup og Tudse ved Holbæk. Her 
paa Baroniet Løvenborg fik han god Lejlighed til at øve Indflydelse 
paa Skolevæsenets Forbedring og vise sin levende Interesse derfor. 
1800 udnævntes han til Sognepræst i Korsør. Under sin Embedstid 
her fuldendte han det poetiske Arbejde, som særlig har gjort hans 
Navn bekjendt i Litteraturen. I hele 10 Aar havde han arbejdet 
derpaa, enkelte Brudstykker vare tidligere bekjendte, men først 
1804 udkom som Helhed «Det befriede Israel, et Prisdigt i den 
episke Poesi i 18 Sange». Ved Læsningen af Herders «Vom Geist 
der hebräischen Poesie» havde H. faaet Impulsen til at give sig i 
Lag med et saadant Arbejde. Israeliternes Udfrielse fra Ægypten 
under Moses er det historiske Stof, der behandles i korrekte og 
smagfulde Hexametre, ofte med betydelig rhetorisk Skjønhed, om 
ogsaa ikke saa lidt hul Pathos faas med i Kjøbet, og Digtet i hele 
sin Udstrækning vanskelig vil kunne fængsle Læseren (bekjendt er 
Baggesens Persiflage: «det lange Jødedigt, som ingen læser»). 
Selskabet for de skjønne Videnskaber belønnede det med en Præmie 
paa 600 Rdl., selv om det ikke var i Stand til at tilkjende det hele 
den for et episk Digt tidligere udsatte Pris.

I forskjellige Tidsskrifter findes af H. en Del mindre Digte fra 
hans Embedstid i Korsør, ligesom han ogsaa udarbejdede en Plan 
til et Bibliothek i Korsør for rejsende. Men da han i Marts 1804 
havde mistet sin Hustru, længtes han efter ny Virkekreds, og i
Nov. s. A. udnævntes han til Domprovst i Roskilde og ægtede sin 
afdøde Hustrus ældste Søster, Else Christence Thrige, f. Koch 
(d. 1845), der i adskillige Aar havde levet hjemme i den fædrene 
Præstegaard som fraskilt fra Prokurator Søren T., der døde knap 
2 Maaneder før hendes andet Giftermaal. H. dyrkede nu mere 
Theologien end Poesien. I de af Biskop Münter iværksatte 
videnskabelige Forhandlinger ved Sjællands Stifts Landemode var han 
flittig Deltager, hvortil det i 1812 oprettede Stiftsbibliothek i 
Roskilde var ham en væsentlig Hjælp. I de 3 Bind trykte 
Landemodesforhandlinger findes af H. en Afhandling om Lighederne i 
de synoptiske Evangelier, en metrisk Oversættelse af Johannes' 
Aabenbaring og flere Stykker rettede mod de Wettes Kritik af det 
gamle Testamentes historiske Bøger. Disse sidste kritiske 
Afhandlinger udkom senere samlede i tysk Bearbejdelse (Altona 1822). 
1817 erholdt han den theologiske Doktorgrad for en Afhandling 
om Firmicus Maternus, en kristelig Apologet i det 4. Aarhundrede. 
Arbejdet vidner om flittig Læsning, men er uden selvstændig
Betydning. Som Theolog nød H. overhovedet trods sin Doktorgrad 
ingen stor Anseelse. Men hans Hjem i den nye Provstegaard i 
Roskilde var et livligt Samlingssted for mange begavede Mennesker. 
Musikken dyrkedes ivrig, og bl. a. var Professor Weyse en fortrolig 
Husven. -- 1819 udnævntes H. til Biskop i Ribe. Her vandt han 
Yndest baade som Prædikant og ved sin Administrationsdygtighed. 
Hans Erfaring paa Skolevæsenets Omraade kom Stiftet til gode,
og han fik oprettet saa vel Bibelselskab som Stiftsbibliothek. Kun 
paa 6. Aar virkede han som Biskop. Efter et Par Maaneders Sygeleje 
hensov han 2. Juni 1825.

Med sin første Hustru havde han 5 Sønner og 1 Datter; det 
sidste Ægteskab var barnløst. 2 af Sønnerne ere anførte ovenfor; 
Datteren, Lucie Elise H., der døde 1883 som Enke efter Konsistorialassessor, 
Sognepræst H. J. Fich i Bogense, har efterladt i Haandskrift
(3 tykke Kvartbind) udførlige Livserindringer, der ere i 
Familiens Eje. De ere nedskrevne, da hun var i
Halvfjerdserne, og indeholde bl. a. rige Bidrag til
Faderens Karakteristik.

J. Møller, Nyt theol. Bibi. IX, 39 ff. 
Frost, Efterr. om Ribe Domkirke S. 130 ff. 
Museum 1891, I, 103 ff. 
Kirkehist Saml. 3. R. IV, 676 f. 
I. Barfod, Den falsterske Geistligheds Personalhist. I, Stamtavler S. xviii ff. Erslew, Forf. Lex.

A. Jantzen.



Hertz, Martin, 1817-79, Politiembedsmand, 
fødtes i Assens 14. Okt. 1817. Faderen, Hertz Isak Levy, var en
fra Tyskland indvandret jødisk Kjøbmand; Moderen, født
Nielsen, var af kristelig Tro, og i denne opdroges
ogsaa Sønnen. Han anbragtes i et Haandværk og fik i
1847 Ansættelse som Betjent i Kjøbenhavns Politi. I
denne Stilling gjorde han sig snart bemærket; en
ypperlig Hukommelse, stor Snarraadighed, Dristighed
og sej Udholdenhed vare Egenskaber, der gjorde ham
udmærket skikket til hans Hverv som «Opdager», og da
Kjøbenhavns Politi i Aaret 1863 omordnedes, var han
derfor saa godt som selvskreven til at overtage den
da oprettede Post som Chef for Opdagelsespolitiet. I
denne Stilling befæstede han sit alt erhvervede
Ry og vandt Anerkjendelse og Betydning saa vel
for sin Ledelse af selve Politiforretningerne
som for den store Redebonhed, hvormed han ydede
private Raad og Bistand i vid Omfang. Et omfattende
Personalkjendskab til alle Samfundsklasser, høje
som lave, var ham til en væsentlig Støtte i hans
Virksomhed og gav hans Stilling en Indflydelse
og Betydning, der gik ud over det almindelige. --
Efter en fleraarig Brystlidelse, der efterhaanden
nedbrød hans af Naturen stærke Helbred, afgik han
ved Døden 21. Jan. 1879. Hans Hustru, Henriette
f. Frobøse (Datter af Skomagermester F.), hvem
han havde ægtet 19. Maj 1845, overlevede ham.

Plenge.



Hertz, Michael Herman Theodor, 1820-73, Præst,
Søn af ovfr. anførte Læge Herm. Ad. H., er født
i Kalundborg 5. Juni 1820. Han dimitteredes fra
Roskilde Skole 1837 og tog theologisk Embedsexamen
1845. Efter at have været Institutbestyrer, personel
Kapellan og Hjælpepræst forskjellige Steder blev
han 1854 konstitueret som Præst for de danske
Soldater i Holsten med Bolig i Rensborg. 1865 blev
han Hjælpepræst i Nørre Næraa og s. A. Sognepræst
til Hasle og Rutsker paa Bornholm, hvor han døde
20. Nov. 1873. Han ægtede 1854 Cecilie Larsen
(f. 1829), Datter af Distriktslæge Pet. Clausen
L. i Bogense. -- H. har udgivet «Efterretninger
om gejstlige Embeder i Danmark, deres Indtægter og
Byrder» m. m. 
(1857-64), «Gejstlig statistisk Kalender» (1854) samt
nogle Digte og Prædikener. En Samling af Saadanne,
der udkom efter hans Død, viser, at han har været
en bibelfast og veltalende Mand, men ogsaa, at den
Lethed, hvormed hans Tale flød, har fristet ham til
at bruge flere Ord, end Tankerne krævede eller kunde
fylde.

Erslew, Forf. Lex.
Elvius, Danmarks Præstehist. 1869-84 S. 180 f.

L. Koch.

 1811-85, Guldsmed">

Hertz, Peter, 1811-85, Guldsmed, 
er født 11. Maj 1811 i Kjøbenhavn, hvor hans Fader, Moses H.,
drev Melhandel; Moderen var Mariane f. Berendt. Da
begge Forældrene snart døde, kom han i Huset hos
en meget ældre Broder, Garvermester Abraham H. 14
Aar gammel sattes han i Guldsmeddelære, og efter at
have udstaaet sin Lære og et Par Aar arbejdet her
som Svend tog han Ranselen paa Nakken og besøgte
Hamborg, Berlin og Wien. Kommen tilbage etablerede
han sig 1834, men hans Virksomhed udviklede sig
først ret, da han 1841 overtog Guldsmed Sivertsens
Forretning paa Kjøbmagergade. Paa Udstillingen
1852 i Kjøbenhavn og 1862 i London udstillede han
dygtige Arbejder. 10. Dec. 1841 ægtede han Rose Meyer
(f. 6. Juni 1815), Datter af Kjøbmand Jacob Salomon
M., og efter i 1878 at have optaget 2 Sønner som
Kompagnoner døde han 1. April 1885. -- Sønnerne Sally
H. (f. 5. Avg. 1844, d. 14. Nov. 1896.) og Jacob H. 
(f. 26. Febr. 1846), der efter at være oplærte her hjemme en Tid uddannede
sig i Udlandet, oprettede 1875 under Firmaet S. &
J. Hertz en betydelig Sølvvarefabrik og bleve, som
nævnt, 1878 Kompagnoner i deres Faders Forretning,
som de efter hans Død have fortsat sammen med
deres Fabrik i en stadig stigende Virksomhed.

C. Nyrop.



Hertz, Rachel, 1793-1841, «Synaalejomfruen»,
var en Datter af agtede jødiske Forældre og en
Moster til Dr. med. C. J. Fürst og Generalkonsul
L. G. Fürst (V, 496 f.). Hun viste under sin
Skolegang udmærkede Evner i Tilegnelsen af alle de
forskjellige Discipliner, men tillige en mindre
elskværdig Karakter; hendes Legeme var spinkelt
og noget sygeligt, stærke Kopar vansirede hendes
Ansigt. I Forbindelse med flere indgribende Sygdomme
udviklede sig allerede i Pubertetsaarene heftige
nervøse Tilfælde af udtalt hysterisk Karakter og med
meget forskjellige Ytringsformer, for hvilke Callisen
med Bistand af Herholdt behandlede hende. Efter at hun
havde nydt en ret god Helbred i nogle Aar, toge disse
Tilfælde paa ny fat med overordentlig Voldsomhed,
med Skrig og Rasen, og 1819 
opdagedes rundt om paa hendes Legemes Overflade stærkt
smertende Svulstdannelser, der viste sig at rumme
Synaale, som antoges at være nedslugte i Vildelse
og derefter udvandrede fra Tarmkanalen, og hvoraf
Herholdt i dette og de følgende 2 Aar udskar flere
Hundrede. De smertefulde Operationer underkastede
hun sig altid med stoisk Ro. Samtidig optraadte andre
højst besværlige og mærkelige Tilfælde, hvilke alle
bleve udførlig beskrevne af Herholdt i et latinsk
Skrift med Paaberaabelse af talrige sagkyndige
Øjenvidner. Efter 1822 at være indlagt paa hans
Afdeling i Frederiks Hospital frembød hun bestandig
flere uforklarlige og uhyggelige Sygdomsfænomener,
vedvarende absolut Faste og Mangel af al Defækation,
Urinafsondring ad unaturlig Vej, Lamhed, Stumhed
osv.; ogsaa udenlandske Læger valfartede, hidkaldte
ved Herholdts Skrift, til hendes nu saa celebre
Sygeseng, men Mistanken om en artificiel, bedragerisk
Fremkaldelse af Tilfældene og gjennemført Simulation
voxede samtidig. Her til Lands var den klartskuende
Professor Ludvig Jacobson en tidlig Talsmand for denne
Opfattelse, som imidlertid paa det allerbestemteste
afvistes af Herholdt, der opfattede sin Patient
som den ædleste, netop ved sit Taalmod under uhørte
Lidelser særlig store Kvinde. Dertil kom, at Herholdt,
samtidig med at han stadig ventede hendes Død, blev
mere og mere fængslet af hendes mærkelige Begavelse
og tilsyneladende videnskabelige Interesse. Efter
Fremkomsten af hans latinske Skrift om hende lærte
hun sig selv uden nogen som helst Hjælp i kort Tid
at læse, ja endog at skrive Latin; hun begyndte
paa Hospitalet at føre en latinsk Dagbog og en
latinsk Korrespondance med sin Læge, vel ikke fri
for grammatikalske Fejl, men med virkelig pompøse
og ophøjede Udtryk for sin Lidelse og Jammer
ligesom for overstrømmende Taknemmelighed mod
sin opofrende Læge. Med ubegribelig Kortsynethed
lod denne hende nu af den medicinske Litteratur
selv samle og uddrage alle refererede Tilfælde af
nedslugte Naale og andre fremmede Legemer, hvilke
meddeltes i Ottos Tidsskrift «Ny Hygæa»; desuden
tog hun med overordentlig Utrættelighed og Energi
talrige omfattende Excerpter af Forfatterne til Brug
for Herholdts medicinsk-historiske Arkiv samt til
andre lægevidenskabelige Skrifter og Afhandlinger,
han i de Aar forberedte og udgav, -- hvorved hun paa
sin Vis kan siges at have erhvervet sig ligefrem
Fortjeneste af Lægevidenskaben.

Ved Herholdts Afskedigelse fra Hospitalet i 1825
forlod ogsaa hun dette og anbragtes hos en
Familie i Byen. Her blev hun 
systematisk udspioneret og saaledes hendes Simulation og alle de 
uhyggelige Kunster, hvorved hun fremkaldte sine Sygdomstilfælde, 
konstaterede (1826), til sidst ogsaa af Herholdt, som loyalt og 
uforbeholdent har givet Beretning derom; men sin alt dominerende
hysteriske Attraa efter at fængsle og absorbere sin Læges, ja hele 
den inden- og udenlandske Lægeverdens Tanke og Interesse havde 
hun da faaet i kun alt for fuldt Maal tilfredsstillet. Efter den Tid 
saa Herholdt hende ikke mere. Der var Tale om Straffeansvar, 
men Dronningens Forbøn hindrede det; hun overgaves til religiøs 
Paavirkning af Pastor W. H. Rothe, hendes nærmeste Slægts, den 
døbte Familie Fürsts, Sjælesørger, og anbragtes senere (1837) hos en
Skovrider ved Aastrup, hvor hun ubemærket døde i Foraaret 1841.

Herholdts Dagbøger over R. Hertz's Sygdomme, 1826.
Søndagsposten 1863, Nr. 6 f. 
Nord. Convers. Lex., 3. Udg.

Jul. Petersen.



Hertzberg, Niels, 1759-1841, Præst, 
født 13. Avg. 1759 paa Findaas, hvor Faderen, nedennævnte Peder Harboe H., var 
Sognepræst. Han røbede tidlig Interesse for praktiske og æsthetiske Sager, 
fik heldige Lærere og en dygtig Rektor i Jens Boalth, der 
dimitterede ham fra Bergens Kathedralskole 1778. Aaret efter vendte 
han hjem, underviste sine Søskende og uddannede sig i de klassiske 
Sprog, Tegning og Landmaaling. 1783 tog han Attestats og blev 
Aaret efter Kapellan hos Faderen. 1786 blev han Sognepræst til 
Kvind Herred, et stort Embede, men betynget med en Pension. 
For at kunne leve maatte han tage unge Mennesker i Huset, der 
er blevet bekjendt som J. C. Hauchs Barndomshjem. De medicinske
Kundskaber, han hos sin Fader havde samlet, vilde han ikke gjøre 
indbringende, men han brugte dem til stor Velsignelse i vide Kredse. 
1803 blev han Sognepræst i Kingservik, 1810 Provst i Hardanger
og Vos. Som Provst blev han staaende til 1832, da Øjensvaghed 
nødede ham til at træde af, men Sognekaldet beholdt han -- i de 
sidste Aar blind -- til sin Død, 21. Okt. 1841. Paa det overordentlige
Storting 1814 mødte han som Repræsentant for Søndre 
Bergenhus Amt og gjorde sig bekjendt ved et voldsomt Forslag til 
Modstand mod Svenskerne. Hans Mening var kun den at vise, 
hvad der maatte gjøres, om man ikke skulde gaa ind paa 
Foreningen, men han blev ikke forstaaet, og Forslaget vakte stor 
Opsigt. Dagen efter stemte han for Unionen med Sverige.

H. s Liv er ikke rigt paa Begivenheder, men han vil længe 
mindes som en af den norske Kirkes mærkeligste og mest begavede 
Tjenere. Han blev Præst mod sit Ønske; da de filanthropiske og 
naturhistoriske Interesser tidlig havde faaet stor Magt over ham, 
men da Vejen var lagt for ham, ofrede han sig til Gjerningen og 
levede med og for sin Menighed saaledes, at i dette Stykke faa 
ere blevne hans Ligemænd. Han tog sig af sine Menighedslemmer 
som en Fader, og baade Kvind Herreds og Kingserviks Menigheder 
havde under hans lange Virketid et stort Navn for kristelig Oplysning 
og sædeligt Alvor. Medens han med den største Iver tog
sig af Fattig- og Skolevæsenet, altid i Forstaaelse med Menighedens 
bedste Mænd, kunde han gaa langt i sin strænge Tugt, da Menighedens 
Hengivenhed standsede enhver Opposition. Det var ikke 
blot som Præst, han virkede, men man tør næsten sige, at han var 
alt for Menigheden, hvad hans polyhistoriske Viden og hans 
ualmindelige praktiske Dygtighed gave ham Evne til. Han forfærdigede 
selv Barometre, Thermometre, ja en Elektrisermaskine og andet, 
som han brugte til sine aldrig afbrudte meteorologiske og astronomiske 
Observationer. Han kunde vejlede Bønderne baade i deres 
Jordbrug og deres Haandværk og var op til sin høje Alderdom 
den eneste Læge i vid Omkreds. Som saadan var han baade 
Kirurg og Medikus, ja Fødselshjælper -- alt uden Betaling. Der 
var i Sandhed nok af det, der kunde knytte Almuens Kjærlighed 
til ham, og faa have i den Grad levet for Almuen som han. Paa 
samme Tid hørte han den lærde Verden til, og hans Navn blev 
kjendt i vide Kredse ved hans naturhistoriske Iagttagelser. 
Udenlandske lærde besøgte hans Præstegaard, hvor de paa Fransk eller
Latin kunde underholde sig med den interessante Personlighed. 
For sit Fædreland gjorde han sine Kundskaber nyttige ved stadige 
Meddelelser i Aviserne, og intet, der fortjente at opbevares, kunde 
undgaa hans Opmærksomhed. Her er ikke blot Tale om de 
naturhistoriske Sager, men vi have ogsaa fra hans Haand Skildringer af 
Folket i hans Egn, af mere eller mindre fremtrædende Personligheder 
m. m., der altid ville beholde sit Værd for Historikeren. Han 
maatte da ogsaa baade ved sin Personlighed og sin Gjerning lige 
fra sin Ungdom til sin høje Alderdom blive en af Norges mest 
kjendte Mænd og en af dets mest populære Skikkelser. Da hans 
Præstegaard blev ødelagt i Kvind Herred ved Stenskred og i 
Kingservik ved en Orkan, strømmede der ogsaa Bidrag fra det 
hele Land ind til Manden, der intet Øjeblik tabte Modet.

H. blev gift 1. (28. Nov. 1786) med Maria Elisabeth Weinwich 
(f. 1759 d. 28. Marts 1818), Datter af Raadmand i Bergen Jan 
Nielsen W. og Mariane f. Winding, 2. (7. Febr. 1823) med Anne 
Christine Egede Thomsen (f. i Bergen 18. April 1789 d. 20. Jan. 1860), 
Datter af Skibskapitajn Jan T. og Margrethe Bolette f. Meyer.

Thrap, Bidrag til d. norske Kirkes Hist. i 19. Aarh. I, 63 ff.
Halvorsen, Norsk Forf. Lex.

D. Thrap.



Hertzberg, Peder Harboe, 1728-1802, Præst, 
født i Daviken 4. Juli 1728. Faderen, Niels Jensen H. (f. 7. Febr. 1693 i Vraa i 
Aalborg Stift, d. 17. Okt. 1764), var først Kapellan til Ejd og døde
som Sognepræst til Findaas. Moderen, Dorothea Cathrine f. Harboe 
(d. 1743 i Viborg), var en Præstedatter fra Sælø. I hans
5. Aar blev Faderen forflyttet til Viborg, og han nød her privat 
Undervisning, til han 1742 kom i Latinskolen. Da Faderen havde 
tabt, hvad han ejede, ved Ildebrand, søgte han tilbage til Norge 
og fik Findaas Sognekald i Bergens Stift. Sønnen kom da i Bergens 
Skole, hvorfra han blev dimitteret 1746. Efter 3 Aars Ophold 
i Kjøbenhavn maatte han vende hjem og blev Klokker hos sin 
Fader. 1751 saa han sig i Stand til at drage til Universitetet igjen 
og fik theologisk Examen 1752, overtog atter sin Klokkerpost, indtil 
han 1754 blev Kapellan hos Faderen og 1759 adjungeret og 
succederende Sognepræst. Ved Faderens Død overtog han Embedet, 
blev 1785 Provst over Søndhordland og døde 1. Jan. 1802. Han 
var en velstuderet og meget dygtig, ydmyg Præst med et Anstrøg 
af Jovialitet. Vel hjemme i sine Klassikere og de levende Sprog 
havde han dog tidlig givet sig hen til Naturvidenskaberne, af hvilke 
navnlig Mineralogien synes at have tiltrukket ham. Af Faderen 
var han undervist i Medicin og Botanik, og i en endnu større 
Udstrækning end denne praktiserede han som Læge -- den eneste 
i hele Søndre Bergenhus Amt. Mest bekjendt blev han som 
«Potet-præsten». Han havde 1758 faaet nogle Poteter af Præsten Atche
i Kingservik -- den første, der i Norge gjorde Forsøg med dem --, 
og nu lagde han sig efter deres Dyrkning og lærte Bønderne i 
Søndhordland den. Inden hans Død blev der fra dette Distrikt
alene solgt mere end 15000 Tdr. aarlig i Bergen af denne Rodfrugt. 
Hans praktiske Sans viste sig ogsaa paa andre Maader. Han 
optog saaledes et Marmorbrud, fik Bønderne oplærte til at fabrikere
og benytte Træsko og gjorde meget for Jorddyrkningen i sin Bygd. 
Kancelliet paaskjønnede hans Virksomhed ved en Skrivelse 1796, 
hvori det i anerkjendende Udtryk tilkjendegav ham Kongens 
Velbehag og gav hans Søn Løfte paa Kaldet efter ham. Gift 1758 
med Christiane Winding (f. 1737 d. 22. Juni 1801), Datter af Niels 
Jensen W. (f. 1697 d. 1757), Provst og Sognepræst til Kingservik, 
og Johanne Christine f. Sims (f. 1708 d. 1801).

Fallesens Maanedsskrift 1803, II, 266 ff. 
S. H[ertzberg], Stamtavle ov. Slægten Hertzberg, Bergen 1882, S. 5.

D. Thrap.



Hertzholm, Iver Nielsen, 1635-93, Historiograf. 
Denne ikke meget bekjendte Mand var født 15. Juni 1635 i Hørsholm. 
Efter Fødestedet tog han sit Tilnavn, der jævnlig skrives Hirtzholm. 
1653 deponerede han ved Sorø Akademi, hvorfra han 1655 kom til 
Kjøbenhavns Universitet. Fra 1662 optraadte han med latinske
Skrifter, der ikke give nogen klar Forestilling om, hvad hans 
egentlige Studium var. Af statsretlig Art er hans utrykte Skrift 
«Justa Danorum causa pro justa Batavorum defensione ad Bergam», 
et Forsøg paa med megen Lærdom at forsvare Danmarks Optræden 
mod England 1666. H. kalder sig Juris utr. cand. i sin rimede 
Beskrivelse af Christian V's Salving 1671, et Skrift, der som Poesi 
betragtet er maadeligt, men nok kan indeholde en og anden ret 
interessant historisk Notits. 1673 erhvervede han den juridiske
Licentiatgrad ved en Afhandling om Livegenskabet («De servitute 
personali et reali»). Samme eller følgende Aar ægtede han Isak 
Lauridsens Enke, Dorothea Ingvorsdatter. Siden blev han kgl. 
Historiograf, sikkert i Anledning af sine Arbejder i Ordenshistorien. 
Hans Skrift om Elefantordenen blev dog først 1704, længe efter 
Forfatterens Død, udgivet, i overordentlig pragtfuld Udstyrelse, af
Jens Bircherod (II, 297). 1675 beskikkedes H. til Assessor i 
Overhofretten i Norge. Han døde 1693.

Worm, Lex. ov. lærde Mænd.

H. F. Rørdam.



Hertzog, Frederik Gottlieb, 1821-92, Billedhugger,
var Søn af Snedkermester Johan Frederik H. (d. 1825) og Caroline Cathrine 
f. Bertelsen (d. 1861) og blev født 6. Jan. 1821. Da Moderen sad 
som Enke i smaa Kaar, blev han opdragen i Waisenhuset og kom
efter sin Konfirmation der fra paa Postkontoret i Roskilde, men gik 
snart over til at blive Træskærer (hos Wille) og var Lærling i dette 
Fag, da han i 1836 begyndte at besøge Kunstakademiet. Med sin 
medfødte Grundighed gik han forholdsvis langsomt frem, blev 1842 
Elev af Modelskolen som Billedhugger og vandt de 2 Sølvmedailler 
(1842 og 1845). Samtidig havde han fra 1840 været Elev af H. V. 
Bissen og har bl. a. hos denne udført hans Apollo til 
Universitetsforhallen i Marmor. I 1851 vandt han den mindre, i 1855 den 
store Guldmedaille for 2 Relieffer, som vakte Opmærksomhed ved 
deres aandfulde Behandling og noble Stilfølelse. Derefter fik han 
i 1856 Akademiets Rejsestipendium, for hvilket han opholdt sig i 
Rom til 1860 og tilbragte sit sidste Rejseaar med at besøge Grækenland, 
navnlig Athen. Efter Hjemkomsten virkede han en Del Aar 
som Lærer ved Akademiets Skoler og blev 1866 Medlem af 
Akademiet, i hvis Forhandlinger han tog stadig og virksom Del. Den
Flid, hvormed han havde studeret sit Kunstfag i dets historiske 
Udvikling, henledte Tanken paa ham, da Dronning Margrethes Gravmæle 
i Roskilde, et af den senere Middelalders værdifuldeste Mindesmærker 
i Danmark, skulde restavreres. Dette Arbejde blev altsaa 
overdraget ham (1862) og optog ham i den Grad, at han ikke alene 
hemmedes i al anden kunstnerisk Produktion, men anlagde sine 
Studier efter en saa vidtløftig Maalestok, at Værket ved hans Død, 
13. Marts 1892, var langt fra at være fuldendt. Samtidig synes han 
at have været stærkt religiøst bevæget, kjøbte i stor Maalestok 
Andagtsbøger og kirkehistoriske Værker og levede ugift et mere 
og mere indesluttet Eremitliv i saa stor en Tarvelighed, at det 
synes at have undergravet hans ellers kraftige Konstitution. Har
han end kun efterladt faa Arbejder, hvoriblandt dog en Del aandfulde 
og omhyggelig udførte Tegninger, kunde enhver, der kjendte 
ham, ikke undgaa at faa Indtrykket af en ægte og dyb 
Kunstnerpersonlighed, hvis varme Begejstring for al sand Kunst aldrig 
fornægtede sig.

Weilbach, Konstnerlex.
Museum 1893, I.

Ph. Weilbach.



Hess, Marcus, 1526-90, Borgmester, 
var i Midten af det 16. Aarhundrede en af Kjøbenhavns driftigste Kjøbmænd; hans 
Broder Anders var en anset Kjøbmand i Helsingør. Han 
fremtræder først efter at have ægtet Enken efter den 1557 afdøde 
Borgmester Peder Jensen, Lisbet Bertelsdatter, og drev 1559-60
Hestehandel. Under Krigen med Sverige kunde han forstrække Kongen 
med Penge, og han begyndte under Krigen en stor Handel paa 
Narva. Fra 1566 fik han flere kgl. Privilegier paa at besejle 
islandske Havne, hvor han navnlig hentede Svovl og Tran. Han 
byggede selv Skibe og støbte Kanoner. Ogsaa paa Spanien handlede 
han. Men Handelen paa Narva gik uheldig, og den ødelagde 
ham saaledes, at han 1581 maatte sælge et stort nyt Skib til Kongen 
for 15000 Dlr. 1564 var han bleven Raadmand og 1565 Borgmester, 
hvilken Stilling han vist havde mistet 1581 paa Grund
af sine vanskelige Forhold, hvis Kongen ikke havde
holdt sin Haand over ham; især var der gjort Krav
gjældende til ham i Anledning af Byens Krigsskib,
som han havde solgt i Danzig, men for hvilket
han ikke havde aflagt Regnskab. 1589 tog han sin
Afsked som Borgmester, og Kongen maatte paa Grund af
hans Armod give ham noget til Underhold. Han døde
26. Okt. 1590. Efter sin første Hustrus Død 1572
ægtede han Margrethe Surbek, der siden var gift med
Borgmester Iver Poulsen. Han ejede en stor Gaard,
der gik ud til Kompagnistræde og Snaregade, i hvilken
han ofte husede fremmede Fyrster og Gesandtskaber. Det
navnkundigste Besøg var dog af det svenske Gesandtskab
1563, da Hr. Sten Eriksson Lejonhufvud med 15
Tjenere holdtes i et Slags Fangenskab i hans Hus i
et Par Maaneder, hvilket var en af Aarsagerne til
Syvaarskrigen. 

O. Nielsen, Kjøbenhavns Hist. og Beskr. II, 200 ff. III, 181 ff.

O. Nielsen.



Hesse, Conrad, o.1622-1705, Kancellisekretær, 
blev født i Kiel, kom 1646 til Akademiet i Sorø, rejste
flere Aar udenlands og erhvervede 1653 den juridiske
Doktorgrad i Altorf. Faa Aar efter maa han være traadt
i dansk Tjeneste, vistnok som diplomatisk Agent. 1659,
da han kaldes Regeringsraad i Fyrstendømmerne,
sendes han som extraordinær Envoyé til de smaa
gejstlige og verdslige Hoffer i Tyskland for at
udforske deres Stilling til det svenske Parti. 1662
var han meddeputeret paa Rigsdagen i Regensburg i den
oldenborgske Successionssag. Udnævnt til Kancelliraad
1664 og senere til Hofraad var han 1666 Medlem af
den til Likvidationen af de sønderborgske Godser
nedsatte Kommission. Ved sit Giftermaal med den
tyske Kansler Theodor Lentes Datter opnaaede han en
vis Indflydelse, ligesom han ved sin Svigerfaders
Død 1668 nævnes blandt dem, der gjorde sig Haab
om at blive dennes Efterfølger. 1669 skal han paa
Grund af nogle fornærmelige Ytringer mod den senere
Storkansler Reventlow være bleven bortvist fra Hoffet
for en Tid, dog nævnes han endnu 1670 blandt de
expederende Kancelliraader i tyske Kancelli. 1676
blev han Medlem af Kommissionen til Undersøgelse
af Griffenfelds Sag og underskrev Dødsdommen over
ham. Traditionen fortæller, at han siden hjemsøgtes
af de stærkeste Samvittighedsnag derover, og at han
ingensteds kunde finde Ro. Han foretog mange kostbare
og lange Rejser, endog i sin høje Alder, og opholdt
sig kun forbigaaende 
paa sine Godser Trudsholm og Sandholt. H. var en anerkjendt 
dygtig og lærd Jurist, men gjorde sig overalt ilde lidt ved sin 
heftige og trættekjære Natur, der indviklede ham i talrige Processer. 
Han var stadig i trykkende Gjæld og maatte 1692 flygte for sine 
Kreditorer til Udlandet. Han døde 1705. Hans Hustru, Anna 
Cathrine Lente, døde 1715. 

Becker, Saml. t.  Frederik III's Hist. II, 249.
Moller, Cimbria lit.

Louis Bobé.



Hesselberg, Engelbrecht (Engebret), 1728-88, Retskyndig, 
er født i Norderhov Præstegjæld paa Ringerike 1728 (døbt 7. Marts). 
Faderen, Engebret Engebretsen H., var eller blev senere Lensmand 
i Norderhov; Moderen hed Inger Christoffersdatter. Sønnen blev 
Student 1745, juridisk Kandidat 1751 og laa fra 1751-55 paa Elers'
Kollegium. Sidstnævnte Aar beskikkedes han til Byskriver paa 
St. Croix, 1757 til Byfoged og Byskriver i Christianssted paa 
St. Croix. Her fra rappelleredes han 1760, da han «vel ikke skal 
fejle Habilité, men paa det Sted ikke meget godt derved udretter». 
Kort efter kom det op, at han under sin Embedsvirksomhed havde 
afpresset en fransk Skibskapitajn aldeles urimelige Retsgebyrer. 
Stampe udtaler i sin Erklæring om Sagen, at han «længe og ofte 
har hørt H. omtale som en egennyttig og derhos snedig Betjent». 
Det paalagdes H. ved kgl. Resolution at tilbagebetale det 
oppebaarne og senere ved en ny Resolution at betale en Bøde, med 
mindre han hellere vilde underkaste sig fiskalisk Aktion. 1770 blev 
han entlediget og udnævntes til Generalkrigskommissær, 1782 erholdt 
han Rang med Generalmajorer. 19. Febr. 1788 døde han i Kjøbenhavn. 
-- Af H.s juridiske Skrifter nyder hans «Juridisk Kollegium» 
(1753), hvilket han skal have affattet, medens han endnu 
var Student, fortjent Ros som et klart og skarpsindigt Arbejde. 
Det blev senere (1763) paa ny udgivet af Dons og benyttedes i 

lang Tid som Lærebog, navnlig af de ustuderede Jurister.

Richter, Jurid. Stat.
Nyerup, Lit. Lex.

Jul. Lassen.



Hesselberg, Hans Jacob Henning, 1734-1809, Officer,
fødtes 13. Dec. 1734 i Rensborg, hvor Faderen, Major Frants Christian H., 
laa i Garnison; hans Moder, Beate Hedevig f. Gude, var Søster 
til Generallieutenant Henrik G. (VI, 272). H. indtraadte 1754 i 
Hæren som Fændrik i Kronprinsens Regiment til Fods og blev 
Sekondlieutenant 1755. Han havde gode naturlige Anlæg, som han 
udviklede ved flittigt Studium, og han samlede Krigserfaring i den 
franske Hær, hvor han var ansat fra 1759-61. Han deltog i flere 
Fægtninger, og i en af disse saaredes han. Han blev Premierlieutenant 
1759, 1761 Kapitajnlieutenant og senere paa Aaret Kapitajn. 
Efter Hjemkomsten fra det ublodige Felttog i Meklenborg 
1762 blev H. som 2. Officer ansat ved det af hans Morbroder
H. Gude kommanderede Landkadetkompagni, og her virkede han 
i 8 Aar. Da Chefen var bebyrdet med mange andre Hverv og 
ofte opholdt sig fjærnt fra Byen, var H. den, der ledede Kadetternes 
Undervisning, og han fik rig Anvendelse for sine pædagogiske 
Anlæg. Hans Virksomhed blev paaskjønnet; 1766 udnævntes han 
til Major, og 1771 ansattes han som Oberstlieutenant ved danske
Livregiment, hvis Chef, Oberst S. O. Falkenskjold (V, 52), i Regelen 
var fraværende, saa at H. ogsaa her kom til at føre Kommandoen. 
Han var en Slags Mentor for Struensees yngre Eroder, der stod 
som Lieutenant i Regimentet, men traadte ikke i noget nærmere 
Forhold til den mægtige Minister. I Slutningen af Aaret blev
General Gude Kommandant i Kjøbenhavn, og da han var gammel 
og affældig, fik H. en Del Indflydelse paa Ledelsen af 
Kommandantskabets Forretninger. Da den af Struensee opløste Garde i 
Slutningen af Aaret 1771 gjorde Mytteri, skal H. have vist megen 
Energi; men under denne saakaldte Juleaftensfejde skal han have 
erhvervet sig en mægtig Fjende, i det han lagde sig ud med 
Chefen for falsterske Regiment, Oberst Køller. Dette var rimeligvis 
Aarsagen til, at H. arresteredes Natten til 17. Jan. 1772, efter det 
famøse Maskebal paa Christiansborg. Han sad flere Maaneder i 
stræng Arrest paa Nyholm; men da det af Forhørene fremgik, at 
han ikke havde været Struensees medskyldige, løslodes han 18. Maj. 
Han blev nu ansat ved 2. slesvig-holstenske Bataillon, men snart 
efter forsat til møenske Regiment, hvor han stod som extraordinær 
Stabsofficer indtil 1774, da han forflyttedes til nordenfjældske 
Infanteriregiment i Norge, hvis Kommandør han blev 1777; s. A. 
udnævntes han til Oberst, og 1781 blev han Regimentets Chef.

H. var en ivrig Soldat og en ypperlig Taktiker, og hans 
Afdeling blev snart en af de bedste i den dansk-norske Hær. 
Kundskabsrig og human, som han var, tog han sig meget af sine 
undergivne, og hans Underofficerer fik en fortrinlig Undervisning. Saa
vel Carl af Hessen som Kronprinsen paaskjønnede hans Arbejde 
og lode det ikke mangle paa Ros. 1783 blev H. fungerende 
Kommandant paa Akershus og 1788 Generalmajor. I Felttoget i 
Baahus Len 1788 førte han 3. Feltbrigade, og nogle af hans Tropper 
vare 28. Sept. med til at omgaa de svenskes Stilling ved Kvistrum 
Bro; han førte Brigaden over Gøtaelv, men Felttoget endtes snart 
uden yderligere Sammenstød med Fjenden. 1790 dæmpede H. nogle 
Uroligheder paa Kongsberg, og s. A. udnævntes han til Direktør 
for den militære mathematiske Skole i Christiania samt til Inspektør 
for Infanteriet søndenfjælds. 1793 fratraadte han Kommandoen over 
Regimentet, men hans øvrige Stillinger gave ham rigelig Beskæftigelse. 
Han arbejdede med Kraft paa de unge Officerers Uddannelse,
Skolen fik 1798 en ny Organisation, og han stræbte med 
Held at hæve Militærstandens sociale Anseelse. Ogsaa som 
Inspektør udfoldede han megen Virksomhed. 

Til Trods for sin anerkjendte Dygtighed maatte H. dog døje 
adskillig Modgang. I 9oerne havde han saaledes en langvarig 
Retssag med en tidligere undergiven, en Kapitajn Løventhal, der 
havde skrevet en ærekrænkende Brochure mod ham. H. tilbageviste 
Angrebene i en lille Piece, og Kapitajnen dømtes 1799 til at 
være Tremarksmand, men Sagen krænkede dog i høj Grad H. Et 
Par Aar senere tilføjedes der ham ovenfra en Krænkelse, som han 
tog sig meget nær. Da Norge 1801 inddeltes i Generalkommandoer, 
blev ikke han, men den lidt yngre Generalmajor J. F. Mansbach 
kommanderende General søndenfjælds. Han fik dog sat igjennem,
at han som Kommandant og Inspektør vedblev at staa direkte 
under Prins Carl af Hessen og Generalitets- og Kommissariatskollegiet, 
og Aaret efter blev han kommanderende General i 
Bergens Stift, Chef for bergenhusiske Regiment og Kommandant paa 
Bergenhus Fæstning, hvorhos han udnævntes til Generallieutenant
med Aldersorden fra 1789. Danebrogskorset fik han 1803.

H. var allerede i en fremrykket Alder, da han overtog sin 
nye Stilling, som i de bevægede Tider, der nu forestode, blev meget 
besværlig. Bergens Beliggenhed var udsat, og Kommandanten 
maatte være paa sin Post for at hævde Nevtraliteten. I 1804 
indesluttede Englænderne nogle armerede bataviske Skibe i Bergen,
og de fjendtlige Eskadrer leverede hinanden flere Træfninger paa 
norsk Søterritorium. H.s personlige Sympathier have vel nærmest 
været paa Hollændernes Side, hvis kjække Fører, St. Faust, blev 
forlovet med hans næstældste Datter, men han optraadte saa 
upartisk som muligt, og hans Forholdsregler bleve fuldt ud billigede af 
Kronprinsen.

Endnu vanskeligere bleve Forholdene 1807, thi Fæstningen var 
forfalden, Bestykningen mangelfuld og Betjeningsmandskabet for 
faatalligt. Ganske vist var Regimentet, hvorover Oberst J. U. Hoelfeldt 
siden 1806 førte Kommandoen, i ret god Stand, men den bedste 
Del af det maatte i 1808 afgives til den aktive Hær ved Østgrænsen. 
H. arbejdede imidlertid ihærdig paa at bringe Forsvaret paa Fode. 
Fæstningen udbedredes, nye Værker anlagdes, Kanoner og Ammunition 
anskaffedes, det borgerlige Militær indøvedes, en Kystmilits
organiseredes, og et større Antal Kanon fartøj er udrustedes. H. 
sørgede for alt, han oprettede Lasaretter og drog Omsorg for de 
fraværende Krigeres Familier. Hans Forsvarsforanstaltninger bleve
imidlertid ikke satte paa nogen alvorlig Prøve, dog leverede 
Roflotillen 18. Maj 1808 den engelske Fregat «Tartar» en hæderlig 
Kamp, og Englænderne gjorde et Par smaa Landgangsforsøg, som 
i Regelen afvistes. Svenskerne derimod gjæstede kun Bergen som
Krigsfanger.

Denne anstrængende Virksomhed, under hvilken H. ikke altid 
fandt den fornødne Støtte hos de civile Myndigheder, nedbrød i 
Forening med Bergens «rasende Klima» den gamle Generals i 
Forvejen skrøbelige Helbred. I Slutningen af 1808 søgte han derfor 
sin Afsked, og i Febr. 1809 modtog han den kongelige Resolution, 
der tillod ham at trække sig tilbage fra den aktive Tjeneste med 
Generals Karakter fra 30. Juni 1808. H. levede kun faa Maaneder 
som Pensionist; 8. Maj 1809 sov han hen.

H. ægtede 19. Sept. 1781 Magdalene Smith (f. 16. Maj 1757 
d. 25. Juli 1815), Datter af Gabriel S. og Petronelle Margrethe f. Høeg.

Barstad, Bergens Forsvar i 1801 og 1807-14. 
Meddelelser fra Krigsarkiverne.

A. Tuxen.



v. Hesten, Laurens, --o.1434, af holstensk Adelsslægt,
hørte til det schaumburgske Huses vigtigste Tilhængere i Dronning 
Margrethes og Erik af Pommerns Tid. Han overværede Mødet i 
Assens 1396 og vidnede siden i holstensk Retning om, hvad her 
var foregaaet. Før sin Død havde Hertug Gerhard indsat ham 
sammen med Erik Krummedige og Sigfrid Sehested til Formyndere 
for sine Børn, og i de skæbnesvangre Aar, der fulgte efter Gerhards 
Fald i Ditmarsken (1404), stod L. v. H. ogsaa trofast ved 
Enkehertugindens Side; han havde paa den Tid Slottet Nyhus ved 
Flensborg i Pant. Til sin Sorg maatte han i 1411 udlevere denne
vigtige Borg til Kongen; men han levede længe nok til at opleve 
Omslaget og se sit Fyrstehus som Herre i næsten hele Sønderjylland. 
Han nævnes endnu 1434.

Kr. Erslev.



Hetsch, Gustav Friederich, 1788-1864, Arkitekt,
var af tysk Familie. Han blev født 28. Sept. 1788 i Stuttgart, hvor hans 
Fader, Philipp Friederich v. H., var Hofhistoriemaler og Kunstgalleridirektør 
(f. 1758 d. 31. Dec. 1838); hans Moder, Louise Friedrike 
Wilhelmine (f. 1766 d. 1800), var født Scholl. H. blev Student ved 
Universitetet i Tübingen, men hans Lyst til Tegning ledede ham 
ind paa andre Baner. Han begyndte at studere Arkitektur under 
Bygningsinspektør Etzels Vejledning, og 1808 rejste han med sin 
Fader til Paris, hvor han fortsatte sine Studier hos Arkitekterne 
Percier og Lebas, medens han samtidig uddannede det for hans 
Slægt fælles musikalske Talent under den berømte Pianist 
Kalkbrenners Vejledning og endog en Periode var i Tvivl om, hvorvidt
Bygningskunsten eller Tonekunsten skulde være hans Fremtids 
Opgave. Efter at have fuldendt sine Studier tog han Plads som 
Konduktør hos Arkitekt Rondelet ved Restavrationen af Kirken 
St. Géneviéve, men 1812 kaldtes han tilbage til sin Fødeby, 
hvor Kongen mente at have Brug for ham som for andre yngre 
talentfulde Arkitekter; men da hans Forhaabninger i denne Retning
skuffedes, drog han i Slutningen af samme Aar til Italien, Kunstens 
forjættede Land. Her arbejdede og studerede han med lidenskabelig 
Iver, og blandt de mange Kunstkammerater, han traf sammen med, 
blev den danske Arkitekt Peter Malling hans bedste Ven.

Da han havde mistet Tilliden til den Fremtid, hans eget Land 
kunde byde ham, fulgte han med Malling til Danmark, og den Dag, 
15. Okt. 1815, da han satte Foden paa dansk Grund, blev en Mærkedag, 
ikke alene for ham selv, men for Kunsthaandværkets Præg i 
Danmark. I Kjøbenhavn, hvor han allerede var kjendt ved nogle 
til Kunstakademiet indsendte Tegninger, blev han hurtig ansat som 
Lærer ved den nyoprettede Ornamentskole for Arkitekter, og man 
afkjøbte ham en stor Samling Studietegninger efter antik Bygningskunst, 
som den Dag i Dag ere Forbilleder for de vordende 
Arkitekter. 1820 blev han Medlem af Akademiet, 1822 Professor i 
Perspektiv, 1829 overordentlig, 1835 ordentlig Professor i Arkitektur.

H. havde det Held strax ved sin Ankomst til Kjøbenhavn at 
komme i Berøring med den den Gang i Kunstens Verden næsten 
eneraadende Bygmester C. F. Hansen (VI, 594), og denne overdrog 
ham Udsmykningen af det indre af Christiansborg Slot. Her fik 
H. en rig Lejlighed til at udfolde sin dekorative Begavelse og
benytte sine omhyggelige Studier efter den antike, &#596;: den romerske, 
Kunst. Man kan have Sympathi eller ej for den Kunstretning, 
der den Gang herskede, men man maa i ethvert Tilfælde absolut 
beundre den Konsekvens og den kunstneriske Respekt, hvormed 
han løste Opgaven. Hans arkitektoniske Viden var større og hans 
sydlige Naturel kraftigere end de samtidige danske Kunstneres, saa 
det var intet Under, at mange officielle og private Hverv bleve 
ham overdragne. Han tegnede Møbler og Dekorationer til 
Christian VIII's Palais paa Amalienborg, til Prins Ferdinands og Mac 
Evoys Palaiser i Bredgade, til de kongelige Udstyr, til Prinsesserne 
Vilhelmines og Carolines Bordservicer, til adskillige Rigmænds 
Lejligheder, til Gravmonumenter paa Kirkegaarde, til Æresgaver til 
Fyrster og berømte Mænd osv.

Vi staa her ved det centrale i H.s Betydning for Danmark. 
Hans uvisnelige Ære er den, at han har indgydt vort Kunsthaandværk 
nyt og kraftigt Blod; med beundringsværdig Energi og 
utrættelig Flid arbejdede han for, at vi i denne Retning skulde 
være paa Højde med Udlandet. Lad være, at vi nu ofte finde 
hans Frembringelser svage og usympathetiske, man erindre, at det 
var i Empiretiden, men det skal dog siges og slaas fast, at næppe 
nogen dansk Kunstner har haft en saa afgjørende Indflydelse paa 
hele Nationens Smagsretning som den lille Württemberger, der fandt
sit andet og egentlige Hjem her. H. var ensidig, utrolig ensidig, 
han ejede kun Syn og Sans for en enkelt Provins i Kunstens 
vidtudstrakte Rige, alt andet fordømte han, selvfølgelig med urette; 
men inden for sin bestemte Begrænsning var han en Mester, og 
lige til den sidste Tid, i Møbler, i Sølv- og Guldarbejder, i 
Porcellæn og Terrakotta, overhovedet i alt Kunsthaandværk, spore vi 
hans Indflydelse, paa en vis Maade skæbnesvanger for vor kunstneriske
Udvikling, men samtidig et Vidne om hans energiske Personlighed.

Ligesom Indflydelsen paa Kunsthaandværket er den ene, 
saaledes er Lærervirksomheden den anden Side af hans Betydning. 
Hans Tegnefærdighed og Akkuratesse vare enestaaende, og lidenskabelig 
fordrede han af sine Elever, at de i enhver Retning 
skulde følge hans Exempel. Og som Lærer ved Akademiet havde 
han mange Elever, og hans Aand har gjennemtrængt dem saaledes, 
at ogsaa her -- se f. Ex. Theophilus Hansen (ovfr. S. 46) -- Sporene 
overalt kunne følges. Og det var ikke alene danske, som søgte 
hans Undervisning; svenske, norske og russiske Kunstnere har han
uddannet, og igjennem deres Virksomhed som Lærere og Arkitekter 
har hans Paavirkning bredt sig i vide Kredse. 
Som udøvende Arkitekt har H. ikke præsteret
meget. Nogle Restavrationer af Kirker og Herregaarde,
nogle Privathuse i Kjøbenhavn, paa St. Annæ Plads
og i Bredgade, Synagogen i Krystalgade (1833)
og den katholske Kirke i Bredgade (1842), et Par
Herregaarde, det er det hele. Man finder i disse
Bygninger en solid Smag, men Mangel paa Fantasi og
frodig Skaberevne. H. var i en lang Periode (1828-57)
kunstnerisk Leder af den kongelige Porcellænsfabrik,
han gav Impulsen til Ipsens Terrakottafabrik, til
L. Rasmussens Zinkstøberi og til mange lignende
Haandværksinstitutioner. Han deltog med stor
Iver i Industriforeningens Virksomhed (han sad i
Repræsentantskabet fra 1841 til sin Død), han var
Direktør for det tekniske Institut (1844-57), og
han virkede i det hele taget paa enhver Maade for
Tegneundervisningens Fremme. Derfor var det ikke
underligt, at Kunstnere og Haandværkere i 1846 lode
udarbejde en Guldmedaille til hans Ære og overrakte
ham den ved en større Fest, hvortil Oehlenschläger
havde skrevet Festsangen.

H. foretog i Aarenes Løb (1829, 39, 51, 55) adskillige
Rejser til Udlandet, hvor han traf gamle Venner og
Lærekammerater, ligesom han overalt blev hyldet,
baade ved Fester og ved Æresbevisninger, danske
som fremmede. Han var 2 Gange gift: 1. (1823) med
Chr. F. Hansens ene Datter, Annette (f. 20. Marts
1795 d. 21. Nov. 1827), og 2. (1829) med hendes
Søster Caroline Amalie Augusta (f. 15. Okt. 1800
d. 31. Maj 1874). Han udgav en Række Skrifter,
f. Ex. «Om Tegneundervisning» (1834), «Fortegninger
for Haandværkere» (1836-40), «Vejledning til
Perspektivens Studium og Anvendelse» (1839), «Om
Moden og den rene Smag» (1848), «Om Tegnekunsten
betragtet som Dannelsesmiddel» (1853), «Bemærkninger
ang. Kunst, Industri og Haandværk» (1863), og sammen
med G. F. Ursin: «Begyndelsesgrunde af den geometriske
Tegnelære» (1828). Flere af disse Skrifter ere
udkomne i nye Udgaver og oversatte paa forskjellige
Sprog. Han døde efter en kort Sygdom rolig og stille
7. Sept. 1864. Et stort Epitafium af sort Marmor og
Sandsten med Inskriptioner og Portrætmedailloner af
ham og C. F. Hansen er sat over hans Grav i Holmens
Kirkes Kapel.

Saa H. end langtfra alle sine Projekter fuldførte
efter Ønske, som Toldboden, Dekorationen af
Christian IV's Kapel i Roskilde Domkirke, Gammelholms
Bebyggelse, Marmorkirkens Ombygning osv., saa kunde
han dog med Tilfredshed se tilbage paa et ualmindelig
virksomt og frugtbringende Kunstnerliv. Hans Søn
Christian Frederik H., (f. 24. Sept. 1830, 
d. 15. Marts  1903), har som Arkitekturmaler,
Dekorationsmaler, Theatermaler, Lærer ved tekniske Skoler og 
kunstnerisk Leder af forskjellige Fabrikationer udfoldet en ikke 
ringe Virksomhed. Han ægtede 1857 Anna Kirstine Nyeland 
(f. 16. Dec. 1831); han har udgivet et stort Værk: «Industrielle 
Tegninger af Kunstnere og Haandværket» (1872-82).

Weilbach, Konstnerlex. 
Tidsskr. f. Kunstindustri 1888, S. 195 ff. 
Industriforeningens Tidsskr. 1888, Nr. 16 ff. 
Til Minde om G. F. H., 1888. 
Museum 1890, S. 218 ff. 
Erslew, Forf. Lex. 
C. Bruun og L. Fenger, Thorvaldsens Musæums Hist.

Erik Schiødte.



v. Heubsch, Elias, s.  Hübsch.



Heuch, Peter Andreas, 1756-1825, Handelsmand,
født i Kragerø 18. April 1756, hvor hans Fader, Halvor H., var Kjøbmand. 
I 40 Aar fortsatte han dennes Handelsforretning. H. erhvervede 
en betydelig Formue, som han bestyrede i en patriotisk Aand. 
Som Paaskjønnelse for sine Opofrelser under Krigen blev han i 
1809 Ridder af Danebrog. Ved  Universitetssubskriptionen i 1811 
bidrog H., der allerede i 1793 havde deltaget i Diskussionen om 
et  norsk Universitet, med 15000 Rdl. d. K. og skjænkede senere 
store Summer til «Selskabet for Norges Vel» og til milde Stiftelser. 
Han døde 5. Dec. 1825, overlevet af sin Hustru, Marie Margrethe 
f. Solberg. H. er lejlighedsvis ogsaa optraadt som Forfatter, bl. a. 
i 1815 med en Brochure om Norges Pengevæsen.

Halvorsen, Norsk Forf. Lex.
Nicolaysen, Norske Stiftelser III.

Yngvar Nielsen.



Heuer, Wilhelm, --1830--, Kobberstikker, 
siges at være en uægte Søn af Storhertug Frederik Frants af Meklenborg og at være 
født i det meklenborgske. 1803 blev han sendt til Kunstakademiet 
i Kjøbenhavn, hvor han 1808 vandt dets Sølvmedailler. Imidlertid
var han dog samtidig, som Elev af Kobberstikker Lahde, naaet saa 
vidt, at han kunde melde sig til Konkurs for Guldmedaillen som 
Kobberstikker, og i dette Fag vandt han 1810 den mindre, 1814 
den store Guldmedaille. Akademiet kunde ikke give ham Rejsestipendium, 
da han ikke havde Indfødsret, men 1818 fik han ved 
kgl. Resolution et Rejsestipendium paa 800 Rdl. aarlig i 2 Aar 
med Forpligtelse til at studere i Paris. Her lagde han sig tillige 
efter den da nye Kunstart Lithografien. Han var ikke noget 
betydeligt som Kobberstikker, og paa et Stik efter Eckersbergs Portræt 
af Thorvaldsen vilde Akademiet ikke optage ham til Medlem, men 
kun agreere ham (1830). Han blev ikke Medlem af Akademiet og 
levede ugift dels i Kjøbenhavn, dels i Hamborg uden at udføre 
andet end nogle Portrætter. Hans Dødsaar er ubekjendt, men 
falder efter 1856, da han udstillede sidste Gang.

Weilbach, Konstnerlex.

Ph. Weilbach.



Heuermann, Georg, 1723-68, Læge, 
fødtes i Oldeslo og var en Søn af Raadmand Jürgen H. og Maria f. Goden. Efter nogen 
Tids Skolegang i sin Fødebys Skole blev han paa Grund 
af en afgjort Lyst til Kirurgien anbragt i Barberlære, vistnok i sin Fødeby,
og kom 1743 til Kjøbenhavn, hvor han fortsatte sine kirurgiske 
Studier i Krügers anatomisk-kirurgiske Theater og samtidig havde 
Ansættelse som Kirurg hos Grev Danneskjold-Laurwigen. 1746 
indstillede han sig til det for Opnaaelsen af en Pensionærpost ved 
Theatret foreskrevne Tentamen, men uden at afslutte dette forlod 
han Theatret og vendte sig til Universitetet, hvor Buchwald netop 
den Gang havde Trang til en anatomisk Prosektor, og hvis Undervisning 
maatte love den unge, videbegjærlige og fremadstræbende 
Kirurg større videnskabelig Tilfredsstillelse end den haandværksmæssige
Uddannelse hos Krüger.

1748 opnaaede H. Immatrikulation ved Universitetet, og det 
følgende Aar fik han den medicinske Doktorgrad, hvorefter han 
ikke alene for den bevilgede aarlige Løn af 100 Rdl. forrettede 
Prosektortjeneste hos Buchwald, men ogsaa ses at have udfoldet en 
omfattende vikarierende Lærervirksomhed for Studenter og Barbersvende 
i Anatomi og Fysiologi, senere tillige i Kirurgi, og saaledes at 
have bragt nyt Liv i den da stagnerende medicinske Undervisning. 
Forskjellige Udtalelser fra H.s Disciple vidne om, at 
denne hans Undervisning har været i høj Grad baade vækkende
og belærende, hvad der ogsaa bekræftes af hans betydelige, paa 
Tysk forfattede og baade i Kjøbenhavn og Leipzig udkomne 
litterære Arbejder, navnlig hans Fysiologi i 4 Bind (1751-55) og 
hans «Abhandlungen der vornehmsten chirurgischen Operationen 
am menschlichen Körper» i 3 Bind (1754-57); disse Værker ere 
nemlig en Gjengivelse af hans akademiske Kollegier, og de vise
en Forfatter med omfattende Læsning og Kundskaber, med livlig 
videnskabelig Sans og Interesse, med selvstændig Opfattelse og 
kritisk Blik. Han er vel stærkt paavirket navnlig af Haller, Datidens
Banebryder paa hele Fysiologiens Omraade -- til hvem han ogsaa 
har dediceret 4. Bind af Fysiologien --, og gjør i sine Skrifter 
dennes nye Forskningsresultater bekjendte for Lægevidenskabens 
Dyrkere i Danmark; men han er paa ingen Maade nogen slavisk 
Tilhænger af Stormanden i Gøttingen, hvis Anskuelser han oftere 
uforfærdet opponerer imod paa Basis af selvstændige Undersøgelser. 
End mere træder Selvstændigheden frem i hans kirurgisk-operative
Fremstilling; her kan han ogsaa efterhaanden støtte sig til sin egen 
Erfaring, indvunden i en udstrakt Praxis. Netop den Omstændighed, 
at han arbejdede sig ind i alle de videnskabelige Spørgsmaal uden 
regulær Fordannelse, uden Læreres Vejledning og uden at foretage 
den Studierejse, som den Gang ellers var et Hovedled i den 
lægevidenskabelige Udvikling, giver hans Skrifter og Optræden 
Avtodidaktens hele umiddelbare Friskhed og tillige dennes raske
Selvsikkerhed. Et ganske særlig betydningsfuldt Afsnit af hans Skrifter 
udgjør hans Behandling af Ofthalmologien, der hidtil her til Lands 
kun havde været dyrket praktisk af farende Okulister. Blandt andet 
har han bidraget meget væsentlig til at give den da nye Operationsmethode 
for Stær, Extraktionen, Borgerret baade i Norden og Tyskland.

Ved denne hans erhvervede fremskudte Stilling i den danske 
Lægevidenskab og i den akademiske Undervisning var det naturligt, 
at han sigtede paa en blivende akademisk Karriere og med god 
Grund troede at kunne opnaa et Professorat ved Universitetet. 
Hans Andragende herom blev imidlertid paa kategorisk Maade 
afvist af Universitetet og af selve hans hidtidige Protektor, 
Buchwald, der nok vilde benytte hans ufortrødne Bistand i 
Undervisningen, men paa ingen Maade vilde se den tidligere 
Barberkirurg som sin jævnbyrdige Fakultetskollega. Det fremgaar nu 
ogsaa tydelig nok af selve H.s Forfatterskab, at han til Trods for 
sin Doktorgrad kun var meget lidt gjennemtrængt af Tidens lærde 
Aand og Dannelse; og lettede denne Frihed for alle de skolastisk-lærde 
Forudsætninger ham Tilegnelsen af den nye Naturvidenskabs 
Aand og Betragtningsmaade, til hvilken han ses med umiddelbar 
Begejstring at have sluttet sig, saa maatte den dog med det samme 
i høj Grad skade hans Kredit hos den lærde Samtid, der ikke 
forstod at vurdere hans fremskredne videnskabelige Standpunkt, og 
i hvis Øjne han vedblev at staa som den udannede eller dog kun 
halvdannede Barberkirurg. Dertil kom, at den unge Rottbøll 
snart meldte sig som Professoraspirant, fuldt udrustet baade med 
den lærde Ballast og med Indsigter i den nye Naturvidenskab, og 
H. havde saaledes den Tort at se denne sin Discipel erholde den 
akademiske Designation med Oprykningsret i Fakultetet, han selv 
havde haabet at opnaa; han maatte nøjes med efter J. Bings Død 
at erholde den beskedne Post som Læge ved Søkadetterne (1754). 

Da Haabet om Universitetskarriere bristede, maatte hans Attraa 
naturlig vende sig mod den kirurgiske Generaldirektørpost, der snart
kunde ventes at blive ledig, og vistnok for at kvalificere sig end 
yderligere i saa Henseende opgav han pludselig 1758 hele sin 
videnskabelige og praktiske Virksomhed i Kjøbenhavn for at modtage
Udnævnelse som militær Overlæge ved de Feltlasaretter, som 
Arméopstillingen i Holsten nødvendiggjorde. Under Tjenesten her 
havde han den nye Skuffelse, at hans Kollega ved Felthospitalerne 
W. Hennings, der havde udmærkede Forbindelser med Hoffet, 
designeredes til Generaldirektør Krügers Efterfølger, medens der vel 
kort efter (1760) forundtes H. en Bestalling som Professor designatus, 
men uden Oprykningsret og derved uden reel Betydning, hvorfor 
han ogsaa oftest senere   kun betegnes som Professor extraordinarius. 
For øvrigt blev han i Felttjenesten indtil Hærens Opløsning henad
Slutningen af 1762, hvorefter han vendte tilbage til Kjøbenhavn, 
udnævnt til Medikus ved Krigshospitalets Ladegaard og det 
militære Plejehus, senere tillige til Læge for Slaverne.

Efter sin Tilbagekomst indgik han 1764 Ægteskab med Maria 
Dorothea Gustmeyer, Datter af den bekjendte Kjøbmand C. H. G. 
(VI, 324), og søgte at gjenoptage sin tidligere Virksomhed ogsaa i 
videnskabelig Retning. Han holdt paa ny anatomisk-fysiologiske
Forelæsninger og Demonstrationer, rimeligvis dog kun for Barbersvendene, 
og udgav et nyt større Værk i 2 Bind: «Vermischte 
Bemerkungen u. Untersuchungen der ausübenden Arzeneiwissenschaft» 
(1765-67). Dette Arbejde, hvis Indhold for en stor Del bestaar i 
en kirurgisk, ofthalmologisk og medicinsk Kasuistik, derimellem 
tillige Observationer hentede fra andre, frembyder vel ogsaa ikke 
ringe Interesse, men er dog væsentlig kun en supplerende Efterslæt 
til hans tidligere, betydningsfulde Forfattervirksomhed og vidner for 
saa vidt om, at hans sprudlende videnskabelige Kraft havde lidt et 
Knæk under de ham overgaaede Skuffelser og den Mangel paa 
Anerkjendelse, han fremdeles var Gjenstand for ved sin ulærde Stil 
og Fremstilling, og som ogsaa har bevirket, at hans Forfatterskab 
senere er forblevet i høj Grad uænset her hjemme; det er tyske 
lægevidenskabelige Forfattere og Historikere, der have haft Sans 
for hans Arbejders Værd, og som derfor have holdt hans Navn og 
Forfatterskab i Ære gjennem Tiderne.

1768 indlod  han sig paa at kjøbe en stor, herskabelig Gaard 
paa Nørregade, hvad der rimeligvis har haft en væsentlig Skyld i 
de derangerede Formuesomstændigheder, der viste sig efter hans
endnu samme Aar, 6. Dec., indtrufne Død af en hidsig Feber. 
Flere af hans Brødre ligesom ogsaa hans ældste Søn vare ligeledes 
i kirurgisk Virksomhed i Danmark, men ingen af dem har haft 
nogen større Betydning.

G. Norrie, Georg Heuermann,  1891.
Hist. Tidsskr. 6. R. III,  194 ff.

Jul. Petersen.



Heuser, Hans, --1680--, Industridrivende. 
Hvor han er fra, er ikke oplyst, men muligvis er han en Holstener fra Egnen 
om Preetz. 1673 faar han som Forpagter af Papirmøllen ved Frederiksdal 
Ret til at samle Klude over hele Danmark. Paa Frederiksdal 
havde han Dronning Charlotte Amalie til Herskab, og det fik han 
ogsaa paa Strandmøllen, da Dronningen 1690 kjøbte den. H. havde 
1686 overtaget den for Ejeren, Mag. Jens Portuan, Sognepræst i 
Sorø, med Udsigt til at kunne blive Ejer af den. Han bestyrede 
den med Dygtighed. Tidligere havde den kun en Melkværn og 
en Papirmølle, han gav den 3 Papirværker, 2 Melkværne, 2 Stampeværker 
og muligvis 1 Hammerværk, men sin Gjæld til Ejeren kunde 
han lige saa lidt betale som sine Afgifter til Dronningen, hvorfor han 
1693 sattes fra Møllerne; paa Strandmøllen maatte han vige Pladsen
for Johan Drewsen. H. kom i lang Proces med Drewsen og 
truedes af Dronningen med Stokhuset. Han synes dog endnu en 
Del Aar at have holdt sig paa Stampen, som han erhvervede 1687. 
1675 ægtede han Cathrine Adelheid v. Manderslo.

C. Nyrop, Strandmøllen.

C. Nyrop.



Heuss, Johann, o. 1670-1744, Postmester og Avisudgiver, 
Søn af Boghandler i Hamborg Heinrich H. (f. 1636 d. 1716), 
som, selv Avisudgiver, blev Stamfader for en Slægt af Avisudgivere. J. H. 
havde fra 1700 den fyrstelige holstenske Post i Forpagtning, men 
blev 1712 dansk Postmester i Hamborg, senere med Titel af 
Postinspektør, i det man derved vilde vinde ham og saaledes hans 
Avis, den af Fadeien stiftede og i Følge Privilegium af 1696 i 
Altona udgivne «Reichspostreuter», saa vel som de af ham 
redigerede skrevne Aviser for den danske Sag. De hadske Beskyldninger, 
som af avindsyge Kolleger og Konkurrenter rejstes imod 
ham for Brud paa Brevhemmeligheden og for svensk Sindelag, 
synes at have været uden Grund. Med sin Hustru, Sophie 
Elisabeth f. Schomaker (d. 1739), havde han Sønnen Johann H. (f. o. 1716 
d. 1764), som fra 1743 af med Titel af Postkommissær, fra 1747 
Kancelliraad, havde de slesvigske og holstenske Ageposter i Forpagtning. 
I Maj 1764 døde han og i April 1765 hans Hustru, Catharina 
Elisabeth f. Kirchhoff. Under hans dygtige Ledelse udvikledes
«Reichspostreuter» til det største Presseorgan i Nordevropa i det 
18. Aarhundrede med en Stab af kostbare Korrespondenter. En 
enkelt Korrespondent i Holland -- han havde der 4 -- betaltes 
med 300 Gylden aarlig. Fra 1757 udgik Bladet i 10800 Exemplarer,
under Syvaarskrigen steg Tallet til 13000. Skjønt Censuren, som 
Altonas Præsident udøvede, helst var meget lemfældig, arbejdedes 
der dog under vanskelige Forhold; de krigførende Magter 
bestormede den danske Regering med Klager over Bladets Holdning. 
Da begge Parter umulig kunde tilfredsstilles, maatte H.s Redaktører 
oftere vandre i Arrest, og han selv truedes med Privilegiets 
Fortabelse, uagtet Bernstorff personlig ikke var uvenlig stemt imod Aviserne.

Stolpe, Dagspressen i Danmark II-IV, passim.

P. Stolpe.



Heyde, s. Heide.



Heye, Jep, --1550, Prælat, 
forekommer 1512 som Vicarius ved Roskilde Domkirke; 1515 fik han af Christian II Præsentation paa Nykjøbing Kirke i Ods Herred og Annexet Højby. Da han 
strax gik Frederik I til Haande, den Gang denne 1523 med sin Hær
indesluttede Kjøbenhavn, forlenedes han paa Livstid, med St. Jørgens 
Gaard uden for Staden og fik senere et Kanonikat i Kjøbenhavns 
Kapitel. En Tid var han Vicedecanus sammesteds. I det hele 
var han en meget dygtig Forretningsmand, der blev brugt i mange 
Hverv, særlig som Skatteopkræver. 1538 fik han et Kanonikat i 
Roskilde, og 1540 forlenedes han med Kantordømmet sammesteds. 
Efter Universitetets Gjenoprettelse var han det til Nytte i mange 
Sager vedrørende dets Gods og Indkomster. For øvrigt tilhørte 
han nærmest det katholske Parti. Han døde 29. Avg. 1550 i sin 
Vogn paa Hjemvejen fra Claus Daa paa Ravnstrup, som havde 
skjænket saa rigelig Mjød og Brændevin med Peber i for ham, 
at han ikke var sig selv mægtig. 

Rørdam, Kbhvns Kirker og Klostere i Micldelald. S. 151 ff.

H. F. Rørdam.



Heye, Johan, d. 1678, s. ovfr. S. 185.



Heyerdahl, Hieronymus, 1773-1847, Præst, 
født i Aremark 31. Avg. 1773, Søn af Sorenskriver Halvor H. (f. 19. Jan. 1748 
d. 11. Nov. 1819) og Martha Dorothea f. Bassøe. Han blev 1790 
dimitteret fra Christiania Skole og tog 1794 theol. Attestats, blev 
1795 personel Kapellan til Ringsaker, flyttede 1799 i samme Egenskab 
til Kongsberg, hvor han lagde sig efter Mineralogi, men blev 
allerede 1800 udnævnt til resid. Kapellan til Thoten. Her blev han 
ved Reskript af 20. April 1804 bemyndiget til at oprette et 
Skolelærerseminarium, som han bestyrede med Held og uden Løn, til 
det 1808 blev ophævet. Ved Siden af sit Embede og sin Lærervirksomhed 
foretog han geognostiske Undersøgelser og Dybdemaalinger 
i Mjøsen. 1812 fik han Størdalens betydelige Sognekald. 
Her blev han 1814 valgt til 2. Repræsentant for Nordre Throndhjems 
Amt paa Rigsforsamlingen, hvor han sluttede sig til Selvstændighedspartiet 
og ansaas for en af Forsamlingens behageligste og mest 
oplyste Mænd. Med sin udprægede Beskedenhed traadte han 
imidlertid kun lidet frem. I Størdalen led han i de første Aar 
megen Nød efter Pengeforandringen 1813 og flere Misvæxtaar. 
Imidlertid bar han sin Skæbne med Taalmodighed, lagde sig efter 
Botanik og foregik som Jordbruger sine Bønder med et godt 
Exempel, men han roses ikke her for nogen Iver i Skolevæsenet,
der kom i Forfald i hans Menighed. Han trivedes ikke heller 
her oppe og længtes bestandig til de sydligere Egne. 1835 blev 
han Sognepræst til Gran, hvor han virkede stille og bramfrit til sin 
Død, 6. Marts 1847. Han stod i sin Ungdom i høj Gunst hos den 
orthodoxe Biskop Christen Schmidt og fik paa sine gamle Dage 
det bedste Vidnesbyrd af den værdige Provst H. S. Arentz, men 
vi have intet fra hans Haand til Bedømmelse af hans theologiske 
Standpunkt. Han blev gift 1. Marts 1799 med Frederikke Sophie 
Schwabe (f. 6. Okt. 1777 d. 16. Avg. 1859), Datter af Lagmand Johan 
Frederik S. og Birgitte f. Larsen. 

Thrap, Bidrag til d. norske Kirkes Hist. i 19. Aarh. I, 292. 
Halvorsen, Norsk Forf. Lex.

D. Thrap.



Heyman, Isaac Wulff, 1818-84, Handelsmand, 
var født i Kjøbenhavn 1. Nov. 1818. Hans Forældre vare Kjøbmand Wulff 
Philip H. og Gittel f. Isaac Moses. I sit 19. Aar etablerede han 
sig som Vexelerer sammen med I. M. Levin. Efter en meget 
heldig Virksomhed traadte H. 1848 ud af Firmaet og arbejdede 
derefter nogle Aar som Vexelmægler. Han begyndte nu at anlægge
den allerede ikke ubetydelige Formue, han i de nævnte Virksomheder 
havde erhvervet sig, i Ejendomshandel og Byggeforetagender 
og i forskjelligartet industriel Virksomhed. Han
anlagde 1853 Bryggeriet Svanholm, som han ejede til
sin Død, senere den kemiske Fabrik Sophieshaab, og han
var en Tid lang Medejer af Christianshavns Dampmølle
og af forskjellige andre Fabrikker. Som stor Grundejer
spillede han en betydelig Rolle i Kjøbenhavns
Grundejerforening, hvis Formandsplads han beklædte
i adskillige Aar. Han var Medstifter af forskjellige
Aktieselskaber, deriblandt 1862 af Industribanken i 
Kjøbenhavn, i hvis Repræsentantskab han havde Sæde
til 1880, de 3 sidste Aar som Formand. Fra 1871-80
var han Borgerrepræsentant. End videre var han Medlem
af den jødiske Menigheds Repræsentantskab og deltog
i Bestyrelsen af flere af Menighedens velgjørende
Foreninger. Dels i levende Live, dels ved Testamente
oprettede han forskjellige velgjørende Stiftelser og
Legater. 1882 blev han udnævnt til Etatsraad. H. var
gift med Johanna f. Levysohn (d. 1885), Datter af
Kjøbmand Joachim L. i Hamborg. Han døde 19. Juni 1884.

E. Meyer.



Heyman, Philip Wulff, 1837-93, Handelsmand. 
H., foregaaendes Halvbroder, er født 5. Nov. 1837 i
Kjøbenhavn og er Søn af Kjøbmand Wulff Philip H. i
dennes andet Ægteskab med Jacobine f. Meyer. 1858
etablerede han sig som Kommissionær i Smør. Denne
Forretning fik et betydeligt Omfang, efter at
han i 1862 var begyndt at udføre dansk Smør
til Skotland og England. 1864 aabnede han vor
Smørproduktion en ny Afsætningskilde, i det
han begyndte at udføre hermetisk pakket Smør
til oversøiske Pladser. Efter at A. N. Hansen &
Co. i nogle Aar havde drevet Svineslagteri til
Export, anlagde H. 1866 sammen med H. Puggaard &
Co. «Kjøbenhavns Svineslagteri». Puggaard traadte
ud i Slutningen af 70erne, og H. har senere været
Eneejer af Slagteriet, til hvilket han efterhaanden
har knyttet en Mængde Filialer baade i Danmark og
Udlandet. I de nævnte Virksomheder har H. udfoldet
et særdeles betydeligt Forretningstalent, og ved sin
stadige Agtpaagivenhed over for Udlandets Fordringer
har han øvet en fremmende Indflydelse paa Landbrugets
rationelle Produktion af Smør og Fedevarer. Hans
ualmindelige Arbejdskraft og Energi førte ham ogsaa
ind paa andre Virksomheder. 1873 foranledigede han
Stiftelsen af Aktieselskabet «Tuborgs Fabrikker»,
der fra Begyndelsen væsentlig var baseret paa
Gød-ningsfabrikation, men senere er gaaet over til
Brygning af bajersk Ø1, i hvilken Virksomhed det nu
indtager en høj Rang. Efter nogle Aars Forløb overtog
H. ved Siden af sin egen Forretning 
Stillingen som Fabrikkernes Direktør, og
det Opsving, de have taget, er foregaaet
under hans stadige personlige Ledelse. 1892
udnævntes han til Etatsraad. Han er gift med
Hanne Emilie f. Adler, Datter af Farver A.
H. døde 15. Dec. 1893.

E. Meyer.



Heynsen, Rasmus, d. 1602, s. Heinsen (ovfr. S. 277).



Hilker, Georg Christian, 1807-75, Dekorationsmaler,
var Søn af Skibsfører, senere Toldassistent,
Christian Ernst H. og Marie Margrethe f. Vest, og er
født 5. Juni 1807 i Kjøbenhavn. Han begyndte i sit
13. Aar at gaa paa Kunstakademiet og kom snart efter
i Malerlære hos Baruël, der uden Tvivl allerede den
Gang har vakt hans Interesse for en kunstnerisk
Opfattelse af Dekorationsmaleriet. Imidlertid
begyndte han at udstille som Landskabsmaler og vandt
samtidig Akademiets 2 Sølvmedailler i Modelskolen
(1833-35). Det var dog som Malersvend hos Lærer ved
Kunstakademiet, Malermester Kongslev, H. mere alvorlig
førtes ind paa Dekorationsmaleriet som kunstnerisk
Fag. Han udførte Arbejder i denne Retning i Sorø,
paa Bregentved og flere Steder, men hans Uddannelse
fik dog især en frugtbar Paavirkning, da hans Mester
overdrog ham (1830) efter Billedhugger H. E. Freunds
Hjemkomst at dekorere dennes Professorbolig
i Materialgaarden ved Frederiksholms Kanal i
pompejansk Stil (s. V, 384). Freund fik ham til at
lægge Landskabsmaleriet ganske til Side og vakte ved
sin kyndige Ledelse og sit livlige Samarbejde med den
unge Kunstner den Kjærlighed til Oldtidens Kunst,
som siden udvikledes og modnedes hos H. under hans
Rejse i Italien.

Hans Anlæg for Dekorationsmaleriet havde imidlertid
vakt en saadan Opmærksomhed, at Akademiet varmt
anbefalede ham til Understøttelse af Fonden ad usus
publicos, der ogsaa i 1838 tilstod ham 600 Rdl. i 2
Aar, hvortil kom 150 Rdl. fra den Reiersenske Fond
til Hjemrejsen. Han rejste ud med Maleren Chr. Købke,
med hvem han tilbragte største Delen af sine Rejseaar
i Italien, særlig i Rom. I Neapel var han sammen
med Const. Hansen og studerede, som man kan vide,
med brændende Iver alt, hvad Musæerne der og selve
Pompeji kunde vise ham af Oldtidskunst; han kopierede
her efter Originalerne de Motiver, hvoraf han allerede
havde maattet bruge saa mange i Freunds Bolig efter
andres Gjengivelser, og i Forening med Const. Hansen
gjorde han Udkast til en friere Anvendelse af det
lærte, i det de i Fællesskab lagde Planen til en 
Udsmykning af Universitetets Forhal, som siden i det væsentlige 
blev fulgt (VI, 588 f.). I Rom gave de berømte Dekorationsarbejder 
fra Rafaels Tid, ikke mindre end levnede Oldtidsminder, nye 
Motiver og Vejledning til deres frie kunstneriske Anvendelse. Paa
Hjemrejsen fandt han i München Lejlighed til at øve sig i at male 
i den vaade Kalk (Italienernes al fresco). I Nov. 1841 var han 
atter i Hjemmet, hvor han, fraregnet en mindre Udenlandsrejse, siden blev.

Strax efter satte Bindesbøll ham i Virksomhed med Dekorationen 
af nogle Lofter i Thorvaldsens Musæum, derpaa optog den 
store Udsmykning af Universitetets Forhal ham og Const. Hansen 
i 1844-53. Han giftede sig i 1847 med Elise Boline Schou, som 
døde 8. Febr. 1867. Imidlertid var han 1848-49 bleven Lærer ved 
Teknisk Institut, var fra 1853 kgl. Vaabenmaler ved Ordenskapitlet 
samt Lærer ved Kunstakademiets Dekorationsklasse. Han dekorerede
i 1858-59 Landbohøjskolens store Høresal, i 1860-63 i Sorø 
Akademi, i 1862-65 Universitetets Festsal i en rig Renæssancestil, i 
1869 den nye Bankbygning og samtidig en stor Mængde private 
Ejendomme saa vel i Kjøbenhavn som i Provinserne. Saa godt 
som overalt var det antike Motiver enten direkte eller i den
modificerede Form, hvori Renæssancen havde optaget dem, der laa til 
Grund for hans Kompositioner, hvori ikke sjælden andre Kunstnere, 
særlig hans tro Ven Const. Hansen, udførte enkelte fremtrædende
Partier. H., hvis Død indtraf 13. Jan. 1875, var som Menneske 
en saare elskværdig Personlighed, hos hvem værdig Selvfølelse og 
sand Beskedenhed smukt forenedes.

Fædrelandet 1875, Nr. 10.
Weilbach, Konstnerlex.

Ph. Weilbach.



Hillebrandt, Niels Peter, 1815-85, Sangkomponist,
Søn af Skibskapitajn Peter Jørgen H. og Petrea Cecilie f. Nielsen, blev 
født paa Christianshavn 14. Sept. 1815, gjennemgik fra sit 12. Aar 
Sibonis Konservatorium og virkede derefter som Musiklærer og 
Sangforeningsdirigent i Hovedstaden; 1852 blev han Kantor og 
Klokker og 1858 tillige Organist ved Frederikskirken paa Christianshavn, 
i hvilke Stillinger han forblev til sin Død, 11. Febr. 1885. 
Som Komponist var han ikke særlig frugtbar og har, saa vidt vides, 
ikke skrevet andet end Smaaviser; som de mest populære kunne 
nævnes: «Har man Ungdomskræfter» (af Vaudevillen «Karens 
Kjæreste»), «Til 1. Regiment» («Tak for din Daad») og den mest 
bekjendte  Melodi til «De sønderjyske Piger». 1836 ægtede han 
Sophie Charlotte Møller (f 9. Maj 1880, 73 Aar gammel). 

Erslew, Forf. Lex.
Schytte, Musiklex.
Søndags-Posten Nr. 603.

S. A. E. Hagen.



Hillerup, Frederik Christian, 1793-1861, Forfatter,
er født paa Wedellsborg i Fyn 12. Maj 1793. Faderen var Justitsraad, 
Proprietær Søren H. (d. 1829); Moderen hed Ingeborg Margrethe f. 
Hillerup. Han kom 1807 i Odense Latinskole, dimitteredes 1811 
og studerede efter at have taget 2. Examen i nogle Aar Jura, men
opgav dette Studium for udelukkende at beskæftige sig med Kunst 
og Poesi. Efter at han en Tid lang havde malet under Eckersberg, 
raadede denne ham til at rejse til Italien, og støttet af sin 
velhavende Fader kom H. 1820 til Rom, hvor han blev til 1826. 
I Løbet af disse Aar havde Forholdene imidlertid aldeles forandret 
sig for ham: han havde efterhaanden indset, at hans kunstneriske 
Evner ikke svarede til hans varme Interesse for Kunst, og 
Understøttelserne fra Hjemmet, der vare blevne sparsommere og 
sparsommere, hørte til sidst aldeles op, da Faderens Formue var gaaet 
tabt. Kun ved gode Venners Hjælp sattes han i Stand til at rejse 
hjem, og Resten af sit Liv levede han i Kjøbenhavn, hvor han 
døde ugift 5. Maj 1861. -- H.s originale æsthetiske Produktion har 
ikke stor Betydning. 1829 udgav han «Italica eller Mindeblomster
fra mit Ophold i Italien», derefter fulgte en Del Noveller og 
Digtninger og 1842 «Digte»; Vaudevillen «Spøgeriet paa Herregaarden» 
(1850) har, navnlig i Provinserne og ved Dilettantforestillinger, 
oplevet et ikke ringe Antal Opførelser. Større Fortjeneste har H. 
som Oversætter og Kunstkritiker. Særlig fra Italiensk har han 
oversat en Del (saaledes bl. a. til Heibergs «Den flyvende Post»), 
og som han i et Par Aar (1836-38) redigerede «Dansk Kunstblad», 
saaledes var det ogsaa ham, der udgav «Thorvaldsen og hans 
Værker» med den efter Thiele forkortede Text (4 Dele, 1842 ff.).

Erslew, Forf. Lex.
N. C. L. Abrahams, Meddelelser af mit Liv S. 265 f.

Sophus Bauditz.



Hilmer, Camilla Elisa, f. 1849, Skuespillerinde. 
Som Datter af Skræddermester og islandsk Kjøbmand Jens Jensen og Edle 
Hansine f. Nielsen kom Camilla J., født i Kjøbenhavn 17. Avg. 1849, 
i 1855 paa det kgl. Theaters Danseskole og virkede ved Balletten
indtil 1864. I Utilfredshed med sin Virksomhed tilskrev hun Fru 
Heiberg, der tog sig varmt af den unge Pige og vejledede hende, 
saa at hun 23. Nov. 1865 kunde debutere paa det
kgl. Theater som Laura i «De nygifte». Endskjønt
Debuten var heldig, havde Frk. J. dog Vanskelighed
ved at bane sig Vej i Elskerindefaget, men derimod
skaffede hendes smukke Stemmemidler hende snart stor
Anvendelse i Vaudevillen og Syngestykket, og da hun
tillige havde Lejlighed til at vise sine Evner i
komisk Retning, fik hun Instruktion af Professor
Phister og forsøgte sig i Pernillerollerne med
et saadant Held, at hun tog disse i Arv efter Fru
Phister. Ved utrættelig Flid og Stræng Pligtopfyldelse
har Fru H. -- hun var nemlig i 1877 bleven gift med
ndfr. nævnte kgl. Kapelmusikus Chr. Fr. H. -- arbejdet
sig op til at blive en Kraft ved det kgl. Theater,
særlig i det nationale Repertoire. Hun er lige saa
sund som sand i sin Kunst, bred og djærv i sin Komik,
fri for al Chargeren, og saa vel i Syngestykket og
Vaudevillen som i Skuespillet har hun skabt sig
et smukt og temmelig betydeligt Repertoire, der
omfatter henved 200 Roller. «Skatten», «Den dybe
Sorg», «Mur-mesteren» og «Fra Diavolo» ere Exempler
paa Syngestykker, i hvilke Fru H. har gjort meget
god Fyldest, og blandt hendes Roller i Skuespil og
Vaudeviller kan nævnes: Pernillerne i «Det lykkelige
Skibbrud», «Jean de France», «Henrik og Pernille»,
«Maskeraden» og «Den stundesløse», Jfr. Sørensen i
«Abekatten», Mad. Sommer i «Et Æventyr i Rosenborg
Have», Kirsten Giftekniv i «Den forvandlede Brudgom»,
Mad. Jensen i «Deklarationen», Frk. Trumfmeyer i
«Aprilsnarrene», Johanne i «Æventyr paa Fodrejsen»,
Petrea i «Debatten i Politivennen», Sophie i «Nej»
og Juliette i «De danske i Paris».

Nationaltid.  20. Nov. 1890.

Edgar Collin.



Hilmer, Christian Frederik, 1845-1901, Violinist. 
H., der er født i Kjøbenhavn 13. Febr. 1845 og er Søn
af Stabstambour ved Livgarden Frederik Lauritz
Theodor H. og Johanne Emilie f. Knodt, aftjente sin
Værnepligt som Klarinettist i Livgardens Musikkorps
fra 1860-69, men hans Hovedinstrument er Violinen,
paa hvilken han under Kammermusikus Schiørrings
Ledelse og senere ved gjentagne Studier i Udlandet
har uddannet sig til en ypperlig Solospiller og
Primarius i Strygekvartetten; i begge Egenskaber
har han koncerteret med Held saa vel her hjemme som
i St. Petersborg, Stockholm og Gøteborg og er fra
1872 ansat i det kgl. Kapel i Kjøbenhavn. Ovennævnte
Skuespillerinde Camilla Elisa H., f. Jensen, ægtede
han 17. Nov. 1877. H. døde 5. Okt. 1901.

Schytte, Musiklex.

S. A. E. Hagen.



Himmelstrup, Otto Pedersen, --1709, Krigskommissær,
var født paa Himmelstrupgaarden (Vigerslev Sogn i Fyn), hvorefter 
han tog sit Tilnavn. 1691 blev han Landkommissær i Fyn og 
Langeland -- senere kaldes han Krigs- og Landkommissær -- 
og ægtede 21. Dec. s. A. Borgmester i Odense Jens Eriksen Westengaards 
Enke, Maren Bang (Datter af Biskop Niels B., s. I, 486 f.), 
der efter sin Mand fik en Fjerdepart af Dallund, hvori hendes 
Børn ejede det øvrige. Uagtet H., der ejede Hollufgaard, blev 
boende i Odense, medførte dette Sameje endeløse Stridigheder af 
den smaaligste Art, hvortil hans slette Pengeforhold vel have givet
nogen Anledning. 1705 solgte han sin Hustrus Part i Dallund til 
sin Broder Jørgen Pedersen, der tjente som Ridefoged paa Godset. 
Imidlertid fik H., der 1708 havde afhændet Hollufgaard, Lyst til 
Dallund og kjøbte nu hele Gaarden, hvis Gods han forøgede. Ved 
hans Død i Begyndelsen af 1709 var hans Bo i en kummerlig
Tilstand, og Dallund gik over til en Panthaver.

Danske Herregaarde IX: Dallund. 
K. Hansen, Danske Ridderborge, 1876, S. 40 ff. 
Hundrup, Stamtavle ov. Ol. Bangs Efterkommere S. 20 f. 

G. L. Wad.



Himmerich, Hans, 1681-1735, Politimester, 
er født i Aalborg 19. Dec. 1681. Hans Forældre vare Overkjøbmand Jens Nielsen H. 
og Elsebe Hansdatter Mumme. Han blev Student 1702 og var en 
Snes Aar i russisk og polsk Krigstjeneste, hvorfra han vendte hjem 
1726 med Titel af Oberst. Samme Aar udgav han «Compendium 
philosophicum», som han med en krybende Dedikation overgav 
Dronning Anna Sophie, hvilket belønnedes med, at han 2. Sept. 
blev Politimester i Kjøbenhavn og 7. Okt. tillige Borgmester. Han 
giftede sig ogsaa 1727 med Dronningens Kammerjomfru Elisabeth
Bjørnskov (d. 1731). Den selvraadige H. kom strax i Konflikt med 
alle de Avtoriteter, han havde med at gjøre, baade med Politikollegiet, 
hvilket han ikke vilde tillade nogen Indblanding i hans 
Sager, og med Stadshauptmanden, hvem han ikke vilde overlade
Overkommandoen ved Ildebrande, og som svarede H., at man ikke 
kunde behandle Kjøbenhavns Borgere som Soldater i Felten. Han 
kom ogsaa i en saadan Strid med Vicestadshauptmanden, at de 
maatte kaldes op til Oversekretær Møinichen for at forliges. H. 
gjorde sig i sin korte Embedstid grundig forhadt, saa man tiltroede 
ham det værste; man fortalte, at han havde været en af dem, der 
under Pesten 1711 plyndrede de fradøde Huse, og udfandt en meget 
vanærende Grund til hans senere Afskedigelse, ligesom man troede, 
at han under Ildebranden 1728 havde drukket sig fuld
i Steden for at sørge for Slukningen; der kan dog
ikke siges andet herom, end at han tabte Besindelsen
ligesom alle andre Avtoriteter. En raa Person var
han; det var ham en Glæde at vække Pøbelens onde
Instinkter ved opsigtvækkende Straffe. Jøderne hadede
han og viste dette ved Jens Gedeløches Begravelse
(V, 586), hvor han tvang dem til at gjøre sig urene
ved Handlinger, som deres Religion forbød; maaske
var hans Fremfærd en Hævn, fordi de ikke vilde laane
ham Penge, thi hans Omstændigheder vare daarlige,
og han havde en Kreditor i Oversekretær Møinichen,
der ikke var behagelig, tilmed hans foresatte og
formodentlig fra først af Beskytter. Da Frederik
IV var død, gik han 1731 af som Politimester og
Borgmester; da han kaldes «civiliter mortuus»,
er han gaaet fallit, men i øvrigt foregik samtidig
en Omordning af Politiet, ved hvilken man sikkert
helst vilde have ham fjærnet. Han flyttede derpaa til
Aalborg og døde paa sin Hovedgaard Halkjær 15. Marts
1735. Han udgav 1728 en Samling Politiplakater
fra sin Embedstid. 

Personalhist. Tidsskr. I, 286 ff. 
O. Nielsen, Kjøbenhavns Hist. og Beskr. VI.

O. Nielsen.



Hincheldey, Christian, 1729-93, Handelsmand, 
blev født i Nykjøbing paa Falster 6. Marts 1729. Faderen,
Edvard H. (d. 1775), som var Raadmand og Kjøbmand
sammesteds, var en Kjøbmandssøn fra Lybek. Moderen
hed Karen f. Høy (d. 1767). Med en ualmindelig
Dygtighed og Energi drev H. sin betydelige
Kjøbmandshandel, og hans Virkelyst skaffede ikke
alene ham selv en anselig Formue, men bevirkede ogsaa
for hans Fødeby en mærkelig Opkomst, som imidlertid
baade kom og svandt med ham. Af sine rige Midler
kjøbte han o. 1766 paa meget heldige Vilkaar
Kringelborg og Ovrupgaard, som han havde i Sinde at
supplere til et Baroni, hvad han dog ikke naaede. Med
Bønderne, der tungt følte de falsterske Godsers
Overgang fra Staten til de private Ejere, og som næppe
uden Grund holdt ham for en haard Herre, stod han i en
langvarig Strid. -- H. ægtede 1. (9. Juli 1760) Mette
Helene Tersling (d. 29. Avg. 1770), 2. (22. Febr. 1775)
Laurentia Hofgaard (f. 8. April 1755 d. 5. Avg. 1841),
Datter af Justitsraad og Viceborgmester i Kjøbenhavn
Gerhard H. og Margrethe f. Moss. H., der 1784 var
bleven udnævnt til Justitsraad, døde 7. Jan. 1793.

Baden, Christ. VII's Aarbog S. 250.
Aarbog f. dansk Kulturhist. 1891.

G. L. Grove.



Hind, Jens, --1330, Biskop. 
Han var Degn i Roskilde, da han ved Biskop Olufs Død 1320 valgtes til dennes
Efterfølger; da Ærkebispen paa den Tid var udenlands, rejste han til Avignon 
for at søge Konfirmation hos Paven. Han overværede siden Danehoffet 
i Nyborg 1326, hvor Grev Gerhard forlenedes med Sønderjylland;
ellers vides der intet mærkeligt om ham, og allerede 
24. Marts 1330 døde han under en Visitatsrejse til Rygen. 2 Aar 
i Forvejen havde han forlenet sin Broder Ingvar Hjort (s. ndfr.) 
med Bispeslottet Kjøbenhavn; men denne svigtede sit Løfte til 
Broderen, og Slottet kom derved for lang Tid ud af Bispernes Haand.

Kr. Erslev.



Hindenburg, Arthur Leopold, f. 1832, Retskyndig. 
Han er Søn af Major Georg Daniel H. og Dorothea Augusta f. Antoni og 
fødtes i Kjøbenhavn 2. Avg. 1832. Han blev Student 1850 og 
juridisk Kandidat 1855. Derefter arbejdede han som Fuldmægtig 
hos forskjellige Sagførere, blev Prøveprokurator 1860, Overretsprokurator 
i Kjøbenhavn 1862, Højesteretsadvokat 1863 og i 1885 konstit. 
Kammeradvokat. I 1872 erhvervede han den juridiske Doktorgrad 
for Afnandlingen: «Om Kjøb og Salg», og i 1892 udnævntes han 
til Kommandør af 2. Grad af Danebrogsordenen. Fra 1869-76 var 
han Medlem af Folketinget for Kjøbenhavns 6. Kreds og sluttede 
sig som Politiker til Højre. 1868 ægtede han Simonine Petrine 
Holm, Datter af Etatsraad, Gouvernementssekretær August 
Jagemann H. og Petrine f. Wallø. -- H. har Æren af at være den 
første, der har undergivet den danske Handelsret særlig videnskabelig
Behandling, navnlig i «Haandbog i den danske Vexelret» 
(1860), «Om Kjøb og Salg, et Bidrag til dansk Handelsret» (1872) 
og «Om Kommissionskontrakten» (i «Tidsskr. f. Retsvæsen» 1866). 
Desuden har han skrevet flere mindre Afhandlinger i Tidsskrifter 
og paa de nordiske Juristmøder indledet Forhandlinger om handelsretlige Æmner.

Universitetsprogram til Reformationsfesten  1872.

Jul. Lassen.



Hindenburg, Georg Theodor, f. 1836, Retskyndig. 
Han er en Broder til ovennævnte Arthur L. H. og fødtes i Kjøbenhavn 
10. Marts 1836. Han blev Student 1854, juridisk Kandidat 1861, 
arbejdede derefter i Justitsministeriet og tillige som Sagførerfuldmægtig, 
indtil han 1868 blev ansat i Højesterets Justitskontor. I 
1871-72 var han konstitueret som Byfoged i Randers, 1872 
udnævntes han til Protokolsekretær i Højesteret,
1876 til Assessor i Kjøbenhavns Kriminal- og
Politiret, 1881 til Assessor i Landsover- samt Hof-
og Stadsretten og 1891 tillige til Næstformand i
Sø- og Handelsretten i Kjøbenhavn. 1883-91 virkede
han ved Organisationen af Højrepartiet, navnlig
i Kjøbenhavns Amts 1. Valgkreds. 1870 ægtede han
Mathia Reinholdine Anna Margrethe Haralda Gram,
Datter af norsk Generalmajor Johan Georg Boll
G. og Frederikke f. Stabel. -- Foruden forskjellige
politiske, juridiske, historiske og arkæologiske
Bidrag i Aviser og Tidsskrifter har H. udgivet --
under Medvirkning af flere andre ansete Jurister --
«Juridisk Formularbog» (1880, 2. Udg. 1887), et
overordentlig paalideligt og meget benyttet Værk.

Jul. Lassen.



Hindenburg, Vilhelm August Gottlieb, 1795-1880, Officer, 
Søn af Oberstlieutenant ved fynske
Infanteriregiment Johan Philip H. og Louise
Beate Johanne f. Wesenberg, er født i Fredericia
21. Avg. 1795. H. blev i sit 14. Aar Landkadet,
Sekondlieutenant 1811 og det følgende Aar ansat ved
1. jyske Infanteriregiment, hvor han 1820 avancerede
til Premierlieutenant og 1830 til Stabskapitajn. I
de følgende 11 Aar forrettede han tillige Tjeneste som
Regimentsadjudant og gjorde sig som saadan bemærket
ved sin administrative Duelighed. 1842 blev H. forsat
til 7. Bataillon og i Febr. 1848 udnævnt til Major
ved, efter Slaget ved Slesvig til Kommandør for
2. Bataillon, hvilken Afdeling han med stor Hæder
førte i de 3 Krigsaar. Ved alle betydningsfulde
Lejligheder: ved Nybøl og Dybbøl i 1848, ved
Fredericia i 1849, ved Helligbæk og Isted i 1850,
var «2. lette» stedse at finde blandt de Batailloner,
der kæmpede i forreste Linje. H., der 1849 var bleven
udnævnt til Oberstlieutenant og 1853 blev Oberst,
beholdt Kommandoen over 2. Bataillon indtil 1860, da
han indtraadte som Medlem af den raadgivende Komité
under Krigsministeriet, i det der samtidig tildeltes
ham Kommandørkorset af Danebrog. I Sommeren 1863
beklædte H. Posten som Forstander for den i Kjøbenhavn
oprettede Infanteriexercerskole. Ved Udgangen af Aaret
fik han Afsked af Krigstjenesten med Karakter som
Generalmajor. -- H. havde 14. Dec. 1832 ægtet Johanne
Marie Margrethe Lorentzen, Datter af Regimentskirurg,
Dr. med. L. i Vestindien. Han døde 15. Maj 1880.

Flamand, Slagene ved Fredericia og Isted S. 65.

S. A. Sørensen.



Hindsholm, Laurids Jacobsen, 1600-63, Biskop, 
er født i Viby paa Hindsholm i Fyn og Søn af Præsten
Jacob Jacobsen 
og Anne Pedersdatter. 1607 blev han sat i Skole i Kjærteminde, 
hvor han, efter at Forældrene vare døde, fandt en Plejefader 
i Præsten Anders Mand. 1618 kom han i Odense Skole og blev 
samtidig hermed tillige Huslærer hos Borgmester Jørgen Mogensen
Rosenvinge. 1621 blev han Student og var iblandt de første, 
der udgik fra det nyoprettede Gymnasium i Odense. Efter 2 Aars 
Ophold ved Universitetet blev han 1623 optaget i den rosenholmske 
Kreds, i det den lærde Holger Rosenkrantz valgte ham til 
Hovmester for sine Sønner. Hans Ophold paa Odense Slot og Rosenholm
fik efter hans egen Udtalelse stor Betydning for hans aandelige 
Udvikling, og «han lærte meget af den brave Herre, især hvad 
den hellige Skrift angaar». Efter 4 Aars Forløb fulgte han de unge 
Junkere til Sorø, hvor han forblev til 1630, da han udnævntes til
Præst i Rudkjøbing og Provst over Nørreherred paa Langeland. 
Han blev flere Gange indkaldt til Hove for at prædike for 
Christian IV, der 1647 udnævnte ham til sin Hofpræst og Skriftefader. 
I denne Stilling blev han tillige Sjælesørger for Fru Vibeke Kruse 
og hendes Børn, som han efter Kongens Befaling ofte maatte 
overhøre i deres Kristendomskundskaber, ligesom han ogsaa maatte 
deltage i en Undersøgelse om en «Forgjørelse», som Fru Vibeke 
efter Kongens Mening var Gjenstand for. 1648 tjente han 
Christian IV paa hans Dødsleje og forblev derefter i sin Stilling som
Hofpræst hos Frederik III. 1650 valgte Ribe Stifts Gejstlighed ham 
til Biskop, men Kongen vilde ikke give Afkald paa ham, og det 
stemmede vist heller ikke med hans eget Ønske at blive forflyttet 
til en Udkant af Riget. Men da den fynske Gejstlighed valgte
ham til Biskop i Odense 1651, stadfæstede Kongen Valget. 1653 
blev han Dr. theol. Under Svenskekrigen gjennemgik han store 
Trængsler. Han havde ved Krigens Begyndelse skjænket 400 Lod 
Sølv til Rigets Forsvar, men da Fyn blev besat af Fjenden, satte 
han hele sin Formue til og kunde ikke faa de ham tilkommende
Lønninger udbetalte. Selv efter Fredslutningen havde han store 
Vanskeligheder ved at skaffe sine nødlidende Præster og sig selv 
de nødvendige Indtægter. 1660 deltog han i Rigsdagsforhandlingerne 
og arbejdede for Enevoldsmagtens Indførelse. 1661 fik han Sæde i 
en Kommission, der skulde gjøre Forslag til en Forandring i 
Kirkeforholdene og bringe dem i Overensstemmelse med den nye 
Regeringsform. H. døde 30. Avg. 1663. Han ægtede 1. (1630) 
Abigael Christensdatter (d. 1636), Enke efter hans Formand i 
Rudkjøbing, 2. (1639) Anne Mule (f 1677), Datter af Borgmester Jørgen 
M. i Odense. Baade som Hofpræst og senere som Biskop var 
han søgt af den danske Adel, der satte Pris paa at høre ham ved 
Brudevielser og Begravelser, en Ære, der var forbunden med rige 
Indtægter i Naturalydelser og i Pengegaver. 9 af hans Ligprædikener 
ere trykte. Hans Dagbogsoptegnelser fra den Tid, han var ved 
Hove, og fra Svenskekrigens Tid indeholde ret gode Bidrag til 
Samtidens Historie, men især til Belysning af Forholdene ved 
Hoffet i Christian IV's sidste Aar.

Zwergius, Siellandske Clerisie S. 592 ff. 
Bloch, Den fyenske Geistligheds Hist. I, 109 ff. 
L. J. Hindsholms Dagbog (udg. af F. V. Wivet), 1779. 
Kirkehist. Saml. 4. R. II, 641 ff.

S. M. Gjellerup.



Hinnerup, Peter Reimer, 1803-68, Guardein, 
er født 7. April 1803 i Randers, hvor Forældrene, Anders H. og Birgitte Margrethe 
f. Reimer, boede. Han nød kun ringe Skoleundervisning, og efter 
flere foreløbige Bestemmelser kom han i Guldsmeddelære. Han 
blev Svend 1824, og som flittig Tilhører ved de Forelæsninger, som 
Selskabet for Naturlærens Udbredelse 1825 lod afholde i Randers, 
blev han anbefalet til Selskabets Formand i Kjøbenhavn, H. C. 
Ørsted, der hjalp ham frem. Han kom her til at deltage i Forsøg 
navnlig om Flektromagnetismens Anvendelse til Probering af ædle 
Metaller og besøgte Kunstakademiet. Med Understøttelse fra den 
Reiersenske Fond tiltraadte han 1828 en 3aarig Udenlandsrejse, blev 
ved sin Hjemkomst Fuldmægtig ved Mønten, 1836 Møntguardein og 
i 1840 tillige Stadsguardein. Sine betydelige Fagkundskaber gjorde 
han frugtbringende ved at give Undervisning i Legering og 
Niellering og ved at udgive en omfattende «Haandbog for Juvelere, 
Guld- og Sølvarbejdere» (1834-39). Han ophørte at være Møntguardein 
1860 og Stadsguardein 1863 paa Grund af Sygelighed. 
Han afgik med Titelen Justitsraad og døde pludselig 12. Nov. 1868 
paa Frederiksberg. Han efterlod Kjøbenhavns Guldsmeddelav et 
Legat til Understøttelse for trængende Guldsmeddemestre og disses 
Enker og Børn samt for Svende, der have ført en pletfri Vandel. 
Hans Hustru var Inger Helene f. Tømmerbye (f. 28. Febr. 1805 
d. 3. Avg. 1861), Datter af Peder Nielsen T.

Erslew, Forf. Lex.
C. Nyrop, Medd. om dansk Guldsmedekunst.

C. Nyrop.



Hinrichsen, Taie, 1718-59, Billedhugger, 
var født i Sommeren 1718 paa Halligen Nordstrandischmoor og yngste Søn af 
Sogneraadsmedlem og Strandfoged Hinrich Hansen (f. 1672 d. 1750), en af dem, 
der med Hustru og Børn frelste Livet under Stormfloden 1717. 
H. lærte ventelig Billedskæreriet hos Jens Süncksen, Nordfrisernes 
sidste betydelige Billedskærer, der havde ægtet H.s ældste Søster,
men blev siden en saa habil Sten- og Billedhugger, «at hans Lige 
aldrig havde været der i Landet», som Traditionen blandt Friserne 
paa Øerne i Vesterhavet melder. H.s Arbejder vare dog for største 
Delen Gravmæler, og af Saadanne kjendes der paa Nordstrand og 
andre Øer i Vesterhavet en Del; de ere som Regel prydede med 
Skibe o. l. og roses for Smag, Nøjagtighed og fin Udførelse. Ogsaa 
til Husum Slot og Schackenborg gjorde H. Arbejder (1752). Sin 
Fødehallig forlod han kun sjælden; han stod der i Agt og Ære. 
I Foraaret 1744 ægtede H. den 20aarige Anna Jacobsdatter Nickelsen 
fra Øland. Under Stormfloden 7. Okt. 1756 reddede H. sig med 
Hustru og Børn. Efter i Dagene fra 2.-5. Jan. 1759 at have 
mistet en Søn, en nær Slægtning og sin Hustru afgik han selv ved 
Døden 11. s. M.

Kieler Zeitung 19. Okt. 1885. 
A. Sach, Brüggemann, 1865, Fortalen. 
R. Haupt, Bau- u. Kunstdenkmäler der Provinz Schleswig-Holstein I, 463. II, 596. III, 2, 13.

F. J. Meier.



Hintze, Jørgen, --1498--, Kannik, 
var født paa Hindsholm i Fyn og forekommer i Slutningen af det 15. Aarhundrede som 
Kannik i Kjøbenhavns Kapitel. Han er for øvrigt mest bekjendt derved, 
at Kong Hans en Tid lang betroede ham sin Søns 
(Christian II's) Opdragelse, hvilken imidlertid havde sine Vanskeligheder 
paa Grund af Kongesønnens urolige Sind. Som Kannik var J. H. 
1512 Sognepræst til St. Peders Kirke. Han levede endnu 1537, 
men er rimeligvis død snart efter. Peder Palladius omtaler ham i 
sin Visitatsbog som en Mand, der gjorde meget godt mod sine 
fattige Slægtninge.

Rørdam, Kbhvns Kirker og  Klostere i Middelald. S. 143 f.

H. F. Rørdam.



Hirsch, Frederik Georg Henrik, 1812-76, Officer, 
hører til en gammel Officersslægt og fødtes 30. Avg. 1812 i Nyborg. Hans 
Forældre vare Kapitajn Woldemar Wilhelm H. og Laurine f. Nielsen. 
I 1828 blev han Kadet og i 1829 opvartende Page; efter 
bestaaet Officersexamen blev han Sekondlieutenant med Aldersorden 
fra 1828 og kom i Nummer ved fynske Regiment 1830. 
Her ved blev han Premierlieutenant 1836, hvorefter han ansattes
som Vagtmesterlieutenant hos Kommandanten i Fredericia og som 
Adjudant hos Chefen for fynske Regiment, daværende Prins 
Frederik (VII), hvis Yndest han vandt. I 1842 blev H. Adjudant 
ved 12. Bataillon og rykkede strax ved Krigens Udbrud 1848 
i Felten, i det en anden Officer overtog Vagtmesterlieutenants-Forretningerne. 
Han deltog saaledes i Kampen ved Bov og Slaget 
ved Slesvig, blev derefter Kapitajn og ansattes ved Overkommandoen 
paa Als, men kom i Okt. til 1. Forstærkningsbataillon som 
Kompagnichef. Under Fredericias Forsvar det følgende Aar valgte 
Oberst Lunding ham til Pladsmajor, og han gjorde udmærket 
Fyldest i denne Stilling. Det næste Aar attacheredes han atter 
Overkommandoen og deltog i Slaget ved Isted, i det han den Dag 
ansattes hos General de Meza som Stabschef. I 1851 blev H. 
karakt. Major og Kommandør for 2. Forstærkningsbataillon, Aaret 
efter Major ved 4. Jægerkorps og i 1854 virkelig Major, men kaldtes 
i 1857 til Kjøbenhavn som Stabschef hos Generalinspektøren for 
Fodfolket. Udnævnt til Oberstlieutenant i 1860 blev han Chef for
18. Infanteribataillon og ved Mobiliseringen 1863 Chef for 18. 
Regiment. Han deltog derpaa i Kampen ved Mysunde og i Dybbøls 
Forsvar og blev i Marts s. A. baade Oberst og Kommandør af 
2. Grad af Danebrog samt Kommandant i Sønderborg. Hans 
nedbrudte Helbred tvang ham dog snart til at søge Lasarettet, og først
i Løbet af Sommeren kunde han melde sig til Tjeneste igjen. Han 
blev da Chef for 5. Infanteribrigade, men afskedigedes paa Grund 
af Svagelighed i Dec. som Generalmajor. I 1867 udnævntes H. til 
General i Forstærkningen og Chef for Kjøbenhavns Borgervæbning
(senere Kjøbenhavns Væbning), benaadedes med Kommandørkorset 
af 1. Grad af Danebrog i 1870 og døde pludselig 28. April 1876. 
-- H. ægtede 30. Okt. 1840 Anna Catherina Høyrup, Datter af 
Kjøbmand Johan H. 

Vort Forsvar Nr. 311.

P. N. Nieuwenhuis.



Hirschnack, Christian Frederik, 1732-94, Officer, 
var født paa Christiansø, hvor hans Fader, Oberst Rasmus H., var Kommandant; 
Moderen, Ellen Kirstine f. Munk, var dennes 2. Hustru. H., 
der 1751 blev Fændrik i laalandske (siden Arveprins Frederiks) 
Regiment, 1754 Sekondlieutenant og 1764 Kapitajn, omtales som en
flink Officer, men blev 1776, da han i flere Aar ikke havde gjort 
Tjeneste paa Grund af «Gemytssvaghed», efter Ansøgning 
pensioneret. Ved nogle «Grundregler for det danske patriotiske 
Præmieselskab», som han med Bistand af senere Amtmand M. Theiste 
offentliggjorde 1768, gav han Stødet til, at flere formaaende Mænd 
traadte sammen og Aaret efter stiftede det kongelige danske 
Landhusholdningsselskab. Af sin lille Formue oprettede han Legater, 
for hvis Renter der dels skulde uddeles Præmier af nævnte Selskab,
dels skulde ydes fattige Officerer eller Officersenker Hjælp i 
Sygdomstilfælde. Han døde ugift i Kjøbenhavn i Okt. 1794.

Nyerup, Lit. Lex.

H. W. Harbou.



Hirschsprung, Harald, f. 1830, Læge. 
H. er en Broder til den efterfølgende og fødtes 14. Dec. 1830 i Kjøbenhavn. Privat dimitteret 1848 studerede han Medicin, var i 1853 Koleralæge, tog 
Lægeexamen 1855, fungerede de følgende Aar som Kandidat ved
Frederiks Hospital og ved Fødselsstiftelsen samt som konstit. 
Distriktslæge i Kjøbenhavn. Efter at have taget den medicinske Doktorgrad 
i 1861 ved en Afhandling om medfødt Tillukning af Spiserør og
Tarm blev han i 1862 Reservemedikus ved Frederiks Hospital, i 
1864 Visitator ved Hospitalet. 1870 blev han efter Brünniche Læge 
ved Børnehospitalet i Rigensgade og samtidig Distriktslæge (1872
Kommunelæge), 1874 Censor ved medicinsk Examen, 1877 fik han 
Professortitelen. Han har offentliggjort talrige pædiatriske 
Tidsskriftsafhandlinger, og fra 1879 har han virket som Overlæge ved det nye
Dronning Louises Hospital. 1892 blev han midlertidig Docent ved 
Universitetet i sit Specialfag. Ved den internationale Lægekongres i 
1884 var han Præsident for den pædiatriske Sektion. 1862 ægtede 
han Mariane Hertz, Datter af Garvermester Abraham H.

Carøe og Selmer, Den danske Lægestand, 6. Udg.

Jul. Petersen.



Hirschsprung, Heinrich, f. 1836, Fabrikejer og Kunstsamler. 
H., født i Kjøbenhavn 7. Febr. 1836, er Søn af Abraham Marcus 
H (f. i Friedberg ved Frankfurt a. M. 1793, d. 1871), der 1826 i 
Kjøbenhavn grundlagde en anset Tobaksfabrik, som 1858 overtoges
af Sønnerne Bernh. og Heinr. H. Moderens Navn var Petrea f. 
Hertz (f. 1804 d. 1891). I Aaret 1866 anlagde H. sin aldeles 
fortrinlige Samling af danske Maleres Arbejder. Den indeholder for 
Tiden over 200 Malerier foruden et endnu større Antal Pasteller,
Akvareller og Haandtegninger og forøges stadig. Med aldrig 
svigtende Kunstsans og den fineste Forstaaelse har H. tilvejebragt i 
denne sin Samling en aldeles enestaaende Repræsentation af den 
danske Malerkunst i det 19. Aarhundrede, fordi det ved Indkjøbet 
af de enkelte Arbejder stedse har været ham magtpaaliggende 
gjennem dem at vise Udviklingen hos vore betydeligste Malere, et 
Princip, der ikke følges ved Indkjøbet til den kgl. Malerisamling. 
Paa Grund af denne Samlingens store Betydning have H. og Hustru 
besluttet, at den efter deres Død i Følge nærmere, endnu ikke
definitivt vedtagne Bestemmelser skal gaa over i Statens Eje. 
Samlingen var offentlig udstillet paa Charlottenborg i Sommeren 1888, 
og af det ved Udstillingen indkomne Overskud har Ejeren stiftet
«H. H.s og Hustrus Kunstnerlegat», hvis Kapitalformue Stifteren 
agter efterhaanden at forøge. H. ægtede 26. Juni 1864 Pauline 
Elisabeth Jacobson (f. 9. Juli 1845), Datter af Grosserer Daniel 
Simon J. (f. 1791 d. 1858) og Friederiche f. Gerhardt (f. 1811 d. 1855).

H. R. Baumann.



Hirtzholm, Iver Nielsen, s. Hertzholm (ovfr. S. 427).



Hjaltalín, Jón Jónsson, 1807-82, Læge. 
J. H. (ogsaa Hjaltelin), der fødtes paa Gaarden Saurbær i Borgarfjarðar Syssel 
i det sydvestlige Island 21. April 1807, er Søn af Præsten Jón 
Oddsson H. og dennes 2. Hustru, Gróa Oddsdatter. Han besøgte 
Latinskolen paa Bessastaðir 1825-30, men dimitteredes privat, var 
derpaa 4 Aar hos den daværende islandske Landfysikus, hvorefter 
han fortsatte sine lægevidenskabelige Studier i Kjøbenhavn 1834-37, 
i hvilket sidste Aar han underkastede sig kirurgisk Examen. 
Medicinsk Examen tog han -- der 1838 havde studeret Sindssygeforholdene 
i Tyskland -- 1839 ved Universitetet i Kiel og 
disputerede sammesteds for Doktorgraden i Medicin og Kirurgi. I 
Aarene 1839-46 fungerede han som Militærlæge. 1840 erholdt 
J. H. offentlig Understøttelse til at studere Spedalskheden paa 
Island, et Æmne, han i sin Disputats havde behandlet; 1841 gjorde 
han sig, ligeledes med offentlig Understøttelse, bekjendt med
Vandkurmethoden i Tyskland. Ved sin Interesse for denne Kurmethode 
blev han Grundlæggeren af Klampenborg Badeanstalt, idet han 
1844 opnaaede Bevilling til paa en ham indrømmet Grund i Jægersborg 
Dyrehave at indrette en Vandkur- og Søbadeanstalt, til hvis 
Drift et Aktieselskab grundedes, hvorefter Anstalten fra 1846 traadte 
i fuld Virksomhed. Til Badeanstalten, hvis ledende Bestyrer og 
Læge J. H. var, knyttedes fra Aktieejernes Side højtspændte 
Forventninger, som dog hurtig skuffedes, til Dels vistnok begrundet i 
mangelfuld Ledelse, hvortil kom Uenighed inden for Bestyrelsen, og 
1851 traadte J. H. helt tilbage fra Foretagendets Ledelse. Dette 
Aar overdrog Regeringen ham en Undersøgelse af de islandske 
Svovllejer og Efterforskninger angaaende den islandske Faarepest 
(Miltbrand). Han begav sig nu til Island, hvor han tog Ophold 
paa Handelspladsen Eyrarbakki paa Sydlandet, og levede, indtil 
han 1855 udnævntes til Landfysikus med Bolig i Reykjavik, optaget 
af mineralogiske Studier og fysiske Experimenter, der dog ikke 
førte til noget praktisk Resultat. Embedet som Landfysikus 
indehavde han til 1881, da han ved sin Entledigelse udnævntes til 
Etatsraad. Fra 859-81 havde han Sæde i Altinget som kongevalgt
Medlem. 1840 havde han ægtet Karen Jacobine Baagøe 
(d. 1866), Datter af Handelsbestyrer H. H. B. i Reykjavik, men 
Ægteskabet forblev barnløst.

Som Landfysikus arbejdede J. H. ivrig for en Reform af det 
islandske Lægevæsen og har i denne Henseende indlagt sig ikke 
ringe Fortjeneste. Medens ved hans Tiltrædelse Island var delt i 
nogle faa Lægedistrikter, der ofte stode ledige eller maatte besættes 
paa mindre heldig Maade, satte han igjennem -- som den eneste 
Vej til sikker Tilgang af tilstrækkelige og taalelig uddannede 
Kræfter --, at Lægeundervisningen blev indenlandsk og ordnedes
methodisk. Efter en foreløbig Ordning 1863 saa han 1875 sit Ønske 
opfyldt, idet Altinget vedtog en det følgende Aar af Regeringen 
stadfæstet Lov om Oprettelsen af en Lægeskole i Reykjavik, i Følge
hvilken Undervisningen besørges af Landfysikus som Forstander og 
2 Lærere; samtidig inddeltes Landet i 20 Lægedistrikter, af hvilke 
flere igjen ere blevne delte.

J. H. var en Mand af sangvinsk-kolerisk Temperament, livlig 
og let bevæget, med mangesidige Interesser og Trang til at udtale 
sig og paavirke sine Omgivelser, fremfor alt sine særlige 
Landsmænd, i hvis Ve og Vel han tog levende Del. Han har derfor 
udfoldet en betydelig Forfattervirksomhed i praktisk eller
populærvidenskabelig Retning, hvorimod videnskabelige eller strængt 
kritiske Undersøgelser ikke laa for ham. I talrige Smaaskrifter og 
Afhandlinger udtaler han sig om Natur- og Lægevidenskab, 
Sundhedspleje, daglig Levevis m. v. eller drager til Felts mod den paa 
Island om sig gribende Homøopathi. Ogsaa Veterinærvidenskaben 
behandler han og tog under den store Faareskabssyge paa Island 
1856 ff. med megen Iver, men vistnok noget doktrinært, Parti for
Kurmethoden og mod Nedslagtningen, der forekom ham at betegne 
et lavere Kulturtrin. Hans Disputats er paa Latin; paa Dansk 
har han skrevet forskjellige Indlæg om Vandkuren og Anlægget af 
Klampenborg Badeanstalt, de 1846 udgivne «Klampenborgs 
Badetidender» samt nogle lægevidenskabelige Afhandlinger; de øvrige 
Arbejder ere paa Islandsk, deriblandt Tidsskrifterne «Heilbrigðistiðindi» 
(1871-73 og 1879) og «Sæmundur fróði» (1874), ligesom 
ogsaa en stor Del af Indholdet af Faareskabstidsskriftet «Hirðir»
(1857-61) skyldes ham. I alt opregner hans Biograf af ham 33 
særlige Skrifter og en stor Mængde Bidrag i 17 forskjellige Blade 
og Tidsskrifter -- noget enkelt særlig omfattende eller betydningsfuldt 
Arbejde vil det dog ikke være let at udpege blandt disse.

J. H., der var en høj og anselig Skikkelse, oprømt og 
velvillig, med Anlæg for Korpulence, sløvedes i sine senere Aar, men 
døde uden foregaaende Sygdom 8. Juni 1882.

Erslew, Forf. Lex.
Andvari XI, 1885.
Timarit XI, 1890.

Kr. Kaalund.



Hjaltalín, Oddur Jónsson, 1782-1840, Læge, Botaniker,
ovennævntes Halvbroder, er født 12. Juli 1782 paa Gaarden Kálfafell 
i Vester Skaptafells Syssel i det sydostlige Island som Søn 
af Præsten J. O. H. og dennes 1. Hustru, Guðrun Jónsdatter. 1803, 
Aaret efter at være dimitteret fra Reykjavik Latinskole, kom O. H. 
til Kjøbenhavn, hvor han ved Universitetet med offentlig 
Understøttelse studerede Lægevidenskab uden dog at tage nogen 
afsluttende Examen. 1807 udnævntes han til Distriktskirurg i Islands
Vestamts sydlige Del, fra hvilken Stilling han entledigedes 1839; 
tillige havde han 1816-20 været konstit. Landfysikus. Død 12. '
Maj 1840. Han var 2 Gange gift: 1. (1806) med Dorothea Georgiana 
Heinson, f. Bornemann, 2. (1838) med Sigríður Bjørnsdatter.

O. H., der gjaldt for en dygtig Læge, var en ejendommelig 
Personlighed, i Besiddelse af en djærv, noget grovkornet Humor, 
men skæmmet ved tiltagende Tilbøjelighed for Drik. Som 
Forfatter har han foruden flere Smaaafhandlinger leveret den første
systematiske islandske Botanik («Íslenzk Grasafræði», Kph. 1830), 
der paa Island er meget paaskjønnet og sikkert ogsaa har gjort 
Gavn, navnlig ved blandt Forfatterens Landsmænd at udbrede 
botanisk Sans og Kundskab i Plantelære, men som næppe kan 
siges at have videnskabelig Fortjeneste ud over Indførelsen af 
islandske Kunstord og Meddelelsen af islandske Plantenavne, da 
den væsentlig er udarbejdet efter ældre trykte Kilder, særlig 
Professor J. W. Hornemanns «Dansk økonomisk Plantelære», uden at 
O. H. selv kan antages at have samlet eller undersøgt de hos ham
beskrevne Arter.

Erslew, Forf. Lex. 
Botan. Tidsskr. 1882-83, S. 83 f. 
Ísafold's Feuilleton 1891, S. 56 f. (sml. Bj. Thorarensens Digt: Oddur H.).

Kr. Kaalund.

Hjaltalín, Thorstein Elias, s. Hjaltelijn.



Hjaltason, Ólafur, --1569, Biskop. 
Ó. H., hvis Fader, Hjalti Arnkelsson, var Klokker paa Bispesædet Holar, maa være født i Slutningen af det 15. Aarhundrede. Aar 1520 var han allerede i 
præstelig Virksomhed. Han skal i sin Ungdom have besøgt Skolen 
i Bergen og saaledes erhvervet sig Kundskaber, der, om end ikke 
synderlig dybtgaaende, dog hævede sig noget over det Lavmaal,
som udmærkede de fleste islandske Præster i Slutningen af den 
katholske Tid. Ó. H. stod fra først af i et fortroligt Forhold til 
Katholicismens sidste Forkæmper paa Island, Biskoppen paa Holar 
Jón Arason, paa hvis Vegne han skal have klaret de latinske Svar 
ved dennes Indvielse i Norge, og af hvem han paa flere Maader 
begunstigedes, ligesom han ogsaa af ham benyttedes i vigtige 
Hverv; saaledes var han en af de 3 Mænd, som paa Jón Arasons 
Vegne 1542 drog til Danmark, da Kongen havde stævnet begge 
Islands Biskopper til Forhandling om Kirkevæsenets Ordning. 
Under sit Ophold i Kjøbenhavn blev Ó. H. vunden for 
Reformationens Sag, men sluttede sig dog ved sin Hjemkomst til Island
tilsyneladende som før til Jón Arason uden foreløbig at lade sig 
mærke med det skete Omslag. Først 1549-50 begyndte han 
aabenlyst i sit Sognekald at prædike mod de katholske Kirkeskikke. 
Da Biskoppen hørte herom, lykkedes det vel Ó. H. første Gang 
at afvende hans Mistanke, men da Jón Arason snart fik nye 
Beviser i Hænde, indstævnedes han for en gejstlig Ret, der fradømte 
ham Kaldet og lyste ham fredløs. Hans paafølgende Udstødning 
af den Kirkebygning, hvori Dommen var bleven afsagt, foregik 
saa voldsomt, at han paadrog sig ulægelig Skade. Det lykkedes 
ham at undkomme til Danmark, hvor man villig antog sig hans
Sag og udsaa ham til Jón Arasons Efterfølger. Da derfor 
Regeringen 1551 -- endnu inden Jón Arasons Henrettelse var bleven 
bekjendt -- besluttede sig til at sende væbnet Magt til Island for 
saaledes at bryde det katholske Partis Modstand, fulgte han med
de til Nordlandet afgaaende 2 Krigsskibe. Efter at han her 
foreløbig havde taget Bispesædet i Besiddelse, vendte han tilbage til 
Danmark for at lade sig indvie og tiltraadte Aaret efter (1552) til 
fulde Embedet.

Som Biskop vendte O. H. sig med Iver mod Tilbedelsen af 
katholske Helligdomme, udgav til Hjælp ved Gudstjenesten en 
Alterbog samt oversatte eller bearbejdede til Vejledning for 
gejstlige og Lægmænd forskjellige andre gudelige Skrifter. Men han 
synes at have manglet Avtoritet og følte stadig
Trykket af den Uvilje, som den henrettede Biskops
mange personlige Tilhængere viste ham; og hans
praktiske Dygtighed har næppe været stor. Han skildres
som en jævnt begavet, fredsommelig Mand. Hans Hustru,
med hvem han, før Reformationens Indførelse tillod
ham Ægteskab, efter Tidens Skik havde levet sammen
og havde et eller flere Børn, voldte ham ved sin
Usædelighed store Krænkelser. Efter mange Aars
svageligt Helbred døde han 16. Jan. 1569.

F. Johannæus, Hist. eccles. Island. III, 357 ff. 
Espolín, Íslands Árbækur. 
Hist. Aarbøger III, 256 ff.

Kr. Kaalund.



Hjaltelin (Hjaltalín), Thorstein Elias, 1771-1817, Maler. 
Han hed Thorstein Illugason Hjaltalín 
og var Søn af Illugi Jónsson (d. 19. Jan. 1782), Præst i Kirkjuból paa
Island og Sigriður Magnusðéttir (d. 1830) og var sine Forældres 16. Barn,
opdroges i Armod og Nød, levede af Fisk og Fisketran,
lærte først som Yngling Brød at kjende og sov som
oftest under aaben Himmel. I 1789 drog han ud i den
vide Verden, led Skibbrud og kom endelig til Danzig,
hvorfra han paa Lykke og Fromme vandrede videre, uden
en Skilling i Lommen, uden at kunne tale andet end
islandsk, sultende, frysende, sovende under aaben
Himmel. Næsten død af Sult faldt han i Hænderne
paa en polsk Friherre Trenck, der beholdt ham hos
sig nogen Tid. Saa vandrede H. videre, kom 1792 til
Brunsvig, hvor Lakvarefabrikanten Stobwasser opdagede
store Anlæg for Malerkunsten hos ham og sendte ham
til Maleren Weitsch i Salzdahlum (ved Brunsvig),
hvor H. lærte i 3 Aar, hvorefter han vendte tilbage
til sin Velgjører i Brunsvig. H. giftede sig 3. Maj 1795 med Sophie
Rosine Rudolphe f. Schroeder (d. 1856 i Brunsvig),
gik 1802 til Dresden, hvor han paa Kobber malede
2 Fantasilandskaber i Ruisdaels Smag, som pristes
meget. H.s Kunstnervirksomhed, som dog hverken blev
stor eller betydelig, hører udelukkende Tyskland
til. Han døde 1817 i Halle.

Meusel, Archiv f. Künstler I (1804), 57 ff. 
Kjøbenhavns Skilderi 1829, Sp. 1428. 
Weinwich, Kunstens Hist. i Danm. og Norge S. 205 f. 
Allg. Deutsche Biographie XII. 
Personalhist. Tidsskr. 5. R. I, 271 f., II, 252 ff.

F. J. Meier.



Hielm, Jonas Anton, 1782-1848, norsk Jurist og Politiker, 
Søn af Regimentskvartermester og Avditør
Børge H. (d. 1810) og Hulleborg f. Abel. Født
i Christianssand 30. Dec. 1782 blev han 1797
Student fra denne Bys Skole med Udmærkelse og
1800 juridisk Kandidat. 1803 blev han Avditør
ved det norske Livregiment til Fods; 1807 deltog
han personlig i Forsvaret under Kjøbenhavns
Belejring, hvorved en Hest blev skudt under ham;
1811 fik han Titel af Overavditør; 1812 blev han
Højesteretsadvokat. 
Begivenhederne i Norge 1814 kaldte ham tilbage til
Fædrelandet, hvor han s. A. blev Højesteretsadvokat,
1815 konstit. Docent i Lovkyndighed (hvilken sidste
Stilling han dog kun indehavde til 1816) og 1820
Regeringsadvokat. l 1815-21 fungerede han efter
Stortingets Valg som Statsrevisor. Som Sagfører
udviklede H. til Fordel for sine Parter en Kløgt
og Opfindsomhed, som skaffede ham en stor Praxis
og megen Anseelse; men det kunde stundum træde
skarpt frem, at han ikke var fri for visse den Gang
til Professionen hørende Skjødesynder og var lidet
kræsen i Valget af Midler, naar hans Lidenskabelighed
var vakt. Afgjørende for hans hele Liv blev hans
Forhold til de Trykkefrihedsprocesser, som i 1821
af Regeringen anlagdes i Anledning af 2 Artikler i
«Nationalbladet», der begge egentlig bestode af Optryk
af en Brochure af Chr. M. Falsen fra 1814 (jvfr. V,
60), men vare forsynede med ondskabsfulde Noter,
som vare anlagte paa at forhaane og mistænkeliggjøre
dels Kongen og Regeringen, dels Falsen selv. For
disse Noter blev hans Broder, Boghandler H. A. H.,
der var «Nationalbladets» Udgiver og ikke vilde
opgive Forfatteren, ansvarlig. Den sidst anlagte af
Sagerne, «Komplimentsagen», hvorfor H. A. H. ved
Underretten var dømt til 2 Maaneders Tugthus og
ved Overretten til Landsforvisning, kom først under
Paakjendelse i Højesteret. For at redde Broderen,
som han paastod, formaaede J. A. H. om Morgenen,
da Sagen skulde procederes, en paa Akershus Fæstning
hensiddende «Slave», Kreydahl, til at udgive sig for
Forfatter af begge de anklagede Stykker. Slavens
efter hans Koncepter nedskrevne og antedaterede
Erkjendelse tilstilledes Aktor, men det lykkedes
ikke at standse Sagens Gang, og H. A. H. dømtes
til Fængsel paa Vand og Brød, som ved Benaadning
formildedes til Arrest. For J. A. H.s Vedkommende
havde det passerede strax den Følge, at han som den,
der havde tabt Kongens Tillid, suspenderedes som
Regerings- og Højesteretsadvokat og sattes under
Tiltale for sit Forhold til Kreydahl. I den anden Sag
(«Profetisagen») var H. A. H. ved Under-og Overretten
bleven dømt til Landsforvisning. Efter at denne Dom
var indstævnet for Højesteret, opgav han Broderen som
den egentlige Forfatter. I Højesteret blev derefter
H. A. H. 1823 frifunden for Justitiens videre
Tiltale, men i Dommen forbeholdtes Justitiens Tiltale
mod J. A. H. Højesterets Dom af 13. Sept. 1825,
som omfattede begge de mod J. A. H. anlagte Sager,
gik ud paa, at han for Misbrug af Trykkefriheden og
for sit Forhold til Kreydahl dømtes til en Mulkt af
500 Sp. Dlr. Forfatterskabet til Noterne 
til «Profetierne», som J. A. H. stadig havde
nægtet og søgt at overføre paa sin Slægtning Pavels
Hielm, blev anset bevist. Med denne i Forhold til
Sagens tidligere Gang milde Dom var Sagen endelig
afgjort. Hans Suspension baade som Regerings- og
som Højesteretsadvokat var nu hævet. Men Regeringen
fastholdt, at hans Forhold havde været uværdigt
for en Mand i hans Stilling, og han blev derfor
s. A. afskediget som Regeringsadvokat. Mod denne
Afgjørelse rejstes af H. Indsigelser og Klager,
som af Stortinget 1827 afgjordes paa den Maade,
at han skulde forblive udslettet af Gagelisten som
Regeringsadvokat, men at der skulde tillægges ham
504 Sp. Dlr. (Gagens Beløb) i aarlig Pension.

H. var Stortingsmand for Smaalenene i 1830, 33, 36-37
og 42. Det var de almindelige politiske Spørgsmaal,
som fortrinsvis sysselsatte ham; mest bekjendt er hans
Forslag til gjennem Reglementsforandring at aabne
Statsraaderne Adgang til at deltage i Stortingets
Forhandlinger og hans Deltagelse i Flagsagen, der
for-herligedes af Wergeland. H. var en slagfærdig
Debattant, hvis Dialektik beundredes, men han var
ikke veltalende og synes aldrig at have erhvervet sig
rigtig Tillid og Indflydelse i Stortinget. H. var en
Mand med mere end almindelig omfattende Interesser
og Studier, men hans litterære Virksomhed var ikke
betydelig; hans Tale ved Carl Johans Jubilæum (først
i 1860 trykt i Barfods «Folke») viser en for hans
Tid sjælden fordomsfri Opfattelse af Norges Forhold
til Danmark.

1847 fik han efter Ansøgning paa Grund af Sygelighed
Afsked som Højesteretsadvokat. 30. Marts 1848 døde han
i Christiania. Hans Enke, Sophie Magdalene f. Bøegh,
Datter af Amtsforvalter B. i Korsør, levede til 1863.

Halvorsen, Norsk Forf. Lex

M. Birkeland.



Hjelmslev, Johannes, s. Johannes Petersen.



Hielmstierne, Henrik, 1715-80, Gehejmeraad, Bogsamler,
hvis borgerlige Navn var Henrik Henrichsen, blev
født 1. Jan. 1715 i Kjøbenhavn, hvor hans Fader,
Niels Henrichsen, var en rig islandsk Kjøbmand, der
blev Raadmand, senere Justitsraad og Viceborgmester
(d. 9. Okt. 1745). Moderen hed Agnete Birgitte
f. Finkenhagen (d. 1763). Forældrene lode sig
det være magtpaaliggende at give deres Børn den
bedste Opdragelse og Uddannelse. H. blev undervist
i Hjemmet, og H. Gram og A. Hojer, der vare Faderens
Omgangsvenner (den sidste boede i Huset hos Faderen),
vare ogsaa Raadgivere ved Valget af Lærere. De
bekjendte theologiske Professorer P. Holm og C. L. 
Leth underviste Drengen, der i sit 18. Aar dimitteredes til Universitetet. 
Han studerede derpaa Theologi og tog Attestats 1736, skjønt 
han paatænkte at gaa den diplomatiske Vej. Ved daglig Omgang 
med A. Hojer og en anden som Bogelsker og Samler bekjendt 
Mand, Kapitajn Schulenburg (senere Generalavditør i Norge), som 
ogsaa boede i Faderens Gaard, blev hans Lyst til historiske Studier 
yderligere vakt, og tidlig gav han sig selv til at samle Bøger og
Kunstsager, særlig nordiske Mønter. Allerede 1738 blev han Sekretær 
i det danske Kancelli. I denne Stilling begyndte han at gaa 
Kommissionen til Ordning og Beskrivelse af den kongelige 
Møntsamling til Haande og lagde ved dette Arbejde god Indsigt og 
Kundskab for Dagen. Samtidig udarbejdede han en Fortegnelse 
over de ældste danske Bøger og beskrev deres Forfatteres Levned 
samt beskæftigede sig med Studiet af de ældre oldenborgske Kongers 
Historie, navnlig efter utrykte Kilder. I Begyndelsen af 1740 
tiltraadte han en længere Udenlandsrejse til Tyskland, Frankrig og
England og opholdt sig navnlig i Strasburg, Paris og London. 
Overalt, hvor han kom hen, stiftede han Bekjendtskab med 
fremragende lærde og Statsmænd og vedligeholdt Forbindelsen med 
adskillige af dem gjennem Brevvexling efter sin Hjemkomst. 
Historikeren Schøpflin i Strasburg og den berømte svenske Statsmand
og Kunstkjender Grev C. G. Tessin, der paa den Tid var Gesandt i 
Paris, fortjene særlig at fremhæves blandt disse, fordi de ved deres 
Studier og Interesser fik en stor Betydning for H.s hele 
Aandsretning. H. kom hjem i Efteraaret 1742 med rige litterære og
kunstneriske Skatte, men tillige aldeles inddrukket af franske Sæder 
og fransk Levevis. «Mr. Anrison» vakte en Del Opsigt i Kjøbenhavn, 
just ikke til sin Fordel. Han holdt kostbare Gjæstebud og 
samlede ved sit Bord Stadens fornemste og lærdeste Mænd. Allerede
behøvede han én Sal til sit Bibliothek, én til sin Malerisamling; 
og i en anden Etage i Huset havde han sine Dagligværelser. Det 
blev ham foreslaaet at gaa som Legationssekretær til Madrid. Men 
da det kongl. danske Videnskabernes Selskab blev stiftet i Nov. 
s. A., blev H. strax ved første Møde efter Gehejmeraad Holsteins 
Ønske Selskabets Sekretær og maatte saaledes afslaa Tilbudet om 
den diplomatiske Post. Selskabets første Medlemmer vare foruden
Præses, Grev Holstein, H. Gram og Pontoppidan, med hvem H. 
derved kom i nær Forbindelse. Allerede i 1743 blev H. optaget 
som Medlem af det londonske Videnskabers Societet. Sin Plads i 
Kancelliet bevarede han fremdeles -- fra 1750 som Assessor -- 
lige til sin Afskedigelse her fra 1771 under Struensees Regimente.
1744  blev han Assessor i Højesteret. Næppe havde Langebek 1745 
stiftet Selskabet for Fædrelandets Historie og Sprog («det lille 
Selskab»), før H. lod sig forstaa med gjærne at ville optages som 
Medlem i dette, og hans Ønske herom blev villig imødekommet; 
han var da et virksomt Medlem af Selskabet lige til sin Død.

Da hans Fader ved Sygdom var forhindret i selv at styre sit 
store Gods Vesterbygaard ved Kalundborg, overtog H. i Foraaret
1745 dets Bestyrelse og begyndte at lægge sig efter Landvæsenet. 
Ved Faderens Død s. A. blev han Ejer af Godset. 3. Febr. 1747 
ophøjedes han i Adelstanden med Navnet Hielmstierne, og 4. Avg. 
s. A. ægtede han Andrea Kirstine Kjærulf af adelig Byrd (f. 19. Jan. 
1730, d. i Kjøbenhavn 19. Okt. 1806),  Datter af Kancelliraad Søren K. 
(d. 1730) og Johanne Marie f. Bentzon. Ved dette Giftermaal blev 
H. Ejer af Mølgaard i Aalborg Amt og Holmgaard i Viborg Amt, 
men solgte dem begge allerede Aaret efter. Han steg nu fra den 
ene Værdighed til den anden. Ved Frederik V's Salving 1747 blev 
han Justitsraad, 1760 Etatsraad, 1766 Konferensraad, 1774 Ridder af
Danebrog og tog til Symbolum: «Gloria in obseqvio». 1776 blev 
han Justitiarius i Højesteret, hvilket Embede han beklædte til sin 
Død, 1777 Gehejmeraad. I Videnskabernes Selskab blev han Præses 
1776 og Aaret efter Æresmedlem af Kunstakademiet. Han  døde 
i Kjøbenhavn 18. Juli 1780.

I sine forskjellige Embedsstillinger vandt H. almindelig 
Højagtelse for Retsind, Dygtighed og utrættelig Flid. Luxdorph kaldte 
ham i det latinske Epigram, han satte under hans Billede, «en 
uforfærdet Hævder af Sandhed, et Forbillede paa Dyd og en Mand, 
som altid satte Fædrelandet over sin egen Person». Suhm 
fremhæver, ved Siden af hans Duelighed, hans Paalidelighed og 
Trofasthed. Jacobi holdt Sørgetale over ham i Videnskabernes Selskab 
og stillede i denne «sin Velgjører og sin Ven» meget højt. H. 
var ikke produktiv som Forfatter. Nogle enkelte haandskrevne 
Ungdomsarbejder ere nævnte ovenfor. Trykt haves kun nogle 
Lejlighedstaler. Et Udkast til en Lovtale over Gram, oplæst i
Videnskabernes Selskab, blev efter hans Død trykt i Suhms «Nye 
Samlinger» IV, 165 ff. Sammen med Luxdorph og Langebek foranstaltede 
han Udgaven 1751 af O. Worms latinske Brevvexling. Hans Haandskrift 
og Orthografi vare paafaldende slette og skjødesløse; men hans
lærde Brevvexling var meget vidtstrakt baade i yngre og ældre 
Aar. Det havde fra hans tidlige Ungdom været en Trang hos 
ham at samle Bøger; og i det han indskrænkede sig mest til dansk 
Litteratur og, hvad dermed stod i Forbindelse, og han derhos 
raadede over betydelige Pengemidler, fik hans Samling en enestaaende
Fuldstændighed og Skjønhed. Han var omhyggelig for at erhverve 
de bedst vedligeholdte Exemplarer; og kunde han ej paa anden 
Maade komme i Besiddelse af litterære Sjældenheder, lod han dem 
aftrykke. Til sit Bibliothek gav han villig danske Videnskabsmænd 
Adgang. Da hans ældste Datter, hans eneste i Live værende Barn,
1773 ægtede Kammerherre, senere Greve, Rosencrone, bestemte H. 
ved Ægtepagten, at hans Samlinger af Danica, det være sig Bøger, 
Manuskripter, Landkort eller Portrætter, skulde evindelig konserveres 
i Familien og være et Fideikommis; og efter hans Død skulde en 
udførlig Katalog trykkes og Samlingerne forøges. Katalogen blev 
ogsaa udgivet (1782-86) i 3 anselige Kvartbind under Tilsyn af Suhm, 
som ledsagede den med Fortaler. I lang Tid stode Samlingerne
ubenyttede; men Grev Rosencrone troede ikke at handle mod Stifterens 
patriotiske Hensigt ved at søge Bibliotheket forenet med et større 
offentligt. Han overdrog derfor Bogsamlingen til Kongen, hvorefter 
det ved kgl. Resolution af 6. Marts 1807 bestemtes, at den samlet 
skulde opstilles i det store kgl. Bibliothek og der bestandig udgjøre 
en særskilt Afdeling under Navn af «den Hielmstierne-Rosencronske 
Bogsamling». Den er saaledes nu en af nævnte Bibliotheks herlige 
Skatte, der har været og stadig er en vigtig Hjælpekilde for 
Litteraturens Dyrkere. Stifterens Marmorbuste, modelleret af 
Thorvaldsen, er opstillet ved Samlingen.

C. F. Jacobi's Samlede Skrifter S. 77 ff. 
Molbech, Videnskabernes Selskabs Hist. 
Werlauff, Det st. kgl. Bibliothek. 
Langebekiana S. 19 f. 23 f. 
Hist. Tidsskr. IV, 300 ff.

A. Jantzen.



Hjelte, Johan Christoffer Leonhard, 1800-67, Mathematiker, 
en Søn af Bogholder ved det asiatiske Kompagni Ole H. (d. 1817) og 
Knudine Catharine f. Quist, er født 8. April 1800 i Kjøbenhavn. 
Han blev i 1815 Sekondlieutenant i det kongl. Artillerikorps, men 
maatte af Helbredshensyn allerede i 1826 tage Afsked fra Korpset, 
hvorimod han blev Lærer i Mathematik ved det kongl. Landkadetakademi. 
I denne Stilling har han udgivet en Række Lærebøger 
over de forskjellige Grene af den elementære Mathematik op til 
analytisk Geometri og Statik. Af disse, som ere udarbejdede efter 
gode udenlandske Forbilleder, ere nogle udkomne i 2. Udgave. Et 
deri brugt Ord, «Toplansvinkel», har senere vundet Borgerret i det 
danske mathematiske Sprog. I 1845 afskedigedes
H. fra sin Lærerstilling i Naade med Pension og blev
Aaret efter Landmaaler. I Krigsaarene var han Chef
for de faste Batterier paa Als. I 1850. fik. han
Majors Karakter. Han døde 8. April 1867. -- 24. April
1838; ægtede han den endnu levende Sophie Madalen
Friedel, Datter af Oberst F., der i engelsk Tjeneste
faldt i Slaget ved Navarino.

Erslew, Forf, Lex.

H. G. Zeuthen.



Hiernøe, Jens, 1748-1801, Billedhugger og Bygmester,
van født i Horsens 2. Juni 1748 og Søn af Sten- og
Billedhugger Rasmus H. der selv ledede Sønnens
første Uddannelse i Kunsten. Som Yngling kom han
derpaa til Kjøbenhavn og arbejdede i adskillige
Aar hos Wiedewelt. Samtidig lagde han sig efter
Arkitekturen, under Harsdorff Ledelse, men Faderens
Død gjorde Ende paa hans kunstneriske Studier,
han vendte hjem til Horsens og overtog den afdødes
Værksted. Som Billedhugger drev han det aldrig vidt,
og det blev nærmest kun Gravmæler, der udgik fra
hans Atelier; som Bygmester opførte han i Horsens og
Omegn ikke faa anselige Bygnimger, der rostes af hans
samtidige, endog af Harsdorff, som vakre Arbejder. I
sin Fødeby var H. en anset Mand og «nyttig Borger»,
som man den Gang sagde. Det skyldes navnlig ham, at
Horsens Havn i sin Tid blev udbedret og uddybet. Som
Anerkjendelse af H. s Fortjenester af sin Fødeby fik
han 1788 Medaillen pro meritis. Efter i 1797 
at have mistet sin Hustru sank han hurtig sammen
og døde i Horsens 13. Nov. 1801.

Minerva 1801, IV, 166 ff. 
Weinwich, Kunstens Hist. i Danm. og Norge S. 219 f. 
Weilbach, Konstnerlex. 
Meier, Wiedewelt S. 62 f.

F. J. Meier.



Hjort, Bernt Christopher Wilkens Lind, f. 1830, Præst. 
W. H., Søn af Sognepræst Niels Schiørring
H. (f. 1798 d. 1842) og Karen Cathrine f. Lind (f. 1798
d. 1849), er født 2. Sept. 1830 i Præstkjær, blev
Student fra Metropolitanskolen 1848 og theologisk
Kandidat 1854. Han ansattes som Adjunkt ved Odense
Skole 1857, blev 1859 Sognepræst i Glücksborg, 1863
ved Michaelis Kirke i Slesvig, fra hvilket Embede
han afsattes 1864. 1866 blev han resid. Kapellan
for Asminderød, Grønholt og Fredensborg og 1870
Sognepræst i Nyborg, hvor han tillige 1887 blev Provst
for Vindinge og Gudme Herreder. Han ægtede 1857
Anna Sophie Mathilde Jacobsen (f. 1833), Datter af
Galanterihandler Vilh. Carl J. -- H. har som Kapellan
i Fredensborg foranlediget, at Humlebæk Kapel blev 
i bygget, og ligeledes, i Nyborg, at Hjulby Kirke opførtes for Landsognet. 
1881 grundlagde han i Nyborg det første Soldaterhjem, 
som siden er efterfulgt af flere, næsten i alle Garnisonsbyer. 
Ligeledes har han oprettet et Børnehjem og et Menighedshjem. Han
er Formand for Stephansforeningen og for Fyns Præstekonvent og 
var Medlem af en 1892 nedsat Kommission til en Omordning af 
Præsternes Naadensaar. Han var Medudgiver af et «Forslag til
Forrnyelse af Salmebogens rituelle Del med dens Bønner» (1886), og i
Anledning af Biskop Martensens Udtalelser om Slesvig skrev han 
11883 «Biskop Martensen og de danske Sprogreskripter i Slesvig, 
«en Protest». Endelig har han udgivet Biografier af Jens Krog (1880) 
og N. Blæedel (1881).

Elvius, Danmarks Præstehist. 1869-84 S. 366 f.

L. Koch.



Hjort, Christoffer, --1616, Præst, 
var en Søn af ndfr. nævnte Provst Rasmus H. i Tønsberg. Under sine Studeringer 
nød C. H. Indtægten af et Præbende i Oslo. 1596 var han hos 
Tyge Brahe paa Hven. Det er sandsynligt, at ligesom han 
udenlands har erhvervet Magistergraden, han ogsaa har besøgt et 
eller andet af de Jesuiterkollegier, som den Gang trak ikke faa
studerende Nordboer til sig. Efter Hjemkomsten blev han dog, da 
han havde gode Forbindelser, Sognepræst i Aker og Slotspræst paa 
Akershus. Men da det var kommet til Regeringens Kundskab, 
at han tillige med 2 Brødre, der ogsaa vare Præster i Oslo Stift,
samt et Par andre af Stiftets Præster hældede til Romerkirken, 
udgik der Befaling om, at de skulde indstævnes til Herredagen 
i Skien 2. Avg. 1613. Her lykkedes det Biskop Niels Clausen 
Sinning i Oslo efter et 3 Dages Forhør at bringe dem til 
Bekjendelse, hvorpaa de bleve dømte til Embedsfortabelse og til
inden 3 Døgn at forlade Kongens Riger og Lande. Vendte de 
uden Tilladelse tilbage, skulde de have deres Liv forbrudt. C. H. 
skal være død i Danzig 1616.

Tønder Nissen, De nord. Kirkers Hist. S. 316.

H. F. Rørdam.



Hjort, Frederik Christian, 1760-1820, Præst, 
blev født 28. Sept. 1760 paa Gunderslevholm, hvor hans Fader, Peder H. 
(f. 1725 d. 1789), der senere blev Herredsfoged i Jylland, den Gang 
var Forpagter; Moderen hed Fise f. Holm (f. 1731 d. 1812). Han
deponerede fra Viborg Skole 1778, men tog først Attestats 1786. 
3 Aar efter (1789) blev han Sognepræst i Hyllested og Rosmus i 
Aarhus Stift, i hvilket Embede han døde 3. April 1820. Samme 
Aar, han blev Præst, ægtede han Karen Bagge (d. 1840) fra Holme 
Præstegaard ved Aarhus. I sin lange Studentertid dyrkede han
mere Muserne end alvorlige Studier. I Datidens periodiske Skrifter 
findes en Del Digte af ham, ligesom han udgav adskillige Anekdotsamlinger
og humoristiske Smaaskrifter af meget tvivlsomt Værd. 

Erslew, Forf. Lex. 
Hundrup, Lærerstanden ved de lærde Skoler i Nakskov, Nysted og Rønne S. 27 f.

A. Jantzen.



Hjort, Ingvar, --1290, Biskop i Roskilde fra 1280. 
Som saadan deltog han i Aarene 1282-85 i de store Rigsmøder, der 
foranledigedes ved Kong Erik Glippings Strid med Kongefrænderne 
og Stormændene; han har sikkert ogsaa overværet Danehoffet i 
Nyborg 1287, da Rigets Bisper forkyndte Fredløshedsdommen over
Kongemorderne, og den unge Erik Menveds Kroning. For Bispestaden 
Kjøbenhavn synes I. H. at have haft megen Interesse; han 
overlod 1281 Foged og Raadmænd Retten til at bestemme om 
Maal og Priser i Byen, og 1289 opmuntrede han Borgerne i deres 
Forsæt om at befæste Byen. Aaret efter døde han 23. eller 
24. April.

Kr. Erslev.



Hjort, Ingvar, --o.1334, 
fremtræder allerede sidst i det 13. Aarhundrede blandt Erik Menveds Raader og kom
efterhaanden til at indtage en fremtrædende Stilling blandt disse. I 1309 blev 
han saaledes sendt til Norge for her at træffe Aftale om et Ægteskab 
mellem Kong Hakon V's eneste Datter, Ingeborg, og den 
svenske Prins Magnus Birgersen, Kong Eriks Søstersøn; 1318 var 
han en af Voldgiftsmændene, der skulde dømme i Stridighederne 
mellem Birger og hans myrdede Brødres Mænd, og Aaret efter 
udnævnte Erik Menved ham til Exekutor af sit Testamente. I 
Christoffer II's Tid hørte I. H. til de ældste af Raaderne; men 
han forstod ikke i den Grad som adskillige af hans Standsfæller
at udbytte de ulykkelige Forhold, der nu indtraadte i Danmark; 
1326 var han dog sammen med Knud Porse med til at plyndre 
Knardrup Kloster, som Kongen havde stiftet lige før sin Fordrivelse. 
Han sluttede sig til den slesvigske Valdemar uden, som det synes, 
at træde i nærmere Forhold til denne; da Christoffer 1329 vendte 
tilbage til Danmark, mødte I. H. hos ham og tilbød at overgive 
ham Kjøbenhavns Slot, som han Aaret i Forvejen havde faaet i 
Len af sin Broder Biskop Jens Hind (ovfr. S. 451); det lykkedes dog 
Grev Johan den milde at faa Slottet i sin Haand. Siden spiller 
I. H. ingen Rolle.

Suhm, Hist. af Danm. XI, 277. 615. 826. 850; XII, 170. 177.

Kr. Erslev.



Hjort, Jens Mathias Lind, 1824-99, Præst, 
er en Sønnesøn af ndfr. omtalte Biskop V. K. H. og en
Broder til ovennævnte B. C. W. L. H. Han blev født
5. Nov. 1824 i Ribe, hvor hans Fader den Gang var
Adjunkt, og efter at være undervist i Hjemmet kom han,
da Faderen i Mellemtiden var bleven Præst i Tømmerup
paa Sjælland, 1839 i Metropolitanskolen i Kjøbenhavn,
fra hvilken han blev dimitteret 1842. Efter at have
taget theologisk Embedsexamen 1848 begyndte han at
manuducere, og 1850 blev han Lærer, 1852 Overlærer ved
Søetatens Drengeskole. 1859 forlod han Hovedstaden
for at overtage det residerende Kapellani og
Førstelærerembedet i Kolding, men allerede Aaret
efter blev han kaldet til Sognepræst i Tønder
og Provst for Tønder-Løgumkloster Provsti. 1864
afsatte Preusserne ham, men 1865 blev han udnævnt
til Sognepræst i Elmelunde paa Møen og 1880 tillige
til Provst for Baarse og Møenbo Herreder. 1853 ægtede
han sit Søskendebarn Clara Dorothea Schou, Datter af
Justitsraad, Hovedbogholder i Nationalbanken L. C. S.
-- Han døde 4. Avg. 1899.

Under Opholdet i Kjøbenhavn gav han flere Bidrag
til Litteraturen, i det han dels oversatte
H. W. Thiersch's «Om det kristelige Familieliv»
(1854) og J. C. L. Gieselers «Fremstilling af de
kirkelige Begivenheder i den nyeste Tid» (1856), dels
som Udgiver af «Ugeskrift f. den evangeliske Kirke i
Danmark» (1853-Juli 1859) med Dygtighed og Ihærdighed
førte en Guerillakrig imod den grundtvigske Retning og
dens Virksomhed i Folkekirken. Da Roskilde Konvents
Salmebog udkom, gjorde han denne til Gjenstand for
en indgaaende Kritik (Nyt theol. Tidsskr. II, 83
ff.), i hvilken han udtalte Synspunkter, der i flere
Henseender falde sammen med dem, der ere fulgte ved de
senere Salmesamlinger (de 2 Konventstillæg; «Salmebog
for Kirke og Hjem»). Sin Interesse for Salmesagen
havde han allerede tidligere (1849) lagt for Dagen
ved at udgive en Oversættelse af «Dies iræ», «Stabat
mater» og andre latinske og tyske Kirkesalmer. Ved
den 1854 sammenkaldte Kirkekommission udførte han
Sekretærforretningerne, og det blev 1857 betroet ham
at besørge Udgivelsen af den forordnede Alterbog.

Erslew, Forf. Lex. 
Elvius, Danmarks Præstehist. 1869-84 S. 104. 
Elvius og Hiort-Lorenzen, Danske patriciske Slægter S. 149.

Fr. Nielsen.



Hiort, Jørgen, 1737-1804, Overberghauptmand, Rentekammerdeputeret, 
fødtes 29. Juni 1737 i Christiania, hvor Faderen, Jens 
Jørgensen H. (f. 1705 d. 1769) var Kjøbmand; Moderen hed Marthe
Poulsdatter (f. 1702 d. 1758, s. Tullins samtl. Skr. I, 277). Efter at 
have studeret Bjærgvidenskaben og gjort en Udenlandsrejse blev 
han 1769 Bergmester, 1771 Assessor ved Overbergamtet paa Kongsberg 
og 1775 Berghauptmand. Da Kronprins Frederik (VI) og de 
hessiske Prinser i Juli 1788 besøgte Kongsberg, boede de i hans 
Hus, ved hvilken Lejlighed han blev Overberghauptmand; men 
Sølvværkets Drift havde i længere Tid ikke vist sig lønnende, og 1789
stilledes M. T. Brünnich (III, 191) ved hans Side som Overbergkommissær. 
1791 blev han Deputeret (eneste) i Rentekammerets 
Bjærgværkskollegium og fik maaske omtrent samtidig Konferensraads 
Rang, efter at han 1779 var bleven Etatsraad. Han afgik ved
Døden i Kjøbenhavn 28. Nov. 1804. Som Medlem af det kgl. 
norske Videnskabernes Selskab i Throndhjem har han i dettes 
Skrifter leveret en kort Beretning om Ertsfund i Kongsbergs Gruber. 
Til Bergseminariet paa Kongsberg skjænkede han sin Mineraliesamling 
og til det kgl. Bibliothek i Kjøbenhavn en større Samling
af Værker angaaende Mineralogien. Hans og senere hans Enkes 
Hus i Kjøbenhavn var et Samlingssted for fastboende og tilrejsende 
Nordmænd, af hvilke mange have erkjendt at staa i stor 
Taknemmelighedsgjæld til dette Ægtepar. H. blev gift 1. (1769) med 
Magdalene Christine Lyng (d. 30. Nov. 1790), 2. (25. Sept. 1792 i 
Aas p. Folio) med Karen f. Friderichsen (d. i Kjøbenhavn 2. Jan. 
1828), Enke efter Sorenskriver paa Folio Jens Rummelhof Bærøe.

Nyerup, Lit. Lex. 
Moe, Tidsskr. f. d. norske Personalhist. I, 476. 
Wilse, Reiseiagttagelser I, 89. 94 ff. 
Bradt, Beskr. ov. Kongsberg Sølvverk S. 50 ff. 
Allum, Kongsberg S. 98 f.

H. J. Huitfeldt-Kaas.



Hiort, Peder, o.1716-1789, Bjærgværksdirektør. 
Forældrene vare Bergskriver paa Røros Peder H. fra Angel i Slesvig (d. 1716) 
og Johanne f. Ogman (d. 1730). Sønnen fødtes paa Røros, muligens
efter Faderens Død, blev Student fra Throndhjem 1732, theolog. 
Kandidat 1737 og var et Par Aar ansat ved det kgl. Bibliothek i 
Kjøbenhavn. Han blev 1743 Proviantskriver, 1764 Bergskriver og 
Kasserer, o. 1770 adjungeret og 1772 administrerende Direktør ved 
Røros Kobberværk. Han døde ugift 1. Avg. 1789 paa Røros, 
hvor han har efterladt sig et godt Navn baade som Embedsmand 
og som Stifter af en Arbejdsanstalt for fattige, der her oplæres i 
forskjellige nyttige Arbejder, og hvortil han skjænkede den største 
Del af sin Formue, over 27000 Rdl., ligesom ogsaa Røros Kirke 
har nydt godt af hans Gavmildhed. Han samlede og nedskrev 
gode historiske Efterretninger om Kobberværket, hvilke i Forening 
med Sognepræst P. S. Krags Efterretninger om Bjærgstaden
ere besørgede i Trykken af Sognepræst John Aas i Aaret 1846.

Nicolaysen, Norske Stiftelser III, 934. 
Moe, Tidsskr. f. d. norske Personalhist. II, 223 ff. 
Hjort og Krag, Efterretn. om Røraas Kobberverk, Fortalen.

H. J. Huitfeldt-Kaas.



Hjort, Peder, 1793-1871, 
filosofisk, litterærhistorisk, sproglig og publicistisk Forfatter. 
H.s Fader, nedennævnte Vikt. Kr. H.,
var først Kapellan i Taarnby paa Amager. Der fødtes P. H. som 
ældste Søn 19. Juli 1793. I Aaret 1811, samme Aar, som hans 
Fader fra Holmens Provsti kaldtes til Ribe Bispestol, afgik Sønnen 
fra Frue Skole til Universitetet. Som Bispesøn og lovende, livlig 
Student fik H. tidlig en fremskudt Position. Han var saaledes en 
af Hovedlederne ved en Fest, Studenterne afholdt til Ære for de til 
det nye Frederiks Universitet i Christiania bortdragende Professorer 
N. Treschow og J. Sverdrup, hvilken sidste hos Universitetsungdommen
gjaldt for at repræsentere Datidens nyere og friere 
Anskuelser. H. studerede først Jura, da Faderen mente, at han egnede 
sig til Advokat, men opgav snart dette Studium og ligeledes et 
paabegyndt theologisk Studium for, paavirket nærmest af F. C. 
Sibbern, at lægge sig efter Filosofi. I 1815 vandt H. Guldmedaillen
for en Afhandling om, hvorfra den store Uenighed om Viljens 
Frihed egentlig hidrører. Samtidig modtog den 22aarige Student 
Opfordring fra C. Molbech til at skrive filosofisk-æsthetiserende Kritikker 
i «Athene». Her optraadte H. anonymt mod Ingemanns tidligere 
Værker. Saa fulgte 1816 i «Athene» H.s «Tolv Paragrafer» mod 
Baggesen, og dermed fik H.s Livsbane en for ham aldeles uventet
Retning. H.s Kritik, som var en Begivenhed i Datidens litterære 
Verden, og som vidnede om en ualmindelig Belæsthed og Sans for 
ægte Poesi, indeholdt tillige nærgaaende, ærerørige Sigtelser, der 
paadroge ham en Retssag fra Baggesens Side. Efter «Paragrafernes» 
Afslutning i «Athene» udgav H. 1817 sit første navngivne Skrift, 
om Baggesens Syngespil «Trylleharpen». Han sigtede Baggesen 
for Plagiat og for Majestætsforbrydelse ved at byde Kongen et 
Plagiat til Fødselsdagsfestforestillingen paa Theatret. Dette Skrift 
inddroges under Retssagen. Men ihvorvel H. ved Dommen 
25. Maj 1818 blev ifunden en Bøde paa 200 Rdl. som «skyldig i 
fornærmelig og ubevist Beskyldning», bleve dog ikke de af 
Baggesen paaklagede Udtryk mortificerede, og H. var gaaet saa vidt, at 
han stemplede Baggesen som «et skadeligt Ukrudt» i den danske 
Litteratur. H. havde virkelig tilføjet Baggesens hidtil aldrig 
omtvistede Digterkald og store Popularitet et føleligt Knæk; men 
Baggesens Venner sejrede alligevel til sidst. Omslaget skete ved 
Mindefesten paa Theatret efter hans Død 1826. J. L. Heiberg og 
Henrik Hertz inavgurerede den Retning i Litteraturen, der slog ind 
i den Baggesenske Retning, og H. maatte med hvert Aar, han 
levede, mærke, at mange bare Nag til ham for dette hans Angreb 
paa Baggesen.

Imidlertid bleve de «Tolv Paragrafer», uden at H. kunde 
forudse hvorledes, bestemmende for hele hans Fremtid. I 1817 
skulde Baron Bertouch-Lehn have, hvad man fra gammel Tid kaldte 
det, en Hovmester med paa en Rejse i Udlandet. Han havde 
fra  først af ingen ringere end Oehlenschläger, men denne henledede
Opmærksomheden paa den nu 24aarige Student H., der opfattedes 
som en af Oehlenschlägers Kampfæller i Striden mod Baggesen. 
Saaledes kunde H. takke sine «Tolv Paragrafer» for en højst 
interessant og lærerig Udenlandsrejse, men de skulde yde ham endnu
mere, nemlig en Livsstilling. Den danske Minister i Berlin, 
Christian Bernstorff, der allerede kjendte «Paragraferne», forestillede H., 
at man for at rejse i Tyskland helst maatte have sig en Titel. 
H. var allerede den Gang saa fremmelig i Tysk, at han kunde
overføre de «Tolv Paragrafer» i dette Sprog. Dem indsendte han 
til Universitetet i Halle, som 1818 tilkjendte ham Doktorgraden for, 
hvad de kaldte en Dissertation de pulchro, der vidnede om cognitio
philosophica. Saa var H. Dr. phil. og fik Lejlighed til at færdes 
med Datidens filosofiske Tænkere, saasom Jacobi, Schelling, Baader 
og Hegel. Efter et længere Ophold i München kom H. til Rom, 
hvor han blev et helt Aar. Her grundlagdes det Venskab med de 
to Augustenborgere, som senere kom ham dyrt at staa. Som 
Frederik VI's Søstersønner skulde de vises om af Danmarks 
derværende diplomatiske Agent, P. O. Brøndsted; men optagen af sine 
arkæologiske Studier overlod han dette Hverv til den unge H. 
Sammen med Thorvaldsen fartede H. saa om med Prinserne. Efter
at Baron Bertouch-Lehn var vendt hjem, kunde H. dog fortsætte 
sit Ophold i Udlandet endnu 2 1/2 Aar. Det skete, som H. skriver, 
ved privat Munificens. I April 1821 vendte H. tilbage. Da havde
Frederik VI just taget sig for at gjenoprette Sorø Akademi, ogsaa 
for at aabne yngre lærde Lejlighed til tidligere end ellers at komme 
i Vej. Paa Hjemvejen forbi Sorø havde H. et Professorat i 
Kikkerten, selvfølgelig det filosofiske. De, der skulde udpege
Docenterne, vilde imidlertid ikke vide noget af tysk Filosofi at sige. Man 
henviste H. endog til kun at søge Adjunktplads ved Skolen. Men 
saa skete noget uventet. Ved at fremhæve sine filosofiske Adkomster
havde H. aldeles i forbigaaende nævnt, at man i Halle havde 
undret sig over, at en dansk kunde skrive saa flydende Tysk. 
Uden at H. selv vidste af det, blev han saa underkastet en Prøve 
i Tysk. Til et Middagsselskab indbød L. Engelstoft sammen med 
H. en tysk Doktor til at overvære Prøven, nemlig en tysk
Middagskonversation. Denne skilte H. sig fra med Glans. Biskop Münter 
fik H. til i Hast at oversætte en Ungdomsafhandling om Johannes 
Scotus Erigena paa Tysk (udg. 1823), for at Konferensraad Jensen 
i tyske Kancelli kunde give H. Vidnesbyrd om hans fortrolige
Kjendskab til Tysklands filosofiske Litteratur. Saa blev H. udnævnt 
til Lektor i -- Tysk! men dog tillige med Forpligtelse til eventuelt 
at overtage ogsaa andet Fag! H. vejrede i denne Tilføjelse sit 
filosofiske Haabs Opfyldelse. Andre tænkte paa Kunsthistorie. Men
Professor i Filosofi blev H. aldrig; derimod blev han en Mester i 
det ham overdragne Fag og i det hele i Sprogvidenskaben. Om 
hans sproglige Arbejder findes Oplysninger nedenfor.

Udnævnelsen til Lektor i Sorø er af 23. Juli 1822. 25. Sept. 
s. A. ægtede han sin Ungdomselskede, Olivia Katharina Rasbech, 
Datter af Kapitajn d sjællandske Infanteriregiment Ole Lyche R. 
I Sorø fik H. en rig Arbejdstid paa over 25 Aar. Men allerede 
det første Aar kom H. i Strid med Akademiets Direktør, E. G. 
Tauber. H. klagede over ham til Direktionen for Universitetet og 
de lærde Skoler, og det kollegiale Forhold til Kaldsfællerne var 
ikke altid det bedste. Men det maa siges til Ære for H., at han 
medvirkede sit til, at det unge Akademi kom i Ry for en vis livlig 
Intelligens. H. deltog ivrig i Stridighederne om Skjønlitteraturen i 
Tyverne og Trediverne, sluttende sig til Hauch og Wilster mod
Heiberg, og blev han end ikke filosofisk Docent, optraadte han 
ikke uden en vis Selvstændighed i den største filosofiske Dyst, 
Danmark har haft, nemlig da Professor i Medicina forensis Frantz 
Howitz 1824 ved sit til mange Sider udæskende Skrift: «Om 
Afsindighed og Tilregnelighed» kaldte Datidens ypperste Skribenter
med A. S. Ørsted i Spidsen frem paa Kamppladsen.
Som Lektor var H. nidkjær for Akademiets Vel og Ry. Han 
medvirkede ivrig for at komplettere dets Bibliothek og gjøre dette 
nyttigt for de studerende. Hans levende pædagogiske Sans gav 
sig det bedste Vidnesbyrd ved hans fortrinlige Læsebog: «Den 
danske Børneven», der udkom 1839, og som i over en Menneskealder 
i flere (10) Oplag, ogsaa efter hans Død, bragte hans Navn rundt 
om i Landets Almueskoler. Han ledsagede 3. Udgave (1842) med 
en selvstændig Afhandling: «Kritiske Bemærkninger over adskillige 
Læsebøger for Børn». Som en Salmedigters Søn var det en smuk 
sønlig Gjerning, da han 1838 udgav «Salmer og Bønner, udvalgte 
og lempede efter vor Tids Trang til Brug saa vel ved Undervisning 
som ved huslig Andagt». Den udkom i 2. meget forøgede Udgave 
1840 og end mere forøget 1843. Som den, der var det tyske Sprog 
mægtig og havde knyttet mangt et Baand i Tyskland, følte han 
sig naturlig kaldet til at imødegaa alle de tyske Forvrængninger af 
danske Tilstande, som efter Uwe Lornsens Skrift kom til Orde. 
H. udgav da under Mærket «L. S. Navne» (&#596;: Peter Hjort Lorenzens 
Navne) 3 Samlinger Breve fra 1840 til 1848 om «det slesvig-holstenske 
Røre».

I 1849 nedlagdes Sorø Akademi til stor Sorg for H. Han 
havde 1828 paa Frederik VI's og 1840 paa Christian VIII's Fødselsdag 
været den, der holdt Festtalerne, som han udgav 1840. Ved 
Akademiets Ophævelse fik H, sin Afsked med Titel af Professor,
og efter at hans Hustru var død i Sorø 5. Maj 1849, flyttede han 
1850 til Kjøbenhavn og levede der som Pensionist til sin Død, 
11. Nov. 1871. Ved Oprørets Udbrud 1848 havde H. efter 
indtrængende Advarsler afbrudt sin Brevvexling med Hertugen af 
Augustenborg, men da H. som konservativ og fra 1852 Tilhænger 
af Helstaten kom paa Kant med det den Gang toneangivende 
national-liberale Parti, blev han halvvejs stemplet som Landsforræder 
for sit Forhold til Augustenborgerne, og da han 1852 havde udstedt 
en Erklæring i «Flyveposten» «til Værn om sit borgerlige Navns 
Ære», paafulgte der en Retssag med «Fædrelandets» Redaktør, 
Carl Ploug. De fra begge Sider fremsatte Beskyldninger bleve ved
Dommen mortificerede, og H. udgav 1853 «den beskrevne Domsakt». 
En senere Retssag med Ploug endte 1857 med, at H. idømtes en 
Bøde. Under det stærke Valgrøre ved Folketingets første Opløsning 
1853 stillede H. sig mod Hall i dennes Valgkreds, Kjøbenhavns 
Amts 1., men blev ved Vælgermøderne paa sin Fødeø Amager 
modtagen med en saadan Larm, at han knap kunde komme til 
Orde. Han har nedlagt sine Valgerfaringer i et lille Skrift fra s. A.: 
«Nogle Træk fra vore Valgbevægelser». Han vedblev imidlertid 
ihærdig at virke for «Fredningen af det danske Modersmaal» i 
Slesvig, ligesom han forsvarede de saakaldte Sprogreskripter i 
Slesvig og udgav Skrifter herom i 1860 og 1861. Han havde ogsaa 
arbejdet for at bringe den svenske Læseverden Kjendskab til den 
danske Litteraturs Tilstand i Atterboms Tidsskrift «Svea». Disse 
Artikler bleve udgivne paa Dansk efter hans Død af hans Brodersøn 
Provst J. M. L. H. «Til biografisk Eftermæle» samlede og 
udgav H. selv fra 1852-67 «Kritiske Bidrag til nyere dansk 
Tænkemaades Historie», bestaaende af en politisk, en kunsthistorisk, en 
kirkelig-ethisk og en litterærhistorisk Afdeling, hvori mange
værdifulde Oplysninger. Endelig udgav han 1867-69 2 Bind «Udvalgte 
Breve fra Mænd og Kvinder til P. H.». Udgivelsen af disse Breve, 
som give mange særdeles vigtige Bidrag til Samtidshistorien, men 
hvis Offentliggjørelse ikke paa alle Punkter var ganske taktfuld, 
vakte en sand Storm af Uvilje hos mange dalevende, og H. maatte 
til Selvforsvar fremkomme med et «Postscriptum». Samlede vilde 
H.s Skrifter udgjøre en halv Snes anselige Bind. Hans Stil er 
koncis og meget livlig, som oftest polemisk. Hans Haandskrift
var tydelig, men, som han selv i sit hele Væsen, urolig. Hans 
Skrifters Indhold er mere alsidigt end hans fleste samtidiges. De 
vidne om, paa hvor mange Felter han følte sig hjemme. Lige fra 
sin tidlige Ungdom lededes han i sit Forfatterliv af en næsten
hensynsløs Kampiver; vakte hans Skrifter til mange Sider Harme, vandt 
de ham ogsaa mange Venner selv blandt Samtidens allerypperste, og 
en upartisk Fremtid vil sikkert give ham det Vidnesbyrd, at ligesom 
hans Bøger ere kundskabsrige og lærerige, saaledes maa det indrømmes 
ham, at han i sin aggressive Skrivemaade lededes af en 
Harme over alt, hvad der vakte hans Afsky, og som i hans Øjne 
stred mod Sandhed og Ret. Han bevarede sin Arbejdskraft 
usvækket omtrent lige til det sidste.

Illustr. Tid. 3. Dec. 1871.
Erslew, Forf. Lex. 

Chr. Zahle.

-- P. Hjort som Sprogmand. Det var først efter, at H.s 
grundige Kjendskab til Tysk havde skaffet ham Ansættelse som Lektor 
i dette Fag i Sorø, at han blev ført ind paa sprogvidenskabelige 
Arbejder. For at skaffe et brugbart og tidssvarende Hjælpemiddel
ved sin egen Undervisning udgav han 1824 «Den tyske Grammatik 
for dansk talende». Hertil sluttede sig nogle mindre Specialarbejder 
over de tyske Substantivers Deklinationssystem og Kjøn og over 
Konjugationerne og i 1829 en «Kortfattet tysk Sproglære». H.s 
tyske Grammatikker ere for deres Tid meget fortjenstlige Arbejder; 
de indførtes da ogsaa efterhaanden i de fleste af vore Skoler og 
udkom i gjentagne, stadig omhyggelig gjennemsete Udgaver (7. Udg. 
af den større 1858). Hvad der skader den store Grammatik noget, 
er vistnok den Omstændighed, at den er «indrettet til Brug saa vel 
ved Undervisning som ved fortsat eget Studium» -- den sidstnævnte 
Side repræsenteret i fragmentarisk Form ved en lang Række 
Tillægsanmærkninger, hvor navnlig det sproghistoriske Element dog ikke 
er ganske tilfredsstillende. For Bogens Plan og Indretning gjør 
han for øvrigt selv, fra 3. Udgave af, Rede i en Efterskrift, hvis
polemiske Farve, særlig lige over for virkeligt eller formentligt 
Plagiat, voxer for hver Udgave. Ogsaa vedrørende andre Sprog end 
Tysk har han leveret enkelte Arbejder af lignende Retning som 
de ovennævnte Monografier, saaledes «Udkast til en systematisk
Fremstilling af den latinske Konjugationslære» (1827), der i sin Tid 
fremkaldte en heftig Strid (jvfr. ogsaa hans «Udvalg af Breve», 1867, 
S. 421 ff.), og «Om det engelske Konjugationssystem» (1843).

Hvad der karakteriserer H.s sproglige Arbejder, er -- ved 
Siden af ikke faa originale Iagttagelser, navnlig over Sprogbrugen i 
Tysk, der vidne om hans grundige Indsigt og omhyggelige Læsning 
i dette Sprog -- særlig den Maade, hvorpaa han slutter sig til 
den nye Udvikling af Sprogvidenskaben, der indlededes af Rask 
og J. Grimm. Paavirkningen fra Rask viser sig især i Bestræbelsen 
efter at bringe Klarhed i det grammatiske System og stedse at 
finde de simpleste og naturligste Inddelinger. Endnu stærkere er 
han dog paavirket af Grimms «Deutsche Grammatik» (hvoraf 1. Bd. 
i den helt omarbejdede 2. Udg. udkom 1822) og den derigjennem 
grundlagte sproghistoriske Methode; har han end ikke magtet at 
benytte denne Methode med den ønskelige Skarphed og Selvstændighed, 
kan man dog ikke nægte det fortjenstlige i hans Bestræbelse
efter at fremdrage den sproghistoriske Baggrund, naar Talen er om 
et videnskabeligt Sprogstudium. Paa en ny og ejendommelig Maade 
fremtraadte Tilslutningen til Rask og hans Skole i H.s senere Tid, 
navnlig i den 5. Udg. (1851) af «Den tyske Sproglære» (som Titelen 
fra nu af lyder). Her indførte han nemlig, foruden en væsentlig 
efter Rasks Principper indrettet Retskrivning, gjennemgaaende danske 
Kunstord i Steden for de tidligere brugte latinske; ikke faa af 
disse vare dannede af ham selv og afvigende fra de ellers 
brugelige, f. Ex. «Sigtefald» (Akkusativ), et «øg» (Augment, Forstavelse), 
«Styr» (Rektion, Præposition) o. a. Dette vakte saa almindeligt 
Mishag, at det vistnok bidrog meget til at fortrænge Bogen fra
Skolerne, uagtet der paa Forlæggerens Forlangende 1853 kom en 
6. Udgave, hvor de latinske Kunstord vare gjenindsatte ved Siden 
af de danske (af disse fremkom her endnu enkelte nye, som 
«Gjern» for Gjerningsord, Verbum). Om end visse af H.s nye 
Ord ere ganske sindrig lavede og i alt Fald anbefale sig ved 
Korthed, have de dog alt for meget Præg af Særhed, til at de 
have kunnet finde nogen Tilslutning.

Vilh. Thomsen.



Hjort, Rasmus, --1604, Provst. 
Om denne Mand, der indtog en mere fremragende Plads blandt norske gejstlige i det 16. Aarhundrede, vides ikke, om han var dansk eller norsk af Fødsel. Det 
er kjendeligt, at han i sin Ungdom har gjort grundige humanistiske
Studier, og Sjællands Biskop, Dr. Poul Madsen nævnes som hans 
Ven fra hine Dage. Efter at have været Hører ved Oslo Skole 
blev han Rektor sammesteds. 1562 blev han forlenet med Tønsberg 
Provsti, som hans Svigerfader, Biskop Frants Berg i Oslo 
(II, 92), havde afstaaet til ham. Til dette Len var den 
Forpligtelse knyttet, at Besidderen skulde «opholde Skolen» i Tønsberg 
og forsørge de fattige i Hospitalet med nødtørftigt Underhold. Med 
Provstiet var ogsaa Præsteembedet ved Laurentiuskirken i Tønsberg 
den Gang forbundet. Den Overlegenhed, som R. H.s Dannelse
og sociale Stilling gave ham, styrkedes yderligere ved hans nøje 
Forhold til Biskop Jens Nielsen i Oslo, hvis Lærer han havde været, 
og hvis Svoger han blev. I et af dennes Skrifter findes en vel 
stilet latinsk Epistel af R. H. -- Han døde 1604. Blandt hans 
Børn kan mærkes ovfr. nævnte Christoffer H.

V. Nielsen, Bisk. Jens Nielsens Visitatsbøger.

H. F. Rørdam.



Hjort (Hjorth), Severin, o. 1670-1717, Officer,
var Søn af Landsdommer i Sjælland og Forstander for Herlufsholm Jesper 
Sørensen H. og Anna Bülche, der 2. Gang ægtede Generallieutenant 
Andreas Harboe (s. ovfr. S. 77). Sin militære Løbebane begyndte
han som Fyrværker i holstenske Artilleri, der kommanderedes af 
hans Stiffader, men gik snart over i Fodfolket. Allerede 1690 blev 
han Kapitajn i Prins Christians Regiment, tjente 1694-95 i Frankrig 
ved Royal Danois og gik med sit Kompagni 1700 til Sachsen, 1701 
til Italien. 1702 blev han forsat som Adjudant hos sin Stiffader i 
Flandern, og Aaret efter udnævntes han til Major
ved dennes Bataillon samt til Brigademajor; i denne
sidste Egenskab udmærkede han sig meget, navnlig i
Slaget ved Malplaquet 1709; Hertugen af Württemberg
(III, 372 ff.) omtaler gjentagende den Anerkjendelse,
H. nyder hos Marlborough og Eugen. S. A. blev han
Oberstlieutenant ved 1. Bataillon af Prins Carls
Regiment, 1710 Oberst og Chef for 1. throndhjemske
Regiment. Ogsaa i Norge, hvor man i de følgende
Aar levede paa Krigsfod, om end ikke i Krig, vandt
han stor Anseelse, men blev allerede i Febr. 1717
bortrevet af Brystsyge efter en anstrængende
Rekognosceringsrejse i Fjældene. -- Gift med Anna
Elisabeth Hovenbeck, Datter af den 1690 adlede Peder
Hansen H.

Personalhist. Tidsskr.  2. R. V, 99 ff. 242.

H. W. Harbou.



Hjort, Viktor Kristian, 1765-1818, Biskop, 
Broder til ovennævnte Fred. Chr. H. (d. 1820), er født
paa Gunderslevholm 13. Okt. 1765, blev Student fra
Odense Skole 1783 og efter at have været Alumnus paa
Valkendorfs Kollegium theologisk Kandidat 1788. 1791
blev han resid. Kapellan i Taarnby paa Amager efter en
Prøveprædiken for Konsistorium, der havde Kaldsret,
1796 2. og det næste Aar 1. Kapellan ved Holmens
Kirke i Kjøbenhavn og 1804 Sognepræst og Provst
sammesteds. 1811 blev han Biskop i Ribe Stift. Han
døde 26. Juli 1818. Han ægtede 1792 Marie Pouline
Schiørring (f. 1775 d. 1848), Datter af Kammermusikus
Niels S.

H. har udgivet mange enkelte Taler, især Saadanne,
som han i Egenskab af Holmens Provst holdt ved
højtidelige Lejligheder, og en Opbyggelsesbog:
«Gudfrygtige Sømænds Sjælero» (1802), der var en
Bearbejdelse af et ældre Skrift med Udeladelse af,
hvad der var for smagløst eller bar Præg af ældre
Tiders Mysticisme. Større Betydning har han dog
som Digter. Allerede som Kandidat udgav han efter
Biskop Balles Opfordring en Samling «Aandelige Sange»
(1790-91), som belønnedes af Selskabet for de skjønne
Videnskaber. Flere af disse bleve optagne i den
evangeliske Salmebog, og nogle ere der fra gaaede
over i «Salmebog til Kirke- og Husandagt». Han holder
sig især til den Side af Kristendommen, hans Samtid
forstod at vurdere, Guds Forsyn og hans faderlige
Styrelse, men han har ogsaa her skrevet Salmer, som
ville faa et længere Liv end det meste af den Tids
Poesi, saasom «Evige Fader, som kjærlig regerer»
(Salmeb. Nr. 31), «Med høj og festlig Jubelklang»
(Nr. 134), «I dit Tempel møde vi» (Nr. 363). Han
fortsatte denne sin 
poetiske Virksomhed, og da efter den Tids Opfattelse helst enhver 
Stand skulde have Poesien lempet efter sit Behov, skrev han 
«Sange for unge Piger» (1799), «for Haandværksstanden» (1809) og 
«for Soldaterstanden» (1810). Den sidstnævnte Samling blev paa 
kongelig Bekostning uddelt i Hæren. I sin Helhed hæve hans 
Digte sig ikke over det middelmaadige. 

Som Præst og Biskop virkede han paa den i hans Tid 
almindelige Maade; han tog sig meget af Holmens Sogns Fattig- 
og Skolevæsen og var Medudgiver af «Efterretninger om det 
kjøbenhavnske Fattigvæsen» (1799). I Ribe oprettede han en 
Søndagsskole for konfirmerede Drenge og Svende og var Medstifter af et
patriotisk Selskab for Stiftet. Skolevæsenets Midler i Holmens Sogn 
forøgedes i hans Tid med 20000 Rdl.; men i Ribe var han ikke 
saa heldig; det var den trange Tid, da en almindelig Forarmelse 
tyngede det hele Land. Ligesom de andre Biskopper bestræbte 
han sig forgjæves for at skaffe Præsterne Hjælp; men ogsaa hans 
egne Pengesager kom i Uorden, og ved hans Død manglede der 
mange Penge i de offentlige Kasser. -- H. var Fader til 
ovennævnte Peder H. og nedennævnte Vilh. B. H.

Erslew, Forf. Lex. 
Elvius og Hiort-Lorenzen, Danske patriciske Slægter S. 145. 
Frost, Efterretninger om Ribe Domkirke S. 129 ff. 
C. Arentzen, Baggesen og Oehlenschläger I, 100.

L. Koch.



Hjort, Vilhelm Billeskov, 1813-67, Postembedsmand,
Søn af ovfr. anførte Biskop V. K. H., var født i Ribe 13. Marts 1813, 
blev 1830 Student, 1835 juridisk Kandidat, gjorde i nogle Aar 
Tjeneste dels i det kjøbenhavnske Toldexpeditionskontor, dels paa
Frederiksværks Birkekontor, konstitueredes 1841 som Fuldmægtig i 
Generalpostdirektionen, fast ansat 1842, blev 1848 Kontorchef og 
Postsekretær, konstitueredes 1852 som Postinspektør for Slesvig og 
Østifterne, blev s. A. Justitsraad, fast ansat 1853, vendte 1857 
tilbage til Generalpostdirektionen som Kommitteret, fik 1862 Etatsraads 
Titel og døde 23. Nov. 1867. H., der var ugift, var en samvittighedsfuld 
og dygtig Embedsmand; et Par Gange blev han anvendt ved
Afslutning af Postkonventioner med fremmede Stater. Han var 
dertil en human og dannet Mand, der ikke savnede Interesser; 
han anvendte saaledes meget Arbejde paa en Oversættelse af den 
ældre Edda (1860-63), hvortil han dog savnede de fornødne 
Forudsætninger. Ogsaa i det politiske Liv deltog H. som Folketingsmand 
for Vejle Amts 3. Kreds (1853). 

Elvius og Hiort-Lorenzen, Danske patriciske Slægter S. 154 f.

G. L. Wad.



Hiort-Lorenzen, s. Lorenzen.



Hjorth, Frantz Christian, 1782-1865, Naalemager, er
født 22. Juni 1782 i Jylland, hvor hans Fader var
Landsbyskolelærer. Han kom tidlig til Kjøbenhavn,
hvor han blev opdragen og sat i Naalemagerlære. Under
smaa Forhold etablerede han sig her 1807 efter
1. Maj s. A. at have ægtet Maria Dorthea Olsen
(f. 9. Dec. 1775 d. 30. Sept. 1854), Gaardmandsdatter
fra Egnen om Aalborg. Ved Dygtighed og Energi
arbejdede H. efterhaanden sin Forretning stærkt
op. 1837 fik han 8 Aars Eneret paa at forfærdige
Knappenaale paa den af ham angivne Maade, og
paa Industriudstillingen i 1840 havde han en rig
Udstilling. Han blev en hædret og velstaaende
Mand. 1838 var han Medstifter af Industriforeningen,
hvor han var Repræsentant 1838-40 og 1843-55; han
var Borgerrepræsentant 1844-56, og ved sit 50aarige
Borgerjubilæum 1857 blev han Justitsraad. Han har stor
Fortjeneste af Stiftelsen for gamle Haandværksmestre
og deres Enker i trange Kaar, oprettet 1835 paa
Hjørnet af Ny Kongensgade og Vestervold, etablerede
1849 en selvstændig Stiftelse for ugifte Døtre af
Embedsmænd og Borgere (den Hjorthske Stiftelse i
Wesselsgade) og roses meget for varm Fædrelands- og
Menneskekærlighed. Da Stiftelsen Alderstrøst 1863
blev tagen i Brug, gjorde Haandværkerforeningen i
Kjøbenhavn H. til Æresmedlem som den, «der havde
givet Impulsen til de fleste Haandværkerstiftelser
i Kjøbenhavn». H. døde 14. Avg. 1865. Allerede i
1842 havde han overdraget sin Forretning til sin Søn
Naalemager Peter Christian H. (f. 13. Dec. 1812 d.
23. Marts 1892).

C. Nyrop, Industriforeningen i Kbhvn.

C. Nyrop.



Hjorth, Jens Christian, 1805-69, Landmand, blev
født i Rold 10. April 1805. Forældrene vare Proprietær
Jacob H. (d. 1846) og Else Marie f. Haubro. I sine
yngre Aar handlede H. med Stude paa Holsten, 1831
forpagtede han Lindenborg Hovedgaard og Afbyggergaarden 
Henriksdal, som han drev til 1842, da han
overtog Tustrup Arveforpagtergaard, som Faderen 6 Aar
før havde solgt til ham. H. drev Tustrup op til en
fremragende Mønstergaard, paa hvilken der holdtes en
meget stor Kvægbesætning, han anlagde en Plantage,
et betydeligt Dampbrænderi osv. For en vid Omegn
han den meget søgte Hjælper og Raadgiver, og en
Mængde Tillidshverv betroedes ham: han var Formand
for Frær Sogneraad og Medlem af Aalborg Amtsraad,
Landvæsenskommissær, Medlem af Stutterikommissionen,
Dommer ved Dyrskuer osv. 20. Okt. 1832 
ægtede han Ane Agathe Kjeldsen (f. 1810), Datter
af Proprietær Peder K. (d. 1846). H., der 1853 var
udnævnt til Kammerraad, døde 16. Febr. 1869.

Saml. t. jydsk Hist. og Topogr. 2. R. II, 314 f. 
Aalborg Stiftstid. 1869, Nr. 40 og 46.

H. Hertel.



Hjorth, Jens Jacobsen Strøby, 1790-1868, navtisk Forfatter, 
Søn af Søartillerilieutenant Jacob
H. og Anne Cathrine f. Lefevre, er født 21. Maj
1790 i Kjøbenhavn. Han ansattes i ung Alder som
Fuldmægtig i Admiralitets- og Kommissariatskollegiet,
1824 udnævntes han til Bogholder og Kasserer
ved Lodsvæsenet i Sjællands Distrikt og
Søkrigskommissær, 1843 til midlertidig Bestyrer af
Lodseriet i Helsingør og Overkrigskommissær samt
1856 til Justitsraad. Han har navnlig gjort sig
bekjendt ved sin navtisk-litterære Virksomhed,
i det han bl. a. fra 1840-42 udgav forskjellige
gode Beskrivelser over Nordsøen, Østersøen,
den biscayiske Bugt og Kanalen. H. blev gift i
Dec. 1814 med Laurenze Cathrine Frederikke Ziegler
(f. i Frederikshald 24. Juni 1795, d. 6. Juni 1871),
Datter af Kancelliraad, By- og Raadstueskriver Herman
Henrik Z. og Dorothea Marie Blix f. Heiberg. Han døde
21. Juli 1868.

Erslew, Forf. Lex.

C.  With.



Hjorth, Søren, 1801-70, Civilingeniør, 
er født 13. Okt. 1801; hans Forældre vare Jacob H., Forpagter
af Vesterbygaard og Adelersborg, og Margrethe
f. Lassen. Bestemt til Landvæsenet voxede han trods
sit betydelige mekaniske Talent, der tidlig viste
sig, op i Hjemmet uden megen Undervisning. Han fik
dog Lejlighed til at tage dansk-juridisk Examen, og
allerede 1821 blev han Godsforvalter paa Bonderup ved
Korsør. Han følte sig imidlertid ikke tilfreds her og
blev 1828 Volontær i Rentekammeret, avancerede i 1836
til Sekretær og Kammerskriver, hørte Forelæsninger
ved Polyteknisk Læreanstalt og syslede stadig med
mekaniske Opgaver. 1832 konstruerede han en Dampvogn
til Brug paa almindelige Veje, rejste 1834 med den
Reiersenske Fonds Hjælp til England for at blive
bekjendt med Jærnbanevæsenets Udvikling, oversatte
1838 Lardners «Dampmaskinen» og var 1839 i England,
Frankrig og Belgien. At han i nogle Aar var Bestyrer
af Marschalls Pianofortefabrik, drog ham ikke fra
hans Jærnbanestudier. Sammen med Bogholder G. Schram
arbejdede han fra 1840 paa Gjennemførelsen af en
sjællandsk Jærnbane, og ved Industriforeningens Hjælp,
i hvilken H. var først Næstformand (1841-43) og derpaa
Formand (1843-45), 
naaedes Maalet. Foreningen fik under hans Formandskab i 1844 
Koncession paa en Jærnbane fra Kjøbenhavn over Roskilde til en 
Havn paa Sjællands Vestkyst, det sjællandske Jærnbaneselskab 
stiftedes (Juli 1844), og medens Schram blev dets første administrerende
Direktør, blev H. dets første tekniske Direktør. 1848 tog han dog 
sin Afsked og levede nu som Civilingeniør, Lærer og Oversætter 
-- en Tid bosat i Skotland --, væsentligst beskæftiget med at søge 
Elektriciteten gjort til en praktisk, brugbar Bevægkraft. Sine 
Resultater i saa Henseende fremlagde han paa Verdensudstillingerne 
i London 1851 og Paris 1867, og de bleve langtfra upaaagtede, 
dog uden at give ham noget Udbytte. 1859 blev han Translatør 
i Engelsk. Fra 1864 oppebar han af Indenrigsministeriet en aarlig 
Understøttelse paa 500 Rdl. Efter nogen Tids Svagelighed døde han 
28. Avg. 1870. -- 19. Dec. 1845 havde han ægtet Vilhelmine f. 
Hansen (f. 27. Marts 1805 d. 30. Sept. 1885), Enke efter Landmand Diderik 
Ancker til Lille Egede og Datter af Præsten Peter H. paa Tunø. 

Erslew, Forf. Lex. 
C. Nyrop, Industriforeningen i Kbhvn. 

C. Nyrop.



Hjorthøy, Hugo Frederik, 1741-1812, Præst og Topograf,
fødtes 9. Maj 1741 i Klep, hvor Faderen af samme Navn (d. 30. Jan. 
1741) var Sognepræst. Moderen hed Inger Beate f. Schreuder. Han 
blev sendt til Bergen, og efter privat Undervisning af J. S. 
Cammermeyer (III, 349) deponerede han 1760 og tog Examen philos. 1761,
var saa nogle Aar Huslærer og tog Attestats 1764. Han blev 1765 
personel Kapellan i Flesberg, drog 1769 til Kjøbenhavn og fik 
Ansættelse som Orlogspræst paa Togtet til Algier 1770 og blev under 
dette Viceprovst paa Flaaden. I en Dagbog (udg. i «Musæum» 
1893, I) giver han en gribende Skildring af den elendige Tilstand 
paa Skibene. 1771 blev han Sognepræst til Skien. Hans Hustrus 
Sindssygdom nødede ham til at søge et roligere Hjem, og han 
blev da 1774 forflyttet til Fron i Gudbrandsdalen, hvor han Aaret 
efter blev Provst. 1783 blev han Sognepræst til Nykirken i Bergen, 
som han 1791 mageskiftede med Sunds Sognekald i Stadens Nærhed. 
Allerede i Bergen var han begyndt at sløves, og da han paa Sund 
gav sig af med at dyrke de golde Myrstrækninger, tiltog hans Sløvhed 
med den økonomiske Elendighed, saa han i sine sidste Aar 
var uden for al Virksomhed. Han døde 29. Avg. 1812. Ved sin 
Beskrivelse over Gudbrandsdalen (1785-86) fik han stor Anseelse som 
Skribent, og den store Bog, skreven under travl Embedsvirksomhed 
dybt inde mellem Fjældene med ringe Tilgang af Hjælpemidler, 
røber megen Flid og skarp lagttagerevne. I Gudbrandsdalen hendrog 
han ogsaa Avtoriteternes Opmærksomhed paa sig ved 
Oprettelsen af Kornmagasiner. H. var gift i. (1771) med Bolette 
Marie f. Braage (d. 1776), Datter af Kjøbmand Lars B. og Marthe 
Andersdatter, 2. (1780) med hendes Søster Maren (f. 1750 d. 3. April 1826).

Hjorthøy, Beskriv. ov. Guldbrandsdalens Provsti II, 107.

D. Thrap.



Hjørring, Anders Matthiesen, 1609-78, Præst, Forfatter, 
var født i Hjørring 7. Sept. 1609 og blev 1634 Student fra Kjøbenhavns 
Skole. 1637 kaldtes han til Præst for Helligaands Hospital eller 
Vartov (da liggende uden for Østerport) og for Børnehuset i Kjøbenhavn. 
Dette Embede betjente han med samvittighedsfuld Flid i en 
lang Aarrække. Da Vartov i Nov. 1658 blev ødelagt af Svenskerne, 
blev H. med sine fattige nødt til at søge ind i Byen, og da 
Hospitalet ikke længere kunde underholde Lemmerne, gik H. omkring 
og «tryglede Føden til dem», saa at fremdeles 60 Personer kunde 
forsørges. Kjøbenhavns Belejring gjorde H. til historisk Forfatter. 
Den overordentlige Interesse, hvormed han fulgte Begivenhederne, 
har sat sit Præg i hans talrige Optegnelser. Trykte foreligge hans 
«Lejr-Krans» (1660 og siden oftere) og «Lejr-Politi» (1661); men et
endnu større Skrift, kaldet «Lejrs eller Belejrings Dagværk», forblev 
utrykt, skjønt det (i Følge Werlauffs Dom) er det vigtigste 
Kildeskrift, som haves til Kjøbenhavns Belejringshistorie. Ogsaa en 
Række andre Optegnelser til Tidshistorien haves fra H.s Haand. 
Alt, hvad han skrev, er præget af hans naive og fromme Sindelag. 
Han døde 23. Dec. 1678. Blandt hans talrige efterladte Haandskrifter 
var en dansk Konkordans over Bibelen i 4 Foliobind. -- 
H. var 2 Gange gift: 1. med Sidsel Jonsdatter (d. o. 1652), 2. med 
Sidsel Pedersdatter, der endnu 1694 omtales som Ejerinde af et ret 
betydeligt Areal af Kjøbenhavns udenbys Grunde i Nærheden af 
Østerport, som hendes afdøde Mand 1647 havde erhvervet.

Nielsen, Kjøbenhavns Hist. og Beskr. III, 72 ff. 
Nielsen, Kjøbenhavns Diplomat. V, 719 ff. 
Ny kirkehist. Saml. V, 305 f.

H. F. Rørdam.



v. Hobe (Hoben), Levin Ludvig, 1700-81, Officer, 
var Søn af Cord Ludvig v. H. til Warbelow i Meklenborg og Dorothea 
v. Levetzow. Født 25. Nov. 1700 kom han tidlig til Danmark, 
hvor han paa Mødreneside havde mange Slægtninge, blev 1722 
Sekondlieutenant ved oldenborgske hvervede Regiment, 1727 
Premierlieutenant og s. A. Kapitajn, 1737 forsat til Fodgarden, 1746
Major ved denne, 1752 karakt. Oberst af Infanteriet (Anciennitet 
fra 1750), 1756 Chef for falsterske Regiment, 1760
Deputeret i Landetatens Generalkommissariat og
s. A. Generalmajor. Under Saint-Germains Styrelse
var han uden Ansættelse, derimod 1766-67 Medlem af
«det høje Krigsraad». 1768 blev han Kommandant i
Citadellet og forblev til sin Død, 26. April 1781,
i denne Stilling, hvor bl. a. 1772 Bevogtningen af
Struensee og hans Medfanger blev ham overdragen; han
synes at være optraadt forholdsvis humant over for
disse og skal f. Ex. have hemmet Kapitajn C. F. Becks
Trakasserier (II, 11 f.). H., der 1766 var bleven hvid
Ridder, forfremmedes 1769 til Generallieutenant
og 1775 til General. 1772-73 fungerede han
atter et halvt Aar som Deputeret i Hærens øverste
kollegiale Myndighed, som da kaldtes Generalitets- og
Kommissariatskollegiet. -- Gift 1. (1732) med Cathrine
Sophie f. Langhaar (f. 1703 d. 1748), Datter af Oberst
Claus L.; 2. (1753) med Adelgunde Sophie f. Scholten
(f. 1732, d. 1775), Datter af General Henrik S. H. var
1776 bleven optagen i den danske Adel; en Sønnesøn
af ham blev 1821 ved Giftermaal Baron v. H.-Geltingen
(jvfr. V, 590).

H. W. Harbou.



Hoë, Josias, --1816, Rentekammerdeputeret,
fødtes i Flensborg, fik sin Skoleundervisning
paa Pædagogiet i Halle, ved hvis Universitet han
derefter studerede. Efter at han havde taget juridisk
Embedsexamen ved Kiels Universitet, nedsatte han sig
som Advokat i Flensborg, men traadte snart efter i
Hertugen af Glücksborgs Tjeneste som Direktør for
dennes Hofret. Da de glücksborgske Arvelande 1779
hjemfaldt til den danske Krone, blev han udnævnt til
Medlem af den Kommission, der skulde ordne de heraf
flydende Foranstaltninger. 1782 blev han Medlem af den
gottorpske Overret, indtraadte 1784 som 5. Deputeret
i Rentekammeret, hvor han avancerede saa hurtig, at
han allerede 1796 blev 1. Deputeret; men 1804 led han
den Skuffelse at blive forbigaaet ved Besættelsen af
Posten som Direktør i Rentekammeret, sandsynligvis
fordi hans Anskuelser i flere Retninger divergerede
fra Præsidenten C. D. F. Reventlows, og det var
ham en daarlig Trøst, at man samtidig tildelte
ham det hvide Baand. Fra 1796-98 var han tillige
Stempelpapirkommissær; sidstnævnte Aar blev han
desuden Medlem af Postkassepensionsdirektionen. Han
afskedigedes 1810 med sin fulde Gage i Pension,
efter at han i de sidste Aar paa Grund af sit
nedbrudte Helbred havde haft Dispensation fra sine
Embedsforretninger og i den Tid navnlig havde opholdt
sig i Kiel. 1777 var 
han bleven Justitsraad, 1784 Etatsraad og 1789
Konferensraad. Sin Hustru mistede han 1800, og selv
døde han 20. Jan. 1816. Han skildres som en særdeles
vindende, nobel og uegennyttig Personlighed, der
røgtede sin Gjerning med stor Dygtighed og Energi.

Manthey, Ridderes Levnetsløb 1809-17.

G. Kringelbach.



Hoel (Hool), Tosten, 1703-45, Præst, 
født 3. Dec. 1703 paa Næs (Hedemarken), hvor Faderen, Niels
Halvorsen H. (f. 24. Juli 1671 d. 16. Febr. 1725),
var Lensmand. Moderen hed Malene Tostensdatter
(f. 16. April 1672 d. 17. Jan. 1731). Han deponerede
fra Christiania Skole 1724, forblev efter sin
Attestats 1727 i Kjøbenhavn for at studere videre
indtil 1734, da han drog til Tyskland og opholdt sig
ved Helmstedts og Jenas Universiteter. Hjemkommen
blev han 1738 udnævnt til resid. Pastor i Norddalen
under Ørskov Præstegjæld paa Søndmøre, hvor han døde
16. Juni 1745. Han var en retsindig og lærd Mand, og
H. Strøm har haft godt af hans Optegnelser til 1. Del
af sin Beskrivelse over Søndmøre. For sin Menigheds
fattige stiftede han Aaret efter sin Udnævnelse et
Legat. Han blev snart efter sin Ankomst til Norddalen
gift med Maren f. Finde (f. 1702 d. 1766), Datter af
hans Næstformand, Samuel F., og Cecilie f. Hanning og
Enke efter hans Formand, Niels Bugge. Hun blev efter
H. s Død gift med hans Eftermand, Otto Pinde Astrup
(d. 1771).

Nicolaysen, Norske Stiftelser III, 934.

D. Thrap.



Hoelfeldt, Jacob Ulrik, 1736-1812, Officer, 
Søn af Oberstlieutenant ved 2. vesterlenske Infanteriregiment Johan 
Nathanael H. (f. i Spandau 1703, d. 1787) og dennes 1. Hustru,
Elisabeth Dorothea f. Ramm, er født paa Lister. Han
indtraadte i Hæren 1755 som Underofficer og blev
1763 Premierlieutenant i Kronprinsens Regiment til
Fods. Der blev her givet ham det Lov, at han var en
duelig, dannet og tjenstivrig Officer, og i de højere
Stillinger, han senere beklædte, omtales han som en
human og veltænkende Mand, der med Omhu tog sig af
sine undergivnes Tarv. 1773 udnævntes H. til Kapitajn
i 2. vesterlenske Infanteriregiment, blev Major
1789, Bataillonskommandør 1790, Oberstlieutenant
1801, forsat i denne Egenskab Aaret efter til
bergenhusiske Infanteriregiment, her Oberst 1806 og
ved Generallieutenant Hesselbergs Død 1809 Chef for
Regimentet, som han alt siden 1806 havde kommanderet,
samt Interimskommandant paa Bergenhus. S. A. udnævntes
han 
til Generalmajor. -- H. ægtede 1780 Enken efter
resid. Kapellan i Vanse Præstegjæld Claus Pavels
(d. 1769), Karen f. Tostrup (d. 1813), og blev derved
Stiffader til den bekjendte Biskop og Forfatter
Claus Pavels, til Fordel for hvem H. 1793 oprettede
Testament. H. fik sin Afsked i Jan. 1812 og døde
kort efter.

S. A. Sørensen.



Hof, Anders, 1667-1732, Præst, 
født 25. Jan. 1667. Hans Fader var Byfoged i
Kjærteminde. Han deponerede fra Nyborg 1684,
var 1 Aar Hører i Kjærteminde, før han tog sin
Attestats, kom 1687 til Norge som Informator hos
Præsten Hannibal Hammer paa Næs (Hedemarken), med
hvis Stifdatter Kirstine Olsdatter Pharo (f. 1666 d.
1738) han blev gift. Hun var Datter af Sognepræst
til Næs Ole P. og Berte Hansdatter. 1692 blev han
resid. Kapellan i Nyborg, 1701 tillige Præst for
den tyske Garnison, 1706 Slotspræst paa Kronborg og
Præst for den tyske Menighed paa Stedet. 1710 blev
han Feltpræst og var som saadan med baade i Skaane
og Pommern, ved Gadebusch og Stade. Han stod i megen
Gunst hos Kongen, blev hans Rejsehofprædikant og
1716-18 Præsident i Feltkonsistoriet, som han fik
sat paa saadan Fod, at under hans hele Feltpræstetid
«Justitien saaledes er administreret derved, at aldrig
et eneste Klagemaal derover har været». Under Krigen
fik han 1711 Frederiksborg Slotskald, som han lod
bestyre ved en Vikar til 1718, da han overtog det,
men endnu samme Aar blev han udnævnt til Stiftsprovst
i Christiania. Før sin Afrejse fik han Rang med
Sognepræster i Kjøbenhavn. I Christiania vandt han
Menighedens Agtelse og Kjærlighed ved sit jævne
Foredrag, sin kateketiske Dygtighed og sin Opofrelse
for fattige og syge. I den Overgangstid, han tilhørte,
har han næppe været uberørt af Pietismen, hvorpaa
de Smaabøger af ethisk Indhold, han har forfattet
og oversat, tyde. Biskop Deichman, der havde overset
ham, fik anerkjende og takke ham som sin Sjælesørger
i Ulykkens Dage. Han døde 1732 (begraven 6. Okt.).

Worm, Lex. ov. lærde Mænd.    
Pontoppidan, Annales eccles. Dan. IV, 215.

D. Thrap.



Hoff, Engelbrecht Hansen, 1739-1811, Officer, 
blev født i Aker i Norge, hvor Faderen var Officer. Han
erholdt i 1760 Udnævnelse som Fændrik réformé
ved 4. søndenfjældske nationale Dragonregiment,
sandsynligvis det samme Regiment, ved hvilket hans
Fader gjorde Tjeneste. 1764 ansattes han som Sekretær
og Dessinatør hos den tjenstgjørende Ingeniørmajor
i Norge, Oberstlieutenant H. J. 
Scheel, hvornæst han i 1768 forfremmedes til
Konduktør og i 1774 til Premierlieutenant i
Ingeniørkorpset; sidstnævnte Aar erholdt han
tillige Karakter som Kapitajn af Infanteriet
med Anciennitet af 1773. Efter i 1782 at være
forfremmet til virkelig Ingeniørkapitajn med Majors
Rang deltog han som saadan i Felttoget i Sverige
i 1788. Han blev 1796 karakt. Oberstlieutenant
af Infanteriet med Anciennitet af 1790, 1803
Oberst af samme Vaaben og Kommandør for det norske
Ingeniørdetachement og var 1802-10 tillige Direktør
for Norges geografiske Opmaaling. I 1809 afgik
han fra Ingeniørkorpset og udnævntes samtidig
til Generalmajor med Anciennitet af 1808 og til
Kommandant paa Bergenhus, i hvilken Stilling
han forblev til sin Død, 27. Nov. 1811. H. var
gift med Marthe Torgersen, som overlevede ham.

V. E. Tychsen.



Hoff, Johan Villiam, f. 1832, Præst, 
er en Søn af Lægen J. A. H. H. og Hannibaline f. Stockfleth. 
Han blev født i Rensborg 11. Okt. 1832, men da hans
Fader blev Distriktslæge i Viborg, kom han i
denne Bys Latinskole, og fra den blev han dimitteret
1851. Da han 1857 havde taget theologisk Embedsexamen,
var han først Huslærer paa Gammel Kjøgegaard, men
1860 blev han Kapellan i Vallekilde og Hørve hos
Sognepræst Honoratus Bonnevie, hvis Datter Elisabeth
Marie Emilie han ægtede 1861. I Juni 1872 modtog han
Opfordring til at være Præst for den Valgmenighed,
der var ved at danne sig i denne Egn, og 18. Marts
1873 bleve Ubberup Valgmenighed og H. som dens Præst
anerkjendte ved kongelig Resolution. S. A. blev den
nye Valgmenigheds Kirke («Bethlehemskirken») indviet,
og 1882 blev der til den knyttet en Filialkirke i
Vallekilde. Uden for sin nærmere Kreds har H. vundet
sig Venner ved flere Smaaskrifter, i hvilke han
paa en ironisk Maade har hævdet sin grundtvigske
Opfattelse, og især ved sin Andagtsbog: «Fra Kirken
og fra Lønkammeret, kristelige Læsestykker til hver
Dag i Aaret», I-II (2. Opl. 1891), der har opnaaet
en stor Udbredelse og en vel fortjent Paaskjønnelse.

Elvius, Danmarks Præstehist. 1869-84 S. 544.

Fr. Nielsen.



Hoff, Thomas Christian Frederik August, 1822-82, Geolog, 
er født 8. Sept. 1822 i Kjøbenhavn. Hans
Fader var Postkontrollør Jens Jensen H. (f. 1792 d.
1826), Moderen Oline Cathrine f. Tillge (f. 1790
d. 1869). H. var meget sygelig i Opvæxten, blev
privat dimitteret 1842 og studerede derpaa Kemi og
Mineralogi ved Polyteknisk 
Læreanstalt. 1851 blev han Assistent ved Universitetets
mineralogiske Musæum, hvilken Stilling han beklædte
til sin Død. 1869 blev han Docent i Jordbundslære
ved Landbohøjskolen, men tog Afsked her fra 1880
paa Grund af Sygdom. 1871 var han Medlem af Komiteen
til Fordeling af de «Nordenskiøldske Jærnmasser». En
lille Artikel om «Tinstenen ved Ivikæt i Sydgrønland»
skyldes H., ligeledes har han skrevet forskjellige
geologiske Artikler i «Landbrugsordbogen» samt nogle
Bladartikler af geologisk-polemisk Indhold. Han døde
11. Febr. 1882 i Kjøbenhavn. 5. Avg. 1863 ægtede
han Rosa Valentin (f. 16. Okt. 1826 i Inowraslaw),
Datter af Kjøbmand Philip V. og Zippera f. Senator.

K. Rørdam.



Hoffensberg, Julius, 1828-95, Industridrivende,
er født 20. Juli 1828 i Kjøbenhavn, hvor hans
Fader, Frantz H., var Lithograf. Moderen var født
Møller. Efter at være uddannet som Typograf i W. Laubs
Bogtrykkeri i Nykjøbing paa Falster gjorde han i
nogle Aar Tjeneste som Assistent i Krigsministeriet og
overtog derefter i 1855 en afdød Broders lithografiske
Etablissement, fra hvilket der nu efterhaanden
udgik en Række fortræffelige Blade. 1870 var han
en Tid sammen med N. K. Strøyberg Ejer af Silkeborg
Papirfabrik og stiftede 1874 et stort grafisk Firma,
«Hoffensberg, Jespersen & Trap», der foruden hans eget
Etablissement overtog Bærentzen & Co.s lithografiske
Institut, G. S. Wibes Bogtrykkeri og Otto Schwartz'
Efterfølgers (E. Jespersens) Boghandel. Fra 1878
var Firmaets Navn «Hoffensberg & Fr. Trap». H. stod
i Spidsen for denne betydelige Virksomhed indtil
1888, da han paa Grund af Øjensvaghed trak sig
tilbage. 1893 blev han udnævnt til Etatsraad. --
Han ægtede 1. (8. Febr. 1861) Mathilde Fahrner
(f. 18. Maj 1836 d. 30. Okt. 1871), Datter af
Skræddermester, senere Ejer af Bavnegaard ved
Gjentofte, F., 2. (19. Nov. 1872) Margrethe Withusen
(f. 26. Febr. 1835), Datter af Proprietær W. til
Rygaard ved Hellerup. H. døde 28. Marts 1895.

C. Nyrop.



Hoffmann, jvfr. Hofman.



Hoffmann, Gottfried, --1687, Officer. 
H. indtraadte i Krigstjenesten omkring 1647 og virkede som Ingeniør,
saaledes i Skaane 1653 og de følgende Aar og i
Kjøbenhavn fra 1658. Fra 1657-58 var han i Felten
og deltog sandsynligvis i Kjøbenhavns Forsvar
mod Svenskerne; i det mindste foreligger der fra
Slutningen af 1658 en kongelig Resolution, som giver
ham Privilegium paa et Kobberstik over Kjøbenhavns
Belejring. Senere, 1675-79, deltog 
han i den Skaanske Fejde. 1657 fik han Bestalling
som Kapitajn, og han var i 1675 Oberstlieutenant og
i 1679 Generalkvartermester. I 1680-81 benævntes han
Inspektør over Fæstningerne eller Generalingeniør. Da
den danske og den holstenske Fortifikationsetat
-- den første faste Organisation af det militære
Ingeniørvæsen i Kongeriget og Hertugdømmerne --
oprettedes 6. Nov. 1684, blev H. Chef for den
danske Etat og for sammes 1. Kompagni, og i 1685
udnævntes han tillige til Oberst og til Kommandant
i Citadellet Frederikshavn. Han døde 15. Febr. 1687.

V. E. Tychsen.



Hoffmann, Henrich Bernhard Martin Johannes, f. 1844, Billedhugger. 
J. H., Søn af Skræddermester H. i Slesvig, er født i Slesvig By 17. Juli 1844
og kom som ungt Menneske til Kjøbenhavn for at
uddanne sig til Kunstner, dels ved Kunstakademiet,
dels under H. V. Bissens Vejledning (1862). Han
gjennemgik Akademiets Skoler og vandt i 1866
dets mindre Guldmedaille for «Odysseus' Kamp med
Hjorten»; Aaret før var han første Gang Udstiller
med en «Griffenfeld». En «Vesta», som senere
udførtes i Bronce til Grev Moltke, var udstillet i
1872. Akademiets Rejsestipendium havde han i 1874-75
og har siden den Tid, med kortere Afbrydelser,
opholdt sig i Italien: han ægtede 1877 Anna Louise
Müffelmann Adoptivdatter af Overlæge M. Til Marmorkirken
har H. modelleret 2 af de kolossale dekorative
Statuer, hvormed den øvre Omgang er smykket, nemlig
«Elias» og «Benedictus», og i 1892 udstillede
han 2 Marmorstatuer, «Psyche» (tilhører den
kgl. Malerisaml.) og «En ung Pige», den sidstnævnte
med en diskret Farvebehandling af Marmoret. For
øvrigt har han kun udstillet nogle Buster.

Weilbach, Konstnerlex.

Ph. Weilbach.



Hoffmann, Johan Anton Frederik, 1818-64, Officer,
født 28. Juni 1818 i Frederiksstad og Søn af
derværende Borger J. F. P. H. (f. 1795 d. 1839)
og Marie Elisabeth f. Maniens (f. 1795 d. 1872),
blev Kadet 1832, Sekondlieutenant ved oldenborgske
Infanteriregiment 1837, forsat til 7. Bataillon
1842 og s. A. forfremmet til Premierlieutenant ved
2. Bataillon. Ved Siden af sin militære Uddannelse
havde H., der var af en virksom Natur og fortrinlig
praktisk anlagt, fundet Lejlighed til at sætte sig ind
i Landinspektørforretninger og forskjellige Forhold
vedrørende Jærnbaneanlæg, og i 1846 lod han sig stille
uden for Nummer i Hæren og medvirkede under 
den engelske Overingeniør Radford som
Sektionsingeniør ved Anlægget af den første
danske Jærnbane, fra Kjøbenhavn til Roskilde. I
Forbindelse hermed kan anføres, at H. senere blev
benyttet af Indenrigsministeriet til at udsøge
Jærnbanelinjer i Fyn og Jylland og var dets Konsulent
ved Expropriationerne, ligesom han sammen med senere
Jærnbanedirektør, Etatsraad Holst sendtes til England
for at gjøre sig bekjendt med Dampfærgerne.

1848 indtraadte H. paa ny i Nummer og rykkede i Felten
med 3. Reservebataillon, hvorfra han det følgende Aar,
efter at være bleven udnævnt til Kapitajn, overgik
til 5. Forstærknings-bataillon. 1850, faa Dage efter
Slaget ved Isted, stilledes han til Raadighed for det
paa Hærens højre Fløj under Schepelern opererende
Vestkorps og attacheredes Oberstlieutenant Helgesen,
der 7. Avg. i Spidsen for Korpsets Avantgarde
fravristede Fjenden Frederiksstad, og hans Navn
knyttedes under det paafølgende mindeværdige
Forsvar af denne hans Fødeby fast til Helgesens som
dennes uforfærdede, dygtige og trofaste Hjælper og
Raadgiver. Efter Krigens Ophør fulgte han Helgesen til
Slesvig og fungerede som Adjudant ved Kommandantskabet
der indtil 1853, da han blev ansat som Kompagnichef
ved 16. Bataillon, hvorfra han 1856 forflyttedes til
22. Bataillon, 1863 til 13. Bataillon. I Slutningen af
sidstnævnte Aar, da Krigen stod for Døren, stilledes
han til Raadighed for 4. Infanteribrigade, der
kantonnerede i og om Frederiksstad, og da Brigadens
Chef, Generalmajor Wilster, 9. Febr. 1864 overtog
Kommandoen over 3. Armédivision, blev H. ansat
som Stabschef ved Divisionen. H.s Virksomhed i
denne nye Stilling blev dog brat afbrudt. 8. Marts,
under Forpostkampen ved Fredericia, sprang en Granat
midt i den paa Landevejen øst for Stovstrup værende
Divisionsstab og Saarede H. saa alvorlig, at Døden
paafulgte 4. Maj paa Lasarettet i Bogense. Umiddelbart
forinden sin Død var H. bleven forfremmet til
Major. Han var gift med Caroline Vilhelmine f. Flor
(f. 21. Febr. 1822), Datter af Bataillonskirurg Hans
F. (f. 1771 d. 1838) og Martha Elisabeth f. Joenstrup.

S. A. Sørensen.



Hoffmann, Johan Christopher, 1799-1874, Officer,
er født 27. April 1799 i Maribo, hvor hans Fader,
Henrik Nicolai H., var Apotheker; Moderen hed Sophie
f. Erreboe. Han indtraadte 1806 i Hæren som Volontær,
blev Artillerikadet 1812, Stykjunker 1814 og efter
aflagt Officersexamen, der tillige skaffede ham
en Medaille og en Hæderssabel for udmærket Flid,
Sekondlieutenant i Artilleriet 
1815, i det han dog først kom i Nummer 1823. Men allerede 
forinden var han udnævnt til Lærer i Historie og Geografi samt 
Mathematik ved Artillerikadetinstituttet, hvornæst han blev 
Premierlieutenant 1827 med Aldersorden først fra 1830. H. vilde gjærne 
have indtraadt som Elev paa den i 1830 oprettede kgl. militære 
Højskole, men i Steden for ansattes han som Lærer ved samme, 
først i Fysik og fra 1831 tillige i Kemi. Som saadan udgav han 
«Ledetraad ved Forelæsningen i Fysik ved den kgl. militære 
Højskole» (1830-32) og en Ledetraad i Kemi (1832), hvilke dog ikke 
findes i Boghandelen. I 1837 fik han reserveret Anciennitet som 
Kapitajn, hvilken Karakter han opnaaede 1840, og i 1842 udgav 
han «Anvisning til ved Hjælp af den galvaniske Kobberudskilning 
at mangfoldiggjøre en med Pen eller Ridsefjeder udført Skrift eller 
Tegning (Galvanografi)», hvilken Afhandling ikke alene blev oversat 
paa Tysk, men tillige s. A. lod ham blive Medlem af det kgl. 
danske Videnskabernes Selskabs fysiske Klasse; senere blev han 
ogsaa Medlem af det kgl. norske Videnskabernes Selskab og af 
Bestyrelsen for Efterslægtselskabets Skole. 

H., som i 1840 var bleven sat à la suite med Bibehold af sin 
Gage og i 1849 havde faaet Majors Anciennitet, udnævntes s. A. 
til Chef for Laboratorieetaten, hvilken Stilling han dog først overtog 
næste Aar efter Afgangen fra Højskolen. Ved Laboratoriet 
arbejdede han meget med Skydebomuld, hvorom han ogsaa skrev 
Artikler i «Berlingske Tidende». Han blev kort Tid efter Medlem 
af en Kommission angaaende den polytekniske Læreanstalts og den 
militære Højskoles Forening og havde som saadan Andel i 2 
Forslag til Kirke- og Undervisningsministeriet om Ordningen af den 
højere mathematiske og naturvidenskabelige Undervisning i praktisk 
Retning (1852). I 1852 erholdt han Oberstlieutenants Karakter og 
blev i 1853 fungerende og det følgende Aar virkelig Kommandør
for Landkadetkorpset. Han var afholdt af Kadetterne, hvem han 
bibragte Interesse for Fysik og Kemi, men kunde ikke hindre, at 
Landkadetkorpset opløstes 1. Nov. 1861, hvorefter han det næste 
Aar stilledes à la suite i Hæren og udnævntes til Oberst. I 1865
benaadedes H. med Kommandørkorset af 1. Grad af Danebrog, 
fik i 1868 tillagt Rang i 2. Klasse og døde 19. Dec. 1874. -- Han 
indtraadte 3. Maj 1826 i Ægteskab med Helene Cecilie Hoffmann, 
Datter af mathematisk Instrumentmager H.

Erslew, Forf. Lex.

P. N. Nieuwenhuis.



Hoffmeyer, Andreas Brock, 1809-76, Officer, 
er født 22. Marts 1809 i Store Heddinge, hvor hans Fader, Henrik H., var Kjøbmand, Brandinspektør og Forligelseskommissær. Moderen hed Ane Mariager
f. Buch. I 1819 blev H. Volontær, 1821 Artillerikadet og i 1826 
Stykjunker, hvornæst han i 1830 tog Qfficersexamen med Udmærkelse, 
tilkjendtes en Æressabel og udnævntes til Sekondlieutenant 
i Artilleriet med Aldersorden fra 1826. Allerede i 1831 ansattes 
han som Lærer i Fortifikation ved Landkadetakademiet og i 1833, 
da han samtidig sattes à la suite, til Lærer i Mathematik, Statik 
og Fysik. Ved Siden af denne Virksomhed bestyrede han ogsaa 
fra 1839-41 en Forberedelsesskole for Aspiranter til Landkadetakademiet 
og den kgl. militære Højskole, medens han som Lærer 
ved Akademiet udgav Lærebøger i Fortifikation, Mathematik, 
Naturlære og Regning. I 1834 forfremmedes han til Premierlieutenant, 
og i 1842 fratraadte han sin Lærervirksomhed, medens han det
følgende Aar udnævntes til Kapitajn med Aldersorden fra 1841. 
Ved Artilleriet benyttedes han til at anstille Undersøgelser over 
Krudtfabrikationen og Krudtets Virkning og var under Krigen 
1848-50 ansat ved Laboratorieetaten, medens han derefter blev 
højstkommanderende Artilleriofficer i Nørrejylland samt i 1851 
Sekretær i en Kommission, der havde at give Forslag til Hærens 
Omordning, hvorefter han i 1852 blev Laboratoriechef i Rensborg. 
I 1856 udnævntes H. til Major og Tøjmester sammesteds, men 
forflyttedes ved Aarets Slutning til Kjøbenhavn som Chef for 
Laboratorieetaten, i hvilken Stilling han var virksom i 7 Aar. I 1862 
erholdt han Oberstlieutenants Karakter (selve Graden Aaret efter) 
og blev da tillige Tøjmester ved Kjøbenhavns Arsenal, hvilken 
vigtige Stilling han altsaa beklædte under Krigen 1864. Ved 
Hærreduktion i Slutningen af dette Aar erholdt han sin Afsked, og der 
tillagdes ham tillige Obersts Karakter.

H. var en livlig Natur, som allerede tidlig sluttede sig til den 
liberale Bevægelse og f. Ex. i 1837 i fuld Uniform holdt en Tale 
ved Johs. Hages Begravelse (Kjøbenhavnsposten 1837, Nr. 266), og
han arbejdede derefter med Iver for den politiske Udvikling, hvad 
der næppe blev regnet ham til gode af hans foresatte. I 1849 
valgtes han ogsaa til Folketingsmand for Præstø Amts 1. Valgkreds, 
som han repræsenterede til 1852, og tillige var han Medlem af
Femte-Juni-Foreningens Bestyrelse. I Pressen skrev han ogsaa talrige 
Artikler om politiske og andre Æmner. Efter sin Afskedigelse fra 
Militæretaten trængte H. til ny Virksomhed, og han anlagde 
derefter i Forbindelse med Grosserer Jørgen Jensen og sin nedennævnte 
Søn, Kapitajn N. H., et Jærnvalseværk paa Christiansholm, men de 
uheldige Konjunkturer standsede snart dette Foretagende, og han 
kastede sig nu over Studiet af Ægyptologien. I 1875 flyttede han til 
Store Heddinge og døde der 17. Juni 1876. -- H. var 4 Gange gift: 
1. (25. Dec. 1833) med Juliane Jensine Emilie f. Bilfeldt, Datter af 
Organist B. ved Helliggejstes Kirke i Kjøbenhavn; 2. (28. Sept. 1843) 
med den foregaaendes Søster Arcadia Sophie Emilie f. B.; 3. (10. Marts 
1866) med Augusta Aurora f. Wingler, Datter af Toldassistent W., 
og 4. (4. Jan. 1871) med Elisabeth Davidsdatter f. Mazar de la 
Garde, Datter af Postmester, Etatsraad M. de la G. i Helsingør.

Barfod, Dansk Rigsdagskal.
Erslew, Forf. Lex.

P. N. Nieuwenhuis.



Hoffmeyer, Niels Henrik Cordulus, 1836-84, Meteorolog, 
var Søn af foregaaende i dennes 1. Ægteskab og var født 3. Juni 
1836. H. var bestemt til Officer og uddannedes paa Kadetakademiet, 
blev Sekondlieutenant 1853 og gik til Højskolen for at 
uddanne sig til Artilleriofficer. Han blev Premierlieutenant i 1863 og 
sendtes til Slesvig, men allerede i Febr. 1864 hjemsendtes han som 
syg. I den følgende Sommer anvendtes han som Kontrolofficer 
ved Hellebæk Geværfabrik, men ved Reduktionen s. A. maatte han
gaa af, hvorvel med Kapitajns Karakter.

Han var imidlertid for energisk en Karakter til at tabe Modet. 
Efter en Kur, hvorunder han nogenledes havde gjenvundet sine 
Kræfter, rejste han til Frankrig, hvor han tilbragte 1865-66, dels 
i Paris, dels i Nantes, for at studere Jærnfabrikationen. Efter
Hjemkomsten bestyrede han en kort Tid en Jærnfabrik i Kjøbenhavn, 
men foretrak dog i 1868 at modtage Plads som Expedient i 
Krigsministeriet; 1870 blev han tillige Kapitajn i Artilleriets 
Forstærkning og forblev i denne Stilling til 1878. Samtidig havde hans
livlige Aand fundet et Omraade for hans Kundskaber, der skulde 
lade dem og alle hans Karakters bedste Egenskaber komme fuldere 
til deres Ret end nogen Sinde før.

I Udlandet var Begyndelsen gjort til at omskabe Meteorologien 
fra en lokal til en international Videnskab. Telegrafens Opfindelse 
kom Videnskaben til Hjælp; der grundlagdes i Frankrig, England
og andensteds Bureauer, som havde den Opgave at muliggjøre 
Forudsigelsen af det kommende Vejrlig, navnlig, af særlig Hensyn til 
Sømanden og Søhandelen, af den kommende Storm. Det gik 
hurtig op for H., at næst efter Englands maatte Danmarks 
Beliggenhed have overordentlig Betydning for Meteorologiens 
internationale Virksomhed, «Vejrtjenesten». At skabe et saadant 
meteorologisk Centrum ogsaa i Danmark blev hans kjære, stadige
Tanke, hans mathematiske Kundskaber vare en god Forudsætning 
til Oparbejdelsen af det statistiske Materiale, som det er denne 
Videnskabs Opgave at tilvejebringe, og endelig lykkedes det ham 
i 1872 at faa oprettet en dansk Station, «det danske meteorologiske 
Institut», hvis første Bestyrer han blev. Og Marineministeriet, under 
hvem den nye Institution henlagdes, kunde ikke have gjort et 
heldigere Valg. Han organiserede med Klarhed og Sikkerhed ikke 
alene den stadige Forbindelse med en Mængde, til Dels frivillige 
Observationsposter, der af den tidligere «meteorologiske Komité» 
under det kgl. danske Videnskabernes Selskab vare oprettede som 
«Regnstationer», men ogsaa den regelmæssige Forbindelse med alle 
de Punkter i det nordlige Evropa, som have størst Betydning for 
den danske «Vejrtjeneste», for, om muligt, ved Hjælp af en grafisk 
Fremstilling af de meteorologiske Elementer til en vis given Tid, 
et dagligt, saakaldt «Vejrkort» for Nordevropa, at kunne forudsige 
Vejrliget for den nærmeste Fremtid.

Udgangspunktet for den Virksomhed, der hurtig gav det danske 
Institut en anset Plads i Kredsen af de tilsvarende Institutioner i 
Udlandet, var et lille Kontor, som laante Husly i Navigationsskolen
i Havnegade. Allerede her begyndte han strax paa egen Risiko 
et Værk, som fik saa at sige universel Betydning for den nye 
Videnskab. Det var de saakaldte «synoptiske Kort», grafiske 
Fremstillinger af de indvundne meteorologiske Observationer over 
en stor Del af Jordkloden, som han udgav i 6 Aar under voxende 
Vanskeligheder. Han maatte opgive dem, men hans Navn som 
Meteorolog i Ordets moderne Forstand var grundlagt. Senere 
optog Professor Neumayer i Hamborg Tanken, og Deutsche Seewarte 
i Forening med det danske Institut begyndte Udgivelsen af en ny
Række synoptiske Kort, men Tankens Skaber oplevede ikke at se 
det første Hæfte trykt.

Instituttet var imidlertid flyttet til en ny Bygning, som det 
maatte dele med Søkortarkivet; men det fik dog Plads til flere 
selvstændige Observationer. Meteorologerne fra alle Lande samledes
jævnlig til Kongresser, hvori H. var et virksomt Medlem, ikke 
sjælden, paa Grund af sin Elskværdighed og store Frihed i Omgang 
som Verdensmand, Mødernes Sekretær; de telegrafiske Forbindelser 
udvidedes, og Iagttagelserne bleve stedse fyldigere, men endnu stod
der noget tilbage, som H. tidlig havde faaet Øjet op for. Saa 
snart det blev klart, at Retningen fra Vest mod Øst var en 
Grundlov for Vejrets Bevægelse, havde man fra alle Sider følt, hvilken 
Hindring det brede Atlanterhav var. Vejrforandringer ved Amerikas
Østkyst, som i god Tid meldtes telegrafisk, undergik paa Vandringen 
over Havet Saadanne Omskiftelser, at Efterretningerne havde tabt 
al Værd. H. havde, ved tidlig at inddrage Observationer fra 
Færøerne, Island og Grønland i sine grafiske Fremstillinger, ført 
Beviset for, at der findes visse konstante Midtpunkter for 
Luftbevægelsen netop i Havet mellem de nordiske Bilande og Evropas 
vestlige Kyster, saaledes at en telegrafisk Forbindelse med hine
Bilande, en anden med de azoriske Øer vilde sætte Meteorologerne i 
Evropa og Amerika i Stand til, i det mindste tilnærmelsesvis, at kjende 
Lufttrykkets Gang over Atlanterhavet. Denne med genial Intuition 
grebne Tanke fremsatte han i en paa Grundlag af de synoptiske
Kort given «Etude sur les tempétes de l'Atlantique septentr. et 
projet d'un service télégr. international rélatif à cet océan». 
Iværksættelsen af denne Tanke vilde have ydet Vestevropas Kyster og 
Skibsfart en Betryggelse, som ellers kun kunde tænkes, hvis Naturen 
havde skabt et fast Punkt i Atlanterhavet 100 Mile vest for Irland. 
Men det blev des værre kun en Arv, H. har efterladt den meteorologiske 
Verden, og den har endnu ikke indfriet den; thi midt i 
sin Alders Blomst og sin Krafts usvækkede Fylde blev H. atter 
angrebet af et Hjærteonde, som hans gamle Sygdom, Gigtfeberen, 
havde skabt, og efter faa Dages Sygeleje døde han 16. Febr. 1884. 
-- Han var i 1866 bleven gift med Louise Hauberg, Datter af 
Etatsraad, Assessor pharm. Jørgen Christian H. og Margrethe Sophie 
f. Arboe.

Illustr. Tid. 1884, Nr. 1274.
Geogr. Tidsskr. VII, 83 ff.

Ph. Weilbach.



Hoffory, Johan Peter Julius, 1855-97, Sprogforsker. 
Julius H. er født i Aarhus 9. Febr. 1855 af Forældrene Kjøbmand Peter 
Julius H. (af ungarsk Æt) og Ane Margr. Ulrikke f. Lunne. Allerede 
som Skolediscipel drev han ivrige Sprogstudier og vakte bl. a. K. J. 
Lyngbys Opmærksomhed. 1872 blev H. Student fra Aarhus, bestod 
1878 Magisterkonferens i nordisk Filologi og studerede derefter i 
Tyskland (Berlin og Strasburg); 1883 vandt han den filosofiske
Doktorgrad ved Kjøbenhavns Universitet for sin Afhandling: 
«Oldnordiske Konsonantstudier», men vendte tilbage til Berlin, hvor 
han s. A. blev Docent i nordisk Filologi og almindelig Fonetik, 
i hvilke Fag han 1887 blev extraordinær Professor
sammesteds. 1883 havde han forgjæves søgt Lektoratet
i Tysk ved Kjøbenhavns Universitet.

I sine første Afhandlinger (især i
«Zeitschr. f. vergleich. Sprachforschung» XXIII og
XXV) leverede H. værdifulde fonetiske Undersøgelser,
mest af systematiserende Natur, ligesom han anvendte
den almindelige Fonetik til Forklaring af de ældste
islandske Haandskrifters Lydlære (Doktorafhandlingen
m. m.). I de senere Aar har han derimod væsentlig
beskæftiget sig med nordisk Mythologi og Eddakritik
i nær Tilslutning til Müllenhoff. Sine her hen
hørende Afhandlinger har han samlet i «Eddastudien»
I (Berlin 1889). En væsentlig Betydning har H.,
der er den første, som har beklædt en Professur i
nordisk Filologi i Berlin, fremdeles haft ved at
udbrede Kjendskab til nordisk Litteratur i Tyskland:
han udgav saaledes (sammen med P. Schlenther) Holbergs
«Dänische Schaubühne» (1885-87); men især har han en
Hovedandel i Fremkaldelsen af den stærke Interesse for
Henrik Ibsens Digtning i Tyskland (sml. Tilskueren
1888, S. 61 ff.); af Ibsens Skuespil besørgede han
nogle oversat i sin Samling «Nordische Bibliothek »;
selv oversatte H. «Die Frau vom Meere» og E. Brandes'
«Ein Besuch» (begge 1889).

I Dec. 1889 blev H. angreben af en svær Sygdom,
efter hvis Forløb han hidtil har været uskikket til
aandeligt Arbejde. H. døde 12. April 1897.

Universitetsprogr. 1883.

Verner Dahlerup.



Hofman, jvfr. Hoffmann.



de Hofman, Hans, 1713-93, Amtmand, historisk Samler,
var født 10. Juli 1713 paa Skjærrildgaard, der
ejedes af hans Fader, Justitsraad Søren H. (f. 1688,
adlet 1749, d. 1771); hans Moder hed Karen Elisabeth
f. Dreyer (d. 1727). Opdragen i sin Mormoders Hus i
Kjøbenhavn blev H. Student 1731 og tog 1734 juridisk
Examen, hvorefter han med sin Grandonkel Peder Lassens
Stipendium rejste udenlands, først til Leipzig,
dernæst til Leiden, stadig studerende, og endelig
til Frankrig og Belgien. Ved sin Hjemkomst 1737
fik han strax Ansættelse i General-Landøkonomi- og
Kommercekollegiet, hvor han Aaret efter blev Sekretær;
1740 blev han tillige Assessor i Borgretten, men
allerede 1743 tog han sin Afsked med Kancelliraads
Karakter og bosatte sig paa Skjærrildgaard, som han
kjøbte af sin Fader. 23. Okt. s. A. ægtede han Bodil
Biering (f. 1726 d. 1769), Datter af Kjøbmand i Horsens
Peder B. og Elisabeth Cathrine f. Hofgaard; hun
bragte ham 32000 Rdl. i Medgift (s. Hist. Tidsskr. IV. 
301 ff.). I de 17 Aar, H. boede paa sin Fædrenegaard, var han 
optagen af forskjellige Virksomheder, dels praktisk som Landmand 
og som Regeringens Kommissarius i forskjellige Sager, f. Ex. ved 
Landevejsanlæg og ved Hedernes Kolonisation og Opdyrkning ved 
indkaldte Tyskere, dels videnskabelig med økonomiske, juridiske
og historiske Arbejder, hvilke 1749 skaffede ham Sæde i det kongl. 
danske Selskab. 1760 traadte H., der 1758 havde faaet Titel af 
Justitsraad, igjen i Statens Tjeneste som Embedsmand, i det han 
beskikkedes til Præsident i Fredericia, for hvis Opkomst og 
Fremgang han paa mange Maader og med stor Uegennyttighed arbejdede, 
indtil han 1773 blev Amtmand over Koldinghus Amt, stadig 
med Bopæl i Fredericia; fra 1769 var han desuden Landkommissær
i samme Amt. Hans Virksomhed i disse Embeder var til 
overordentlig Gavn for Amtet; Jordernes Udskiftning og Bøndernes 
Udflytning fremmede han med største Iver, og de talløse 
Stridigheder, som disse Foranstaltninger maatte medføre, forstod han med 
Held at bilægge; kun Prokuratorer og Vinkelskrivere, sagdes der, 
kunde have Aarsag til at beklage sig over ham. Hans Fortjenester
bleve i fuldt Maal paaskjønnede af Regeringen: 1766 blev han 
Etatsraad, 1774 Konferensraad, og 1782 fik han det hvide Baand. 
3. Febr. 1793 døde H., begrædt af Amtets Beboere, der i Mængde 
strømmede til Fredericia for, som de udtrykte sig, at ofre de sidste 
Taarer ved deres gode Amtmands Kiste. Efter sin første Hustrus
Død havde H. 10. Febr. 1770 ægtet Oberst Ehrenfeldts Enke, Marie 
Elisabeth f. Beenfeldt (f. 1737), Datter af Generallieutenant Herman 
Frederik B. (II, 35).

Allerede medens han arbejdede i Økonomi- og Kommercekollegiet, 
havde H. begyndt sine Samlinger i statistisk-historisk 
Retning, til Dels byggede paa de til Kollegiet indkomne Indberetninger;
disse Samlinger fortsatte han stadig, og de bleve ham 
til god Nytte, da Omstændighederne medførte, at han kom til at 
fortsætte det ved hans Svoger E. Pontoppidans Død afbrudte Værk 
«Den danske Atlas», hvis 4.-6. Del væsentlig skyldes H.s Pen 
(1768-74); at han vilde og kunde ofre Tid og Kræfter paa dette
fortjenstfulde, men besværlige Arbejde, maa saa meget mere 
paaskjønnes, som han samtidig arbejdede paa det omfattende Værk 
«Samlinger af publique og private Stiftelser, Fundationer» osv., 
hvortil Planen var lagt af hans ndfr. anførte Broder Tycho de H., 
og som han med kongelig Støtte optog efter ham. Disse «Hofmans
Fundatser», der i 11 anselige Kvartbind (1755-80) indeholde en
Skat af Aktstykker samt historiske, topografiske og
genealogiske Optegnelser, og som ere udstyrede med
solid Elegance, ville vedblive at være uundværlige for
Historikeren. Under alt sit Arbejde fik H. Tid til at
udgive nogle økonomiske Piecer og til at samle til et
Adelslexikon. Til hans litterære Fortjenester bør det
ogsaa henregnes, at han samlede og udgav Vilh. Helts
Digte (1733). Alt i alt er H. en smuk Type paa en
Embedsmand, der med administrativ Dygtighed forbandt
betydelige litterære Interesser.

Minerva 1793, I, 369 ff. 
Hofman, Danske Adelsmænd II, 22 ff. 
Worm, Lex. ov. lærde Mænd. 
Nyerup, Lit. Lex. 

G. L. Wad.



de Hofman, Niels, 1717-85, Amtmand, 
en Broder til ovennævnte Hans de H., blev 1750 Landsdommer paa
Sjælland og Møen, 1759 tillige Amtsforvalter i
Ringsted og Sorø Amter med Tilladelse til at bo
paa sin uden for Amtets Grænser beliggende Ejendom
Ravnstrup, som han dog allerede solgte det følgende
Aar. 1771 blev han Kommitteret i det danske Kammer
under Finanskollegiet, overgik der fra 1773 til den
tilsvarende Stilling i Rentekammeret, blev 1775
Deputeret sammesteds, udnævntes 1777 til Amtmand
over Nordborg og Sønderborg Amter, fra hvilken
Stilling han efter eget Ønske afskedigedes 1784,
og døde 8. Juni 1785. Allerede 1746 havde han faaet
Titel af Kancelliassessor, 1761 blev han Justitsraad,
1768 Etatsraad og 1776 Konferensraad. 1746 blev han
gift med Anne Christine Bang, f. Vellejus (f. 1717
d. 1799). Af den fynske Gaard Bøttigersholm oprettede
han 1784 Stamhuset Hofmansgave for Efterkommerne af
hans Søsterdatter, Familien Hofman (Bang).

G. Kringelbach.



de Hofman, Tycho, 1714-54, Genealog, 
Broder til ovfr. anførte Hans og Niels de H., fødtes
15. Dec. 1714 og blev efter privat Undervisning
Student 1735, studerede efter sin Faders Ønske
Theologi og tog 1738 Attestats. Men paa den
Udenlandsrejse, han derefter foretog, fulgte han i
sine Studier sine egne Tilbøjeligheder og lagde sig
mest efter Historie, Filosofi og Sprog under sine
Ophold i Gøttingen, Leipzig og Strasburg; efter at
have besøgt Paris og Englands Universitetsstæder
vendte han 1741 hjem gjennem Holland og Tyskland
og udgav s. A. sit første Skrift, «Leben einiger
wohlverdienten Dänen», der skaffede ham Udnævnelse
til Sekretær i danske Kancelli. Men allerede Aaret
efter tiltraadte han en 4aarig Rejse som Ledsager 
af en Fr. Berregaard (II, 172), med hvem han besaa en stor 
Del af Tyskland, Frankrig, Italien, England og Holland, og overalt 
skaffede hans Ledsagers Familieforbindelser dem Adgang til Hofferne. 
At han paa Rejsen ikke havde forsømt sine Studier, ses deraf, at 
han s. A., som han kom hjem, kunde udgive sine «Portraits 
historiques des hommes illustres de Dannemarc» i 6 Dele samt, 
ligeledes paa Fransk, Levnedsbeskrivelser af Griffenfeld, Cort Adeler 
og Tordenskjold. Rimeligt er det, at disse Pragtværker, forsynede 
med Dedikationer til Kongen og indflydelsesrige Mænd, ikke vare 
uden Indflydelse paa H.s hurtige Avancement: 1747 udnævntes han 
til Assessor i Hofretten i Kjøbenhavn og 1750 til Assessor i  Højesteret, 
hvor han som Hofretsassessor havde ført  Protokollerne. Ved 
Siden af sine Embedsforretninger fik H. stadig Lejlighed til Studier, 
der i den Grad vare hans Hovedinteresse, at han 1748 søgte 
Embede som Arkivsekretær i Gehejmearkivet. 1750 lod han trykke en 
Afhandling om Tiendens Oprindelse paa Grundlag af en Opsats 
om dette Æmne, som han havde skrevet paa Foranledning af 
Universitetet i Jena, der hædrede ham med den juridiske Doktorgrad, 
og 1753 et Skrift om de af hans Grandonkel, den berømte 
Jurist Peder Lassen, stiftede Legater. H. havde derhos paabegyndt 
en Reskriptsamling og en Samling af Fundatser, hvilken sidste blev 
fortsat af hans ældre Broder. Men hans virksomme Liv blev pludselig 
afbrudt, da han 14. Febr. 1754 døde af Blodstyrtning, hvoraf han 
tidligere havde lidt; Udnævnelsen til Justitsraad naaede ham ikke, 
skjønt den var dateret 11. Jan. Af det kongl. danske Selskab 
havde H. siden 1746 været et virksomt Medlem.

Uagtet H.s Skrifter ikke ville kunne bestaa for Nutidens Kritik, 
have de dog ikke tabt deres Betydning; især ville hans Biografier 
af berømte danske med tilhørende Stamtavler i den af C. Liunge
og B. C. Sandvig besørgede danske Udgave («Historiske 
Efterretninger om vel fortjente danske Adelsmænd», I-III, 1777-79) 
stadig kunne benyttes, da mange af Originalens Fejl deri ere 
rettede. Hvad der giver H.s Bøger en særlig Tiltrækning, er den 
skjønne Udstyrelse med mangfoldige fint udførte, kobberstukne 
Portrætter og Vignetter, der til Dels ogsaa bleve benyttede af 
Broderen i hans «Fundatser». En ufordulgt Glæde over sig selv 
og sin Slægt tilgiver man gjærne den elskværdige Forfatter, der 
har sat sit smukke Portræt foran flere af sine Skrifter.

Hofman, Danske Adelsmænd II, 9 ff. 
Werlauff, Det kongl. danske Selskab S. 28 f. 34. 44. 
Hist. Tidsskr. 5. R. IV, 141 f. 
Worm, Lex. ov. lærde Mænd. 
Nyerup, Lit Lex. 

G. L. Wad.



Hofman (Bang), s. I, 504 ff.



Hofnagel, Michael, --1650--, Annalist, 
var rimeligvis tysk. Han siges at have været tysk Skoleholder i Bergen, nævnes der 
1620 og ejede 1657 Gaard sammesteds; i 1634 udgav han i Rostock 
«Schöne christliche Gebete» (4to), og i 1664 «forærede han et Skrift 
til Raadstuen». Dette Skrift er rimeligvis det samme, som Edvardsen 
citerer under Navnet «H.s Diarium» og Arne Magnussen kalder 
hans «Descriptio Bergensis Germanice», og findes i flere senere
Afskrifter; det er for den ældre Tid en Oversættelse af den saakaldte 
«Bergens Fundats» fra 16. Aarhundrede og for den nyere Tid en 
Dagbog over Begivenheder i Bergen; hvor meget heraf er forfattet 
af H., er usikkert, da nogle Haandskrifter standse ved 1622,
andre ved 1643, 1648, 1670 og 1676.

Worm, Lex. ov. lærde Mænd. 
Suhms Saml. t. d. danske Hist. II, 2, 126. 
Nicolaysen, Norske Mag. II.

Gustav Storm.



Hofsteter, Johann Adam, 1660-1716, Læge, 
var en Ungarer,  der 1687 tog den medicinske Doktorgrad i Jena og senere kom til 
Danmark, hvor han ved det nye Aarhundredes Begyndelse blev 
Livlæge hos Kong Frederik IV. Efter Hojers Vidnesbyrd brugte 
han i sin Lægevirksomhed temmelig dumdristige Kurmethoder, men 
vandt dog Kongehusets Tillid. 1708 blev han Justitsraad. Under 
Krigen var han 1711 sammen med Johannes de Buchwald Feltmedikus 
ved den danske Armé i Pommern. Efter Mules Død blev han 
1713 ved særlig kongelig Gunst og med Forbigaaelse af Franckenau 
ansat som Professor primarius og Dekan i det medicinske Fakultet 
og udgav i den Anledning en Disputatio pro loco om det naturlige 
Zinnobers therapevtiske Virkning. Afhandlingen er kun et Opkog
af nogle tidligere smaa Afhandlinger af ham og uden videnskabeligt 
Værd, men maaske nok et litterært Vidnesbyrd om hans nævnte 
dristige og sangvinske Syn paa Therapien. Paa anden Maade har 
han ikke gjort sig litterært bekjendt i Danmark, og noget Spor 
som Universitetslærer har han ikke sat sig -- han staar kun som 
en adækvat Repræsentant for den daværende Forfaldsperiode i den 
danske Medicin. I øvrigt døde han allerede 1716.

Ingerslev, Danmarks Læger og Lægevæsen II, 154 f. 
J. Petersen, Den danske Lægevidenskab 1700-50 S. 43 f.                                    

Jul. Petersen.



Hoftved, Niels, 1762-1815, Landsdommer, Læge, 
Søn af Brygger Bent H. og Øllegaard f. Hvass, fødtes i Kjøbenhavn 2. Juli 
1762, blev Student 1779, tog 1783 filologisk og
1785 juridisk Examen, blev s. A. Kancellisekretær
efter nogle Aar at have tjent som Volontær i
Kancelliet, 1787 Hof- og Stadsretsprokurator,
1790 Højesteretsadvokat og 1799 Landsdommer paa
St. Croix. Ved sit Embedes Ophævelse 1803 entledigedes
H., kastede sig nu over medicinske Studier, tog 1810
kirurgisk Examen og ansattes som Distriktslæge ved
Kjøbenhavns Fattigvæsen, men allerede inden Aarets
Udgang praktiserede han i Randers, hvorfra han 1814
flyttede til Aalborg; her døde han 30. Nov. 1815. Gift
26. Okt. 1792 med Elisabeth Wosemose (f. 8. Febr. 1775
d. 22. April 1842), Datter af Prokurator og Raadmand
i Kjøbenhavn Chr. W. H. har ladet trykke nogle Taler,
mest af juridisk Indhold, og en Del Lejlighedsdigte.

Tauber og Nielsen, Embedsmænd i Aalborg S. 285 f.

Nyerup, Lit. Lex.

G. L. Wad.



Hogenskild, Peder, --1420(?). Efter en Tradition i
Familien Huitfeldt skal denne Slægt tidligere have
heddet Hogenskild, men have opgivet dette Navn,
efter at Peder H. havde holdt sig ilde i Slaget
ved Emmervad. Om dette Slag har Historieskriveren
Arild Huitfeldt bevaret et Vers: «Hos Emmervad
der fik Danmark et Fandens Bad»; andre fortsætte
saaledes: «Ved Hogenskilds Nid Folket laa bleg
og hvid». Huitfeldt henfører Slaget til 1422; i
dette Aar vides Holstenerne virkelig at have
gjort et sejerrigt Tog til Haderslev, og Emmervad
eller Immervad Hede ligger kun en Mils Vej sydvest
for denne By. Ellers vides der intet om P. H.,
og synes der paa den ene Side, at dømme efter
Vaabenet, unægtelig at være en vis Forbindelse
mellem Slægterne H. og Huitfeldt, saa er det
dog paa den anden Side sikkert nok, at der levede
Hogen-skilder hele det 15. Aarhundrede igjennem, uden
at de altsaa have aflagt Navnet. Slægten hører for
øvrigt vistnok til de mange tyske Adelsfamilier, der
indvandrede i Valdemar Atterdags og Margrethes Dage.

Kr. Erslev.



Hohendorf (Hohndorf), Lave, 1662-1729, Officer, 
var Søn af efterfølgende Steen H. og født i Kjøbenhavn
7. Nov. 1662. 17 Aar gammel blev han sendt som
Gesandtskabskavaller med Just Høg til Paris, men
forlod snart den diplomatiske Vej for at blive
Officer i det franske Infanteriregiment Royal. Ved
sin Hjemkomst 1683 blev han Lieutenant og endnu
s. A. Kapitajn i Livregimentet (Garden) til Fods,
1687 tillige Kammerjunker. 1689 gik han med den til
Hjælpetropperne hørende Bataillon af Garden i engelsk 
Tjeneste, blev 1690 forfremmet til Major og ved
Kingsal saaret af en Kanonkugle, 1692 atter saaret
og tillige fangen ved Steenkerke. Kort efter blev
han Oberstlieutenant og Kommandør for Bataillonen,
og da denne efter Hjemkomsten 1698 ophørte at
være selvstændig, blev H. Oberst for smaalenske
Regiment i Norge, Aaret efter for Marineregimentet
i Danmark. 1700 var han i Kjøbenhavn og blev
4. Avg. sendt ud med 6 Batailloner og 10 Kanoner
for at imødegaa Carl XII's Landgang ved Humlebæk,
men for sent til at afslaa den. Forfremmet til
Brigader 1703 blev han 1707 tillige Overkommandant
i Rensborg, men 1708 atter sendt til Nederlandene
som Generalmajor og Chef for den derværende
Gardebataillon. Efter med Ære at have taget Del
i Slagene ved Oudenarde og Malplaquet, Erobringen
af Lille og Belejringen af Gent blev H. allerede
i Sommeren 1710 kaldt hjem, hvor han 1711 blev
Generallieutenant, 1712 hvid Ridder. Han var i
disse Aar med i Kampen mod Stenbock og kommanderede
bl. a., uagtet han strax efter Slaget ved Gadebusch
atter var udnævnt til Kommandant i Rensborg, i
Træfningen ved Koldenbüttel 12. Febr. 1713. Aaret
efter tog han sin Afsked og flyttede til Hamborg,
hvor han døde 15. Jan. 1729. H. havde 1694 i
Stralsund ægtet Cathrine Margrethe v. d. Osten
(f. 1674 d. 1719), Datter af Henrik v. d. O. til
Plüggentin og Penckum i Forpommern. Med deres Søn,
Major Carl H., der har efterladt en Del genealogiske
Optegnelser, uddøde 1787 Slægtens danske Gren.

H. W. Harbou.



Hohendorf, Steen, 1625-1687, 
blev født paa Rønneholm
22. Avg. 1625 og stammede fra en i Tyskland vidt
udbredt Slægt, der fra Brandenborg var kommen til
Danmark med hans Fader, Jørgen H., som var Jægermester
hos Christian IV; Moderen var Helle Steensdatter
Laxmand til Rønneholm. Om hans Ungdomsaar vides kun,
at han fra 1636-42 gik i Skole paa Herlufsholm. Siden
har han sagtens fortsat sin Uddannelse paa sædvanlig
Vis ved fremmede Universiteter og Rejser. 1654 var
han indtraadt i Statstjenesten som Kancellijunker,
og 2 Aar efter blev han Rentemester. Denne anselige
Stilling beholdt han efter Regeringsforandringen
lige til 1679, nu under Titelen Overrentemester,
Kammerraad og Assessor i Skatkammerkollegiet. Desuden
blev han Assessor i Højesteret og steg senere
til Gehejmeraad. 1668 kalder han sig desuden
Befalingsmand over Nonneklosters Amt. Ved sin Afgang
fra Skatkammeret 1679 udnævntes han til Stiftamtmand
i Aalborg. Endelig benaadedes 
han 1684 af Christian V med det hvide Baand, og han maa altsaa 
antages at have sluttet sig nøje til det enevældige Hof. Han ægtede 
1661 Lave Becks Enke, Margrethe Jørgensdatter Grubbe, der bl. a. 
ejede Førslevgaard, som S. H. 1685 solgte. En stor Del af sit eget 
Gods mistede han ved Skaanes Afstaaelse, men sin her beliggende 
Hovedgaard Rønneholm skilte han sig dog først ved 1683, da 
ethvert Haab om Landets Gjenerhvervelse var slukt. Ved sin Død 
4. Febr. 1687 i Kjøbenhavn efterlod han sin Enke i meget 
reducerede Kaar, som det synes. Hun døde 18. April 1696. 

Thiset.



Hohlenberg, Frantz Christopher Henrik, 1764-1804, Skibskonstruktør, 
født 18. Febr. 1764, Søn af Kapitajn Heinrich H. 
(f. 1726 d. 1773) og Øllegaard Hedevig f. Grabow (f. 1734 d. 1807), 
blev Sekondlieutenant i Marinen 1782 og strax uddannet som 
Skibskonstruktør. Allerede samme Aar, han var bleven Officer, ansattes 
han som Avskultant i Konstruktionskommissionen. Kort Tid efter 
rejste han sammen med Lieutenant Tycho Jessen udenlands for at
studere, besøgte det sydlige Evropas Orlogshavne og senere tillige 
Sverige og Rusland. Han var den talentfulde Fabrikmester Henrik 
Gerners mest begavede Elev og saa meget yndet af ham, at Gerner 
ved sin Død testamenterede ham alle sine Papirer. 1795 ansattes
han som Lærer i Skibsbyggeri ved Kadetakademiet og Medlem af 
Konstruktionskommissionen. Aaret efter erholdt han Kapitajnlieutenants 
Karakter og samtidig Udnævnelse til Interimsfabrikmester; da 
E. W. Stibolt kort Tid efter tog sin Afsked som Fabrikmester, 
fik H. 1797 fast Ansættelse som saadan. 1801 blev H. Medlem af 
Defensionskommissionen; men 1803, efter at han havde bygget 
Fregatten «Rota», led han den Skuffelse, at Rapporten udtalte sig
misbilligende om hans Værk, og at Kronprins Frederik, der ellers 
var H. meget bevaagen, sluttede sig til dens Opfattelse. Uagtet 
Kronprinsen i et bevaagent Brev til ham senere søgte at formilde 
Indtrykket af Dommen, blev H. dog meget stærkt paavirket af den
Kritik, hans Bygningsmaade her var bleven underkastet; i sin 
Fortrydelse søgte han endogsaa sin Afsked og fik den med Kapitajns 
Karakter samt Ansættelse som Overlods paa Christianssted paa 
St. Croix, et Embede, hvormed ogsaa var forbunden Bestyrelsen af 
et lille Værft paa Øen. I denne Stilling, der ansaas for særdeles 
indbringende, forblev han dog kun kort, da Døden allerede 9. Jan. 
1804 bortrev ham.

H. var en talentfuld, men tillige kostbar Fabrikmester. I hans 
Periode byggedes efter hans Tegninger 4 Linjeskibe, der ansaas 
for saa fortrinlige, at Englænderne, som 1807 bemægtigede sig de 
3 af disse, senere lode bygge med disse som Modeller. Tillige 
konstruerede han 11 Fregatter foruden en Del mindre Skibe, hvoraf 
dog nogle havde den Fejl at være for ranke. Sandsynlig har det 
været denne Egenskab ved den af ham konstruerede Fregat «Hvide 
Ørn», der bevirkede, at denne en Nat i Middelhavet kæntrede og 
gik under med Mand og Mus i Aaret 1800. Han besad en høj 
Grad af Selvtillid, hvilket hans Genialitet dog maaske til Dels 
undskylder, men var tillige meget pirrelig og herskesyg. Til sin 
Formand, Stibolt, som utvivlsomt stod under ham i Begavelse, og 
som i sin Tid havde chikaneret hans forgudede Læremester Gerner, 
stod han i et spændt Forhold, der udartede saa meget, at Stibolt 
til sidst søgte sin Afsked derover, ja endog Aaret efter tog sig 
selv af Dage (1797). -- H. var gift med Elisa(beth) Judithe f. Hagen 
(f. 2. Sept. 1771, d. Nov. 1814 i Odense), Datter af Assessor og 
Apotheker i Kjøbenhavn Matthias H. og Birgitte f. Søbøtker.

Garde, Den dansk-norske Sømagt 1700-1814.

C.  With.



Hohlenberg, Matthias Hagen, 1797-1845, Theolog,
var en Søn af den foregaaende. Han blev født i Kjøbenhavn 18. Marts 
1797, og efter at være undervist i Hofpræst Christianis Institut paa 
Vesterbro kom han i Efterslægtselskabets Realskole, derpaa i 
Metropolitanskolen og 1810 i Odense Kathedralskole, fra hvilken han 
blev dimitteret 1814. 1819 underkastede han sig den theologiske 
Embedsprøve; 1821 vandt han Universitetets Guldmedaille for en 
gammeltestamentlig Afhandling og Aaret efter den filosofiske Doktorgrad 
ved en Disputats om den ostindiske Kirkes Oprindelse og 
Vilkaar. Samme Aar, som H. med Udmærkelse tog theologisk 
Attestats, døde den unge, haabefulde Poul Lemming, der var udset

til at være Universitetslærer, og efter hans Død blev Opmærksomheden 
henvendt paa H. For at uddanne sig til en akademisk 
Virksomhed tiltraadte han i Efteraaret 1822 med offentlig 
Understøttelse en lang Studierejse, der gik over Berlin, hvor 
Schleiermacher og Neander holdt ham fast en Vinter, til Halle, hvor især 
Gesenius blev hans Lærer. Efter kortere Ophold i Leipzig, Jena 
og Heidelberg tog han til Paris, og der studerede han Arabisk 
under Silvestre de Sacy og Syrisk under Quatremère. Fra Frankrig 
rejste han til England, hvor navnlig Londons og Oxfords Bogsamlinger
og Haandskrifter fængslede ham. 
Da han i Avg. 1825 var vendt hjem, holdt han først som 
Privatdocent Forelæsninger over Æmner af den gammeltestamentlige 
Theologi, men allerede 1826 blev han udnævnt til Lektor i 
Theologien, og efter nogle Maaneders Forløb blev det tillige, efter Professor 
J. L. Rasmussens Død, overdraget ham at foredrage Begyndelsesgrundene 
i Hebraisk for dem, der vilde underkaste sig 2. Examen. 
1827 blev han extraordinær Professor i Theologien, 1828 fik han 
-- for en Afhandling om det 10. Kapitel i i. Mosebog -- den 
theologiske Doktorgrad, og 1831 blev han Professor ordinarius. 
1826 ægtede han Johanne Malling (d. 1854), en Datter af 
Gehejme-Statsminister Ove M. 

H. var en stille Mand, over hvis Person der var udbredt et 
eget Skjær af Humanitet og aandelig Adel; men det var ham 
vanskeligt at finde sig til rette i den urolige Tid, i hvilken den 
gamle Kristentro var vaagnet for at optage en Dyst med den 
herskende Rationalisme. «Det faldt svært for den stræbende Mand», 
sagde J. P. Mynster ved hans Grav, «at finde det faste Stade i 
en gjærende Tid og svært at vorde hørt for den, der ikke vilde 
deltage i de vilde Skrig.» Efter sin theologiske Uddannelse, som 
Schleiermachers og Gesenius' Discipel, havde han nærmest hjemme 
i den Kreds, der i H. N. Clausen havde sin Ordfører, og denne 
Kollega var hans trofaste Ven. I Fællesskab med ham udgav H. 
fra 1833 til sin Død «Tidsskrift for udenlandsk theologisk Litteratur»,
og han var ogsaa Medredaktør af «Maanedsskrift for Litteratur» 
(1829-38); men legemlig Skrøbelighed hemmede altid hans Arbejde, 
hvorfor han ikke kom til at udfolde nogen betydeligere Forfattervirksomhed. 
Da det theologiske Fakultet i Forening med Biskop 
Mynster overtog Revisionen af den avtoriserede Oversættelse af det 
gamle Testamente, faldt Byrden ganske naturlig for en væsentlig 
Del paa H., der var gammeltestamentlig Theolog ex professo. «H.», 
skrev Mynster (Meddelelser S. 270 f.) med Blikket rettet paa denne 
Side af hans Virksomhed, «var ikke uden poetisk Talent; han skrev
et smukt Sprog, men dette var dog for modernt; han vilde gjøre 
alt fra nyt af og gjøre det alene.» Derfor gik Revisionsarbejdet 
kun frem med Sneglefart. For at give en Forestilling om, hvad 
der kunde ventes, udgav H. 1845 Brudstykker af Oversættelsen af 
Hjob, Salmerne og Amos, men dermed var hans Kraft brudt. Han
døde 22. Juni 1845.

Solennia academica i Anledn. af Prinsesse Vilhelmines Bryllup 1828. 
Tidsskr. f. udenl. theol. Lit. 1845. 
Erslew, Forf. Lex. 
V. Birkedal, Personl. Oplevelser I, 189.

Fr. Nielsen.



Hohndorf, s. Hohendorf. 



Hojer, jvfr. Hoyer og Høyer.



Hojer, Andreas, 1654-1728, Generalsuperintendent,
blev født 16. Maj 1654 i Karrum, Tønder Provsti, hvor hans Fader af samme 
Navn (d. 1689) var Præst; Moderen hed Catharine Brekling (d. 1724). 
Han immatrikuleredes i Kiel 1671 og fortsatte sine Studier i Leipzig. 
Paa sin 26. Fødselsdag (1680) blev han valgt til Diakon ved 
Johanneskirken i Flensborg og oprykkede 1685 til Sognepræst sammesteds. 
Fra 1694 fungerede han som Viceprovst for Generalsuperintendent
Schwartz og blev 1709 udnævnt til Provst. 1724, da han 
allerede var 70 Aar, men endnu rask og rørig, udnævntes han efter 
Th. Clausens Død til Konsistorialraad og Generalsuperintendent over
Slesvig og Holsten. Frederik IV passerede netop Flensborg i de 
Dage paa Hjemrejsen fra Aachen, og da Byens Gejstlighed blev 
forestillet Kongen, skal denne spøgende have henvendt Ordet til H.:
«Naar man længe har været Kardinal, er det paa Tide, at man 
en Gang bliver Pave. Vi udnævne dig herved til Generalsuperintendent.» 
H. faar Ros for kraftig Administration, og han havde 
særlig Opmærksomheden rettet paa at modarbejde de separatistiske 
og sværmerske Bevægelser i Hertugdømmerne i hin Tid. Han døde 
i Rensborg 10. Juli 1728. Aaret i Forvejen havde han mistet sin 
Hustru, Anna Christine f. Zimmermann, Datter af Postmester Z. i 
Flensborg. H. var Farbroder til Historikeren Andreas H. (s. ndfr.).

Pontoppidan, Annales eccles. Dan. IV, 138 f. 
O. H. Moller, Hist. Nachricht von der Kirche zu St. Johs. in Flensburg S. 49 ff. 
C. E. Carstens, Die Generalsuperintendenten in Schleswig-Holstein, 1890, S. 52. 

A. Jantzen.



Hojer, Andreas, 1690-1739, Historiker, Jurist, administrativ Embedsmand, 
var født 18. Maj 1690 i Karlum i Nærheden af Tønder, 
hvor hans Fader, Johan H. (d. 1726) var Præst; Moderen var en født
Fabricius. Paa Fædrene som paa Mødreneside var han knyttet til 
vidt udbredte sønderjyske Præsteslægter. Efter at have lagt en god 
Grund, navnlig i Sprog og Historie, dels hjemme under Faderens 
Vejledning, dels hos sin Morbroder, den lærde Præst Vilhad 
Fabricius i Løjt, afgik H. 1706 til Pædagogiet i Halle. Fra Hjemmet af var 
han af Faderen vænnet til Arbejdsomhed og selvstændig Tænkning,
noget, der blev af største Betydning for hans følgende Liv. I 
Besiddelse af et hurtigt Hoved og stor Flid gjorde han derfor raske 
Fremskridt. 1707 gik han over til Universitetet i Halle og gav 
sig til at studere Medicin, som han selv siger, af Helbredshensyn, 
da han fra Barndommen af havde været noget svagelig. Men 
skjønt han i den berømte Stahl og hans Discipel Alberti fandt 
Lærere efter sit Sind, der indviede ham i «den praktiske Medicin», 
kunde den Sysselsættelse med Menneskets legemlige Natur, som 
Lægevidenskaben førte ham ind paa, dog ingenlunde tilfredsstille 
hans søgende Aand; samtidig studerede han derfor ogsaa Moral, 
Historie, Natur- og Statsret, og i Professor Christian Thomasius 
fandt han en Vejleder til rationel Betragtning af Livet i Staten og 
Folket, som bidrog til at udvikle den ham iboende Drift til at 
gjøre sig uafhængig af videnskabelige Avtoriteter og at se med 
egne Øjne. I Pietismen saa han ogsaa en Forbundsfælle i Kampen 
mod den da endnu herskende orthodox-lutherske Theologi, af hvilken 
han følte sig frastødt, vistnok fordi han allerede fra Hjemmet 
var paavirket af den konfessionelt-indifferente, ethiske Retning, der
i sin Tid havde haft en kraftig Talsmand i Sønderjyden Georg 
Calixt i Helmstedt (III, 338).

Udbruddet af den nordiske Krig 1709 bragte imidlertid 
Forstyrrelse i H.s Studieplan. Af økonomiske Grunde maatte han 
tænke paa at begive sig hjem. Dog fik han Lejlighed til et 
Ophold ved Universitetet i Wittenberg. Fra Hjemmet gjorde han 
forskjellige Rejser, altid med et aabent Øje for det politiske og
sociale Livs forskjellige Forhold og baade hjemme og ude sysselsat 
med Studier af forskjellig Art. 1713 kom han til Kjøbenhavn, som 
han for øvrigt ogsaa tidligere synes at have besøgt, og i Juni 1714 
blev han immatrikuleret ved Universitetet. Som ved et Tilfælde 
blev han af Gehejmeraad J. G. Holstein antaget til Lærer for hans
2 yngre Sønner, og derved knyttedes han for bestandig til Danmark, 
hvis Historie og Sprog han, skjønt tysk dannet og levende i et 
tysk talende Hus, kom til at omfatte med en Kjærlighed, der er 
saa meget mærkeligere, som han var født gottorpsk Undersaat. 
Ved Flid og Duelighed og sin i den inderste Grund brave og 
retsindige Tænkemaade vandt H. snart en Yndest og Agtelse i det 
Holsteinske Hus, der senere blev af stor Betydning for ham som 
Værn mod de heftige Angreb, som hans noget fremfusende og 
selvbevidste Brud med tilvante Synsmaader udsatte ham for. H. var 
nemlig en ung Mand, der, følende sig i Besiddelse af betydelige 
Evner i forskjellig Retning og rig paa reformatoriske Ideer, havde 
Lyst til at gjøre sig gjældende og at komme frem. Et Forsøg, 
han 1717 gjorde paa at blive Professor i Medicin ved Kjøbenhavns 
Universitet, mislykkedes, da Kongens Livlæge, Justitsraad, Dr. med. 
Johs. de Buchwald (III, 225), der af Alder kunde være H.s Fader, 
sejrede i Konkurrencen, som rimeligt kunde findes. H. vandt dog 
ved denne Konkurrence Adkomst til at praktisere som Læge, skjønt 
han ikke havde taget Doktorgraden. Kort efter rejste han til 
Universitetet i Helmstedt med sine adelige Elever. Her stiftede 
han nøje Bekjendtskab med flere af Tidens videnskabelige 
Celebriteter. Men efter et Aars Tids Forløb kom han atter tilbage til 
Kjøbenhavn, i Haab om at faa en Ansættelse i Statens Tjeneste. 
Det gik imidlertid ikke saa let, navnlig fordi han samtidig kom i 
to slemme litterære Fejder, som nær havde forstyrret hans Fremtidsudsigter.

Til Brug for de unge Holsteiner havde H. nemlig forfattet 
sin «Kurtzgefasste dännemarkische Geschichte» (Flensb. 1718), et 
Skrift, der i flere Henseender viser Forfatterens fortræffelige Evner 
og sunde Dom over historiske Personer og Begivenheder, men 
hvori han tillige om forskjellige Forhold havde udtalt sig med en 
da uvant Dristighed, der fremkaldte megen Harme og paadrog ham 
langvarige Ubehageligheder. Navnlig optraadte Holberg (under 
«Poul Rytters» Navn) meget skarpt og haanlig imod ham, da han 
havde følt sig personlig krænket ved H.s Udtalelse om et af hans 
Skrifter. Endnu større Forargelse vakte H.s naturretlige Afhandling 
«De nuptiis propinqvorum», der udkom 1718 i Tyskland. Thi da 
adskillige vovede Paastande i dette Skrift kunde fortolkes, som om 
Forfatteren gjorde sig til Forsvarer af Ægteskab mellem de 
allernærmeste blodsbeslægtede, saa opstod der en sand Storm imod 
ham baade hjemme og ude. Ved sin rolige Holdning og sin ufortrødne
Besvarelse af alle Indvendinger lykkedes det dog H. endelig 
at faa Stormen til at lægge sig. Dog vilde han vel næppe have 
naaet dette Resultat, hvis formaaende Venner ikke havde taget 
ham under deres Vinger, og hvis han ikke selv med en god 
Samvittigheds uforstyrrelige Ro midt under Stormen havde arbejdet
videre og ved en Række til Kongen og Kronprins Christian rettede 
finansielle, statsøkonomiske og historiske Skrifter og Afhandlinger 
-- trykt blev kun «Continuatio annalium Alberti Stadensis» (1720) --
havde vidst at bibringe de højeste Myndigheder den Anskuelse, 
at han, trods sine Særmeninger, var en brugbar og talentfuld Mand.

Imidlertid havde H., for at leve, praktiseret som Læge. Tillige 
var han, om end uden at navngive sig for Offentligheden, traadt i 
Forbindelse med Bogtrykker Jochum Wielandt om Redaktionen af 
Nyheds- og Litteraturblade («Extrait des nouvelles» og «Nova 
litteraria»), hvorved H., som altid, lagde Talent for Dagen, men ogsaa 
ved uforbeholdne Ytringer vakte en saadan Opposition, at han 
maatte standse. Hans gjentagne Forsøg paa at blive Professor i 
Medicin mislykkedes, hvilket af kyndige beklages, da han uden 
Tvivl vilde have kunnet tilføre det medicinske Fakultet en betydelig
Kraft og nye Impulser; heller ikke fik han paa denne Tid sit Ønske 
om Ansættelse ved det kgl. Bibliothek opfyldt. Derimod blev han, 
støttet af den bekjendte Hans Nobel, 1721 Sekretær i den af 
Regeringen nedsatte norske Matrikkelkommission og Aaret efter kongelig
Historiograf.

Den Formodning er udtalt, at H. skyldte Dronning Anna 
Sophies Gunst, at han blev Historiograf; men om det end var saa, 
er H. dog meget langt fra at være en almindelig Lykkejæger. 
Tvært imod se vi, at han ved Siden af sine Forretninger i 
Matrikkelkommissionen, der en Tid førte ham til Norge, varetog 
Historiografembedet med overordentlig Energi. Hans Opgave var nærmest at 
fortsætte de af Amthor (I, 197) paabegyndte tyske Aarbøger over 
Kong Frederik IV's Regeringshistorie, og han sparede ingen Møje 
for at skaffe de fornødne Kilder tilstede. Navnlig foretog han 1723 
omfattende Arkivundersøgelser i Hertugdømmerne, og naar han havde
faaet det nødvendige Materiale tilvejebragt, gik det rask fremad 
med Udarbejdelsen, saa der i Løbet af 8 Aar fra hans Haand 
forelaa en Række skrevne Foliobind, hvori Kong Frederiks 
Regeringsaarbøger vare førte til 1711.

I Dec. 1724 ophævedes den norske Matrikkelkommission uden 
at have naaet sit Maal, da der var rejst en stærk Uvilje imod den 
paatænkte Omregulering af Matrikkelvæsenet. For H. blev Sagen 
dog ikke uden Betydning, ikke blot fordi han havde faaet Lejlighed 
til at lægge sin Forretningsdygtighed for Dagen og var bleven godt 
kjendt med norske Forhold, men ogsaa fordi han var kommen i 
nøje Forbindelse med indflydelsesrige Mænd, særlig Overhofmarskal 
og Præses i Kommercekollegiet C. F. Holstein og Biskop B. Deichman 
i Christiania. Da H., vistnok efter den sidstnævntes Forslag, 
blev udset til at indtræde som Sekretær i «den gehejme Kommission», 
som nedsattes, samtidig med at den ovennævnte Matrikkelkommission
opløstes, med det Hverv at undersøge, hvorvidt flere 
højtstaaende Embedsmænd, som Rygtet gik, havde taget imod 
Bestikkelse (s, IV, 236), var han dog saa forstandig at frabede sig 
dette odiøse Hverv. Imidlertid var han ikke ledig. Hans store 
historiske Arbejde, der stadig skred fremad, var dog ikke 
Sysselsættelse nok for ham. Rig paa Reformideer, som han var, indgav 
han fra Tid til anden til Regeringen forskjellige Forslag, som vel 
ikke alle vare af lige Værd, men som dog viste, hvor varmt han 
interesserede sig for Statens og Samfundets Vel, og hvor nøje han 
var  inde i mangfoldige offentlige Forhold. Regeringen gjorde da 
ogsaa Brug af hans Indsigt. Med Forbigaaelse af mindre vigtige 
Sager kan saaledes nævnes, at H. i Okt. 1726 beordredes til at
indtræde i en Kommission, der skulde undersøge det ostindiske 
Kompagnis Tilstand og Udsigter. Kort efter blev han Medlem af en 
Møntkommission og udnævntes samtidig til Justitsraad. Da han 
havde syslet en Del med Handelsspørgsmaal og navnlig interesserede
sig for den danske Stats Frigjørelse for Hamborgs Handelssupremati, 
var det ham uden Tvivl kjært 1729 at blive udnævnt til Kommitteret 
i Politi- og Kommercekollegiet. Omtrent samtidig fik han et længe 
næret Ønske opfyldt, i det han beskikkedes til adjungeret og 
succederende Bibliothekar ved det kgl. Bibliothek (Formanden døde 
27. Juni 1730), en Opgave, som i høj Grad interesserede ham, 
hvorfor han ogsaa i den korte Tid, han havde dette Hverv, viste
stor Iver for Bogsamlingens Ordning og Fremvæxt.

H. stod saaledes i en udstrakt Virksomhed som Historiograf, 
Bibliothekar og Kollegieembedsmand, da Frederik IV's Død (Okt. 
1730) medførte en brat Standsning i alt dette. H. betragtedes 
nemlig af Efterfølgeren, Christian VI, som knyttet til Dronning
Anna Sophies Parti, hvorfor han kort efter Tronskiftet mistede alle 
sine offentlige Hverv, i det der dog tillagdes ham en anstændig 
Pension. Her viste sig imidlertid den mærkelige Elasticitet, der 
var H.s Karakter egen. Det var meget langt fra ham at trække
sig surmulende tilbage. Rig paa Udveje, som han var, søgte han 
strax at vinde sig en Position hos den nye Regering. Han indgav 
1731 et Udkast til en værdig Skildring af Christian VI's Salvingshøjtid, 
og da han efter at have mistet Historiografstillingen ikke
længere havde den Opgave at fortsætte de vidtløftige Aarbøger 
over Frederik IV's Regering, benyttede han sit Otium til at forfatte 
en sammentrængt, overordentlig indholdsrig og velskreven Skildring 
af denne Konges Historie, som han i Haandskrift overrakte 
Christian VI med en Tilegnelse, dat. 31. Marts 1732.

Dette Værk, «König Friedrich des IV glorwürdigstes Leben», 
der viser os H. som en af vore mest fremragende Historieskrivere, 
var næppe bestemt for Offentligheden, i alt Fald kunde det ikke 
komme for Lyset, med mindre Christian VI selv tog Initiativet i 
saa Henseende. Skriftet blev da ogsaa henliggende utrykt i mange 
Aar. I «Fortsetzung der Allgem. Welthistorie» XXXIII (Halle 1770) 
blev vel den allerstørste Del deraf trykt, men uden at Forfatterens 
Navn kom til sin Ret. Først 1829 blev det hele som selvstændigt 
Skrift udgivet af N. Falck, skjønt ingenlunde saa korrekt, som 
ønskeligt var.

Saa udmærket et Vidnesbyrd dette Historieværk end aflagde 
om H.s Evner og Dygtighed, blev det dog næppe det, der 
gjenerhvervede ham den Tillid og Yndest, han i tidligere Tid havde 
nydt paa de højeste Steder, men dels personlig Forbindelse med 
Mænd som J. L. Holstein og J. B. Bluhme, som Christian VI satte 
højt, dels et fortrætleligt handelspolitisk Skrift, H. 1734 anonymt 
udgav under Danmarks længe verserende Strid med Hamborg. Thi 
fra nu af gik det atter i en rivende Fart med hans Forfremmelse 
fra den ene Embedsstilling til den anden, eller rettere: han blev 
i den Grad overvældet med offentlige Hverv, at vi ikke kunne 
fatte, hvorledes én Mands Kræfter kunde forslaa til alt dette. Først 
maa dog omtales, at han 1734 paa meget gunstige Vilkaar forpagtede
den inddragne, forhenværende hertugelig-gottorpske Hovedgaard 
Satrupholm i Angel med tilhørende skjønne og udstrakte 
Gods, deriblandt flere store Avlsgaarde. 15. Avg. s. A. beskikkedes 
han til Medlem af Overretten paa Gottorp og den lokale Regering, 
og saaledes havde han vundet en anselig og indflydelsesrig Stilling 
midt iblandt sine nærmeste Venner og Frænder, der saa op til 
ham som Slægtens berømte Mand. Og dog lød han, da Kongen, 
just som han havde sat sig til rette i sin Hjemstavn, kaldte ham 
bort fra alt dette tilbage til Kjøbenhavn, hvor han vidste, at mange 
betragtede ham som en fremmed, der vilde trænge sig ind i noget, 
der ikke kom ham ved. 3. Dec. 1734 udnævntes han til Professor 
i Natur-, Folke- og Statsret ved Universitetet og 14 Dage efter 
tillige til Medlem af Missionskollegiet, Direktør for Waisenhuset og 
Sekretær i ovennævnte Kollegium, hvortil senere lagdes det, som 
det synes, underordnede, i ethvert Tilfælde brydsomme Hverv som
Inspektør ved Waisenhuset med tilhørende vidtløftige Administration 
og Korrespondance.

20. Jan. 1736 blev H. ved kgl. Bulle kreeret til Dr. juris. 
S. A. fik han Sæde i Kancellikollegiet og Højesteret og blev 
Generalprokurør. 1737 udnævntes han til Medlem af det nyoprettede
General-Kirkeinspektionskollegium og blev Etatsraad -- alt 
med Bibehold af de Embeder, han tidligere havde. Kun for 
Sekretariatet i Missionskollegiet og for Inspektoratet i Waisenhuset slap 
han fri 1738. Ogsaa var han desuden Medlem af en Række 
vigtige og omfattende kgl. Kommissioner vedrørende Kirke-, Skole-, 
Rets- og Medicinalvæsen, ligesom han flere Gange med Held var 
Regeringens Advokat i vanskelige Sager over for Udlandet. I 
næsten alt, hvad H. havde at gjøre med, var det ham, der maatte 
trække Læsset; særlig spillede han en vigtig Rolle i Kirkeinspektionskollegiet, 
hvis Virksomhed afspejler hans energiske, men noget 
urolige og til Pietismen hældende Aandsretning. Overalt arbejdede
H. paa Indførelse af Tilstande, som han ansaa for Forbedringer, 
og som, om end ganske vist ikke altid saa dog i de fleste Tilfælde, 
ogsaa vare det. Navnlig kan det fremhæves, at det laa ham paa 
Sinde at skaffe det danske Folkesprog i Sønderjylland bedre Vilkaar,
end det hidtil havde haft og efter hans Død fik.

Men «hvorledes skulde denne overmaade flittige Mand vel 
kunne mage det saa, at Dagen bestod af mere end 24 Timer?» 
Det kunde kun ske ved et forøget Forbrug af Oljen i Livslampen. 
Ofte følte H. sig derfor yderlig svag, men han vilde ikke give efter; 
saa snart det blev lidt bedre, tog han fat med fornyet Kraft. Men
under en Rejse i Slesvig overvældede Sygdommen ham, og 28. Avg. 
1739 døde han i Byen Slesvig, endnu ikke 50 Aar gammel.

1735 havde H. ægtet Eisabe Margrethe f. Ambders, en Præstedatter 
fra Burkal i Mellemslesvig, Enke efter Andreas Nissen, Ejer 
af «Frigodset» Store Tønde i Hostrup Sogn. Hun overlevede H. 
i mangfoldige Aar. Da han kort før sin Død havde faaet 
Forpagtningen af Satrupholm og Gods fornyet paa sin og sin Hustrus
Levetid, sad Etatsraadinde H. siden i over 30 Aar som en mægtig 
Frue paa Ahlefeldternes gamle Borg, indtil Regeringen endelig 1770 
tingede hende ud for at udparcellere Godset.

H. var en stor Bogven, og skjønt hans Samlinger et Par Gange 
bleve forstyrrede ved Ild, sidst ved Hovedstadens Brand 1728, 
efterlod han dog et stort Bibliothek, hvori der navnlig fandtes mange
Haandskrifter til Fædrelandets, særlig Slesvigs, Historie  og 
Retsforfatning. -- Saa længe H. levede, var der mange, der følte sig 
trykkede af hans rastløse Energi eller krænkedes ved, at han skulde 
med til næsten alt, hvad der paa Statens Omraade 
skulde udrettes. Da han var ung, sagdes der om ham, at han var en 
forvoven Karl, begjærlig efter nyt. Fra hans ældre Aar er Biskop 
P. Herslebs Dom om ham bekjendt, at han var «en klog og 
skarpsindig, men derhos meget farlig og entreprenant Mand». Da han 
ikke mere gik nogen i Vejen, kom hans Fortjenester efterhaanden til 
deres Ret, og det blev mere og mere erkjendt, hvilken sjælden 
Forening af udmærkede Evner, Virkelyst og kraftigt Initiativ denne Mand 
havde besiddet ved Siden af Egenskaber, der vidnede om en 
retsindig og gudhengiven Karakter samt en ualmindelig Embedstroskab. 

Rørdam, Hist. Saml. og Studier I. 
J. Petersen, Den danske Lægevidenskab 1700-50.

H. F. Rørdam.

-- A. Hojers egentlige juridiske Forfattervirksomhed begynder 
med hans Professur. I 1735 og 1736 fremkom Dissertationerne «De 
eo, qvod jure belli licet in minores» og «Idea jurisconsulti Danici» 
(overs. og udg. af Sommer 1737). Dette sidste Værk, der var
beregnet paa at udgjøre 13 Kapitler, hvoraf kun de 3 første udkom, 
indeholder Programmet for H.s Virksomhed som retslærd. I 
3. Kapitel udtaler han: «Efter Naturens og den guddommelige 
Rets Kundskab bør en Jurist hos os for alle Ting gjøre sig 
den danske og norske Ret vel bekjendt og deraf retteligen danne sig
en ret Sammenhæng af vores indenlandske Lovkyndighed», og det 
bemærkes endog, at «den romerske Ret intet hjælper til at lære 
den danske Jurisprudens, men snarere hindrer et rent og akkurat 
Begreb deraf og indvikler den i alle Haande af den romerske Ret 
laante unyttige Spidsfindigheder og Fiktioner». Endelig var det 
gaaet op for en retskyndig med fremragende Evner -- hvad 
allerede Holberg havde udtalt --, at en videnskabelig Behandling 
af det nationale Lovstof maatte være Retsvidenskabens 
Opgave, og i denne Opfattelse støttedes H. af Mænd som I. Rosenkrantz
og H. Gram. Ved Gjennemførelsen af dette sit Program 
blev H., som det tidlig erkjendtes, den dansk-norske Retsvidenskabs 
Stifter. Hans Kollegier over den danske og norske Proces 
(udg. af Hagerup 1742, af Hedegaard 1764, 1769) og forskjellige 
utrykte Forelæsninger -- særlig omtaler Eftertiden hans exegetiske 
Forelæsninger over Lovens 1. Bog, Kap. 1-9 --, til Dels ogsaa 
hans Forelæsninger over Jus publicum («Statsret for Danmark, 
Norge og Fyrstendømmerne», overs. og udg. af Bredsdorff 1783) 
ere i den af ham anviste Retning banebrydende og overraskende
ved en for Tiden usædvanlig Friskhed, Klarhed og naturlig 
Skarpsindighed. Det er ikke at undres over, at saadanne Arbejder 
fremkaldte Disciple som Kofod Ancker og Stampe. H.s Interesse for 
Retsvidenskaben antages ogsaa at have fundet Udslag i væsentlig 
Medvirken til den for Retsplejen saa betydningsfulde
Reform af det juridiske Studium, som gjennemførtes
ved Forordningen af 10. Febr. 1736, der indførte deri
fuldstændige juridiske Embedsexamen og som Nødhjælp
den juridiske Examen for ustuderede.

Kjøbenhavns Skilderi LI, 673 ff.

Jul. Lassen.



Hojer, Andreas, 1697-1752, Rektor, 
var en slesvigsk Præstesøn. Han blev Rektor ved Domskolen i Slesvig
1725 og indsat i Embedet af sin nære Frænde
Generalsuperintendent Hojer Dette Embede beklædte
han til sin Død 1752. Skolen havde i mange Aar været
i slet Forfatning, og H. blev ved sin Ansættelse
modtaget med lyse Forventninger. Han søgte at
vække Interesse for Skolen i videre Kredse ved
regelmæssig Udgivelse af en Lektionsplan og ved
tyske Programmer. I hans Embedstid (1736) blev
det Disciplene forbudt at bære Kaarde. Han var en
anset Mand af mange Kundskaber og syslede gjærne med
historiske Æmner. Hans Hustru var en Broderdatter
af den bekjendte historiske Samler Ulrich Petersen
(d. 1735), hvis omfangsrige Manuskripter om Byen,
Bispedømmet og Fyrstendømmet Slesvig gik i Arv til
hende. H. har i et Par Skoleprogrammer (1743 og
1744) udgivet Brudstykker af Ulr. Petersens Arbejde
og bebudede, at hele Værket, særlig Byen Slesvigs
Beskrivelse, snart vilde udkomme i Trykken; men han
naaede ikke at faa Løftet indfriet, lige saa lidt som
nogen anden senere. -- Under Besøg i H. s Hjem døde
Historikeren Etatsraad Andreas Hojer 1739 (s. ovfr.).

Sach, Gesch. der Stadt Schleswig, 1875, s. 212. 
Danske Saml. 2. R. IV, 343 f. 
Rørdam, Hist. Saml. og Studier I, 513 ff.

A. Jantzen.



Holbech, Carl Frederik, 1811-80, Billedhugger,
født 27. Febr. 1811, var Søn af Proprietær F. H. og
kom som Dreng til Kjøbenhavn for at uddanne sig ved
Kunstakademiet. Dette besøgte han fra 1824, vandt
1832 den mindre og 1835 den store Sølvmedaille for
Modellering. I Mellemtiden vandt han en Pengepræmie,
og derpaa konkurrerede han 2 Gange uden Held for den
mindre Guldmedaille. Det lykkedes ham dog at komme
til Berlin strax efter, og Kammerater traf ham der i
1838 jublende glad over at være udenlands og over den
Velvilje, Billedhuggeren Rauch viste ham. Der fra tog
han til Miinchen, og endelig naaede han i 1841 Rom,
fuld af store Forventninger, som sørgelig skuffedes,
og forblev der hele sit øvrige Liv, levende i største
Nøjsomhed, brav og hjælpsom, saa snart han saa nogen
fattigere end han selv, til sidst, 
da hans Syn svækkedes, under yderst ugunstige Kaar, indtil en 
Indsamling og en Aarpenge fra Staten paa 600 Kr., foruden 
Udstillingsfondens Understøttelse, sikrede ham (fra 1877) en forholdsvis 
sorgfri Alderdom. Han døde ugift 23. Juli 1880. H. var en alvorlig, 
tænkende Kunstner, men lidet produktiv. Af hans Arbejder kan 
nævnes «Euridice», som ved en Bortlodning tilfaldt Professor 
M. Hammerich, «En ung Bacchant» og «Bacchus som Barn», der 
begge i 1872 bleve kjøbte til Skulptursamlingen, samt en Gruppe,
«Sovende Børn», som han udførte flere Gange.

Weilbach, Konstnerlex.

Ph. Weilbach.

 1815-85, Skolemand">

Holbech, Jens Andreas Christian, 1815-85, Skolemand,
var Søn af Grosserer Jens Jørgen H. (d. 1848) og Vilhelmine Louise 
Dorothea f. Fischer og blev født i Kjøbenhavn 6. Dec. 1815. Da 
Forældrene hørte til Petri Menighed, gik han først i dennes Realskole
og derpaa i Metropolitanskolen, hvorfra han blev Student 
1833. I nogle Aar informerede han, men studerede samtidig Theologi, 
uvis, om han vilde være Præst eller Skolemand. Tilbøjeligheden 
for den sidste Stilling sejrede dog, og efter at han var 
bleven theologisk Kandidat 1838, konstitueredes han s. A. som 
Lærer ved Randers Latinskole, blev Aaret efter Adjunkt her, 1844 
ved Metropolitanskolen og 1855 Overlærer ved sidstnævnte Skole. 
Fra 1860 indtil sin Død, 23. Dec. 1885, var han Direktør for Borger- 
og Almueskolevæsenet i Kjøbenhavn. Hans Virksomhed her faldt 
i en Periode, hvor det offentlige Skolevæsen udviklede sig meget 
stærkt. Børnetallet steg i hans Tid til det 3dobbelte, og en Række
Forbedringer indførtes, især efter Forslag af den i 1873 nedsatte 
Reformkommission: Undervisningen udvidedes, Børnetallet i 
Klasserne blev nedsat, Lønningerne forbedrede og Lærerinder 
efterhaanden anvendte gjennem hele Skolen. I Udførelsen af
disse Reformer tog H. virksom Del, og især har han Fortjeneste af 
Lærerindeinstitutionens Udvikling. Han var tillige Formand i 
Examenskommissionen for Skolelærere og Skolelærerinder fra dens 
Oprettelse 1869, Ministeriets Konsulent i Skolespørgsmaal og
Formand i den af Ministeriet 1882 nedsatte hygiejniske Skolekommission. 
H. havde et anset Navn som Lærer, og som Chef for 
Hovedstadens Skolevæsen gjorde han sig afholdt ved sin Retsindighed 
og Velvilje. I Examenskommissionen var han en mild og 
human Dommer. 1863 udnævntes han til titulær Professor og 1885 
til Etatsraad. Gift 1. (7. April 1841) med Henriette Frederikke f. 
Sødring (f. 22. April 1820 d.  27. Juni  1844) og 2. (18. Okt. 1860)
med Birgitte Sophie f. Larsen (f. 8. Jan. 1840). Hun overlever ham.

Erslew, Forf. Lex.

Joakim Larsen.



Holbech, Niels Peter, 1804-89, Maler, 
var født 14. Sept. 1804 paa Rejsen fra Ostindien til Danmark, i det Faderen, P. H., 
var Skibsfører; Moderen hed Marie f. Thayssen (d. 4. Marts 1850). 
Paa en senere Sørejse med Forældrene blev Skibet opbragt af 
Englænderne, og han maatte som Barn være Krigsfange i 2 Aar. 
Som 15aarig kom han paa Kunstakademiet i Kjøbenhavn og blev 
1824 Elev af Modelskolen. Til Maler havde han uddannet sig først 
hos Lorentzen, senere hos C. V. Eckersberg, men efter Faderens 
Ønske havde han ogsaa lært Haandværket og var bleven Malersvend. 
Den herværende engelske Statsafsending A. Forster rev 
ham imidlertid bort fra hans Studier ved i 1824 at tage ham med 
som Privatsekretær, først til England, senere til Italien, hvor Forster 
var bleven Afsending i Turin. Endelig i 1830 tog H. til Rom og 
begyndte at male igjen. Trods en Anbefaling af Thorvaldsen fik
han, efter at Akademiet havde set nogle Portrætter som Prøve, 
ikke nogen Rejseunderstøttelse. I 1834 kom han tilbage til Kjøbenhavn 
og fik da Tilladelse til at oprette en Tegneskole; men han 
nedlagde den snart efter, da han fik nok at gjøre som Portrætmaler. 
Han var gift med Caroline Louise Amalie f. Gamborg og døde 
under et Ophold i Carlshamn 11. Jan. 1889. Han udstillede 
kun sjælden, mest Portrætter i mindre Størrelse.

Weilbach, Konstnerlex.

Ph. Weilbach.



Holberg, Christian Nielsen, --1686, Officer, 
er uden Tvivl født paa en Gaard af dette Navn i Throndhjems Stift (maaske 
Holberg i Skogn), tjente først som Soldat, blev under Hannibalsfejden, 
senest i Maj 1645, Sergent og allerede i Avg. s. A. 
Fændrik ved throndhjemske Regiment. 1653 blev han Lieutenant ved 
akershusiske og kort efter ved bergenhusiske Regiment og erholdt 
som saadan, formentlig s. A., Tilladelse til med Bibehold af sin 
Gage at foretage en Udenlandsrejse til sin videre militære 
Uddannelse. Han vides at have staaet i maltesisk og venetiansk
Tjeneste (i Juni 1656 var han i Venedig) samt at have gjennemvandret 
hele Italien. Formodentlig er han vendt hjem i Anledning 
af Krigen med Sverige og bleven udnævnt til Kapitajn ved 
søndenfjordske Kompagni, hvilket han var i Sept. 1658. Han deltog med 
Berømmelse i Throndhjems Tilbageerobring i dette
Aar og var i Begyndelsen af 1660 tilstede under
Svenskernes Belejring af Halden, hvor hans Folk
lede meget af Feltsygdomme, og hvorfra han vendte
hjem i April 1660. Allerede i Maj s. A. blev han
Major og i 1667 Oberstlieutenant. Som saadan deltog
han i Indfaldet i Sverige 1676 under Statholder
U. F. Gyldenløve, af hvem han var meget yndet. Han
boede baade før og siden i Bergen, hvor han undertiden
fungerede som Vicekommandant paa Bergenhus. 1679
erholdt han Afsked med Pension, men fik under et
Ophold i Kjøbenhavn i 1684 paa Ansøgning -- under
Tilbud om Opgivelse af sin Fordring paa resterende
Gage -- Inspektion over Bøndernes Armatur i Bergenhus
Amt, uden at han dog erholdt den ligeledes ansøgte
Karakter som Oberst. Han afgik ved Døden i Bergen
29. Marts 1686, efterladende en Del Formue, der
dog for største Delen gik tabt ved Bergens Brand
i Sept. s. A. Hans Hustru, Karen Lem (d. 1695), var
en Datter af Mag. Peder Nielsen L., Lector theol. i
Bergen og Sognepræst til Fane, samt dennes Hustru,
Abel Ludvigsdatter Munthe. Af deres 12 Børn levede
ved Faderens Død de 6, blandt hvilke nedennævnte
Ludvig H. var det yngste.

(Norsk) Hist. Tidsskr. II, 244 ff.

H. J. Huitfeldt-Kaas.



Holberg, Ludvig, 1684-1754, Digter og Lærd, 
er født i Bergen 3. Dec. 1684. Hans Fader, ovennævnte
Oberstlieutenant Christian Nielsen H., døde 2 Aar
efter Ludvigs, den yngste Søns, Fødsel. Samtidig
mistede Familien sin Velstand ved Bergens Ildebrand;
men Moderen evnede dog at give sine mange Børn en
god Opdragelse. Efter hendes Død (1695) blev H. som
Officerssøn først bestemt til Militærstanden og sendt
til en Slægtning, der var Præst i Gudbrandsdalen. Kort
efter kom han dog tilbage til Bergen, hvor hans
Morbroder Peder Lem tog ham i Huset, og han gjennemgik
Latinskolen under den senere Professor Søren Lintrups
Rektorat. Skolen hørte til Tidens bedre, og H. afgik
vistnok vel forberedt til Kjøbenhavns Universitet
1702, men maatte strax efter tage Huslærerplads hos
en Provst paa Voss, hvor han ogsaa øvede sig i at
prædike. Stillingen egnede sig dog ikke for ham;
1703 drog han atter til Kjøbenhavn og tog i Løbet
af et Aar filosofisk og theologisk Examen, foruden
at han lagde sig efter nyere Sprog; men derefter
maatte han paa ny tjene som Huslærer, denne Gang hos
Lektor Smith (identisk med Biskop Niels Smed (XVI, 106))
 i Bergen, hvis Rejsedagbøger vakte H.s egen Rejselyst. 
Han skrabede en lille Sum sammen og afrejste endnu i 
Aaret 1704 til Holland, som stod i livlig Handelsforbindelse med 
Bergen. Rejsen var dog uoverlagt; H.s Penge slap snart op, og 
hans Haab om at kunne leve af Sproginformationer slog fejl, ligesom 
hans meget ungdommelige Ydre udsatte ham for ubehagelige 
Misforstaaelser. For sit Helbred tog han til Badene i Aachen og 
til Fods tilbage til Holland; men Pengetrang nødte ham til at føre 
en Art Vagabondliv, hvorpaa han i sin Levnedsbeskrivelse aabenbart 
ikke vil nærmere ind. Efter et Aars Fraværelse naaede han 
med Nød og næppe hjem, dog ikke til Bergen, hvor han frygtede 
sine Slægtninges Kritik, men til Christianssand. I denne By manglede 
han heller ikke Forbindelser; han ernærede sig som Sproglærer
og havde he r sin muntreste Ungdomsperiode, hvor end ikke en 
Forelskelse synes at have manglet. Men H. havde aabenbart Uro 
i Blodet; efter mindre end et Aar slog han Følge med en Student 
Brix og gik til Søs til England, hvor han tilbragte Aarene 1706-8,
især ved Universitetet i Oxford. Her befandt han sig i det hele 
vel, underviste i Fransk og Musik og lærte den filosofiske Empirisme 
saa vel som den engelske Parlamentarisme at kjende, uden dog at 
hylde noget af disse Systemer, maaske til Dels fordi Aanden ved
selve Universitetet var konservativ. Imidlertid førtes hans Studier 
her i mere moderne Retning, end det var almindeligt hjemme. Ved 
Hjælp af det vel forsynede Bibliothek paabegyndte han sin 1711 
udgivne «Introduktion til de evropæiske Rigers Historie», den første       sex
Udsigt over Verdenshistorien paa Dansk, anlagt efter Pufendorfs 
Methode og 1713 forøget med et ufuldendt «Anhang» om Rigernes 
indre Forfatning.

1708 rejste H. til Kjøbenhavn og gjensaa fra nu af ikke mere 
sit Fødeland Norge. I Steden for at gaa Embedsvejen forsøgte 
han at gjøre Erfaringerne fra sine Rejser frugtbringende ved at 
holde private Forelæsninger, men da dette ikke indbragte noget,
maatte han snart efter som Hovmester for en Søn af Professor 
Vinding gjøre en lille Rejse til Dresden og Leipzig, hvor han dog 
følte sig langt mindre tiltalt af den tyske Videnskabelighed end 
tidligere af den engelske. Efter Hjemkomsten blev han atter 
Huslærer, hos Admiral F. E. Gjedde (VI, 29), men fik kort efter Borchs 
Kollegium og opgav da Pladsen for udelukkende at vie sig især 
til historiske Studier. Samtidig synes han ved Fodvandringer at 
have erhvervet sig den Kundskab til Sæder og Befolkning i Danmark,
som han i sine senere Skrifter lægger for Dagen. I Steden 
for de Alumnerne paalagte Disputationer, hvis Ørkesløshed H. under

sit Ophold i Udlandet havde lært at indse, holdt han i de 5 Aar, 
han laa paa Kollegiet, 4 Taler eller Foredrag, som des værre ere 
tabte, men hvis Æmner vise Retningen af hans Interesser: om 
Rejser, om Historieskrivning, om Musik og om Sprogstudium. 
Foruden de ovenfor nævnte Skrifter forfattede han her sin utrykte 
«Introduktion til det forrige Seculi danske Historie», som han senere 
delvis benyttede i Danmarks Historie og Beskrivelse. Haandskriftets 
Tilegnelse til Kongen skaffede ham 1714 Udnævnelse til extraordinær
Professor, en Exspektancestilling uden Forpligtelser og uden Løn, 
som imidlertid nødte ham til at fraflytte Kollegiet. Alligevel fandt 
mange Udnævnelsen utilbørlig, fordi H. aldrig havde disputeret paa
Latin eller erhvervet det officielle Lærdomsmærke: Magistergraden.

H. stod nu foreløbig atter uden Subsistensmidler, men 
opnaaede et lille Stipendium, med hvilket han i Foraaret 1714 
tiltraadte sin. 4. og længste Udenlandsrejse. Denne, som han for en 
stor Del gjorde til Fods, gik over Holland og Belgien til Paris, 
hvor han levede i 1 1/2  Aar, først et ensomt Studereliv, senere i 
livlig Omgang, ogsaa med Landsmænd, hvoraf mange vare 
Konvertiter, saa at Religionsdisputer spillede en stor Rolle. Her gjorde 
H. Bekjendtskab med nyere fransk Litteratur, deriblandt med 
Skepticismens Hovedarsenal, Bayles berømte «Dictionnaire». Men ved 
Siden af Bøgerne ses dog Livet og de fremmede Nationers Sæder 
at have tildraget sig en Hovedpart af hans Interesse. Trods de 
smaa Midler kunde han ikke modstaa Lysten til at udstrække sin 
Rejse til Italien. 1715 gik han til Fods eller i Trækskøjte, til Dels 
i temmelig blandet Selskab, gjennem hele Frankrig til Marseille og 
til Søs til Genua, hvor han ensom og forladt var Døden nær af 
Feber. Endelig naaede han til Rom og tilbragte Vinteren 1715-16 
især med at bese Staden og dens Mindesmærker, medens den
katholske Intolerance vanskeliggjorde ham Brugen af Bibliothekerne. 
Naturen synes H. som hele Samtiden ikke at have haft meget Øje 
for; derimod har sikkert Bekjendtskabet med den italienske 
Folkekomedie, ligesom tidligere med det franske Theater, haft Betydning 
for hans senere Virksomhed. Næste Foraar vandrede han over 
Florents, Bologna, Turin og Lyon til Paris igjen, stadig plaget af 
Feber, som først i Amsterdam paa en mærkelig Maade blev 
fordreven ved Musik.

Over Hamborg kom han hjem 1716, aabenbart trods Sygdom 
og Nød stærkt udviklet ved sine Rejser; men med Hensyn til 
Udkommet var han lige nær. Han maatte leve af Understøttelser for
fattige Studenter og udgav (allerede 1715?) sin paa Borchs Kollegium 
skrevne «Introduktion til Natur- og Folkeretten», hvor han først i 
Danmark hævder moderne, verdslig filosofiske Retsgrundsætninger 
over for de theologiske, og en national Retsvidenskab, støttet paa 
dansk og norsk Lov, mod Romerretten. Original er H. naturligvis 
ikke paa dette ham fjærnere liggende Omraade; det er de nyere 
Retsfilosofers, Grotius', Pufendorfs og Thomasius', Anskuelser, han 
i populær Form overfører paa Modersmaalet. Foreløbig indbragte
Skriftet ham ikke meget, skjønt det senere fandt stor Afsætning. 

Imidlertid blev der 1717 et Professorat ledigt, som H. efter 
Tidens Skik tiltraadte, uden Hensyn til at Faget, Metafysik, var det,
der laa hans Studier og Interesser allerfjærnest og blev drevet i den 
mest gammeldags, skolastisk spidsfindige Aand. Hans Tiltrædelsestale, 
«snarere en Ligtale end en Lovtale» over Metafysikken, synes 
at have vakt Anstød, men er tabt, og naturligvis udrettede han intet 
i denne Stilling, som han allerede 1720 ombyttede med Professoratet
i (latinsk) Veltalenhed. 1719 blev han indviklet i en temmelig bitter 
og personlig Polemik med den senere bekjendte Jurist og Historiker 
Andreas Hojer (S. 508), der i Fortalen til sin «Dännemarkische
Geschichte» paa forskjellig Maade havde saaret den danske Nationalfølelse 
og bl. a. antydet, at H.s «Introduktion til de evropæiske 
Rigers Historie» var Plagiat af Pufendorf. H.s Angreb paa ham
under den berygtede, i Anledning af den thistedske Besættelsessag 
relegerede Student Poul Rytters Navn saa vel som et følgende 
Stridsskrift, da Hojer havde givet sig en Blottelse ved at forsvare 
Ægteskab i forbudne Grader, vare imidlertid lovlig nærgaaende 
og billigedes ingenlunde af alle; men for H. selv synes de at have 
faaet Betydning ved at gjøre ham klar over sit Talent til 
Satireskrivning. Omtrent samtidig gav han, der indtil sit 35. Aar aldrig 
havde syslet med Poesi, sig til at bearbejde Juvenals 6. Satire paa 
danske Vers, og endnu samme Aar, 1719, udgav han Begyndelsen 
af «En sandfærdig ny Vise om Peder Paars». Med rette har han 
selv fremhævet, at dette komiske Epos førte den danske 
Skjønlitteratur ind i den moderne, almenevropæiske Bevægelse; thi havde
denne end i et Hundredaar været kjendt og efterlignet hos os, saa 
blev den først nu virkelig selvstændig og nationalt tilegnet. I det H. 
her følger Tassonis og Boileaus Spor, giver han med det samme i 
den kalundborgske Kræmmers Rejsebeskrivelse et af den frodigste 
Komik gjennemstrømmet satirisk Billede af hele Aandslivets og 
Kulturens forældede Tilstand her hjemme, et Galleri af skarpt opfattede
og glimrende tegnede Tidstyper, der indeholde Spiren til Karaktererne 
i mange af hans Komedier og gjøre os den forbavsende 
Frugtbarhed forklarlig, ved hvilken han senere paa nogle faa Aar 
evnede at skabe en dansk Nationalskueplads. Særlig rettes Angrebet 
mod det ufrugtbare Lærdomspedanteri, som altid var H. en Pest, 
og som allerede snærtes ved Digtets i og for sig dristige ydre 
Anlæg som Parodi paa de forgudede klassiske Epikere og deres
Kommentatorer. Den forlorne Pathos i dens kostelige Modsætning 
til Æmnets Filistrøsitet bliver i alt Fald for Eftertiden endnu mere 
slaaende ved det højtidelige alexandrinske Versemaal, og selv bortset 
fra Satirens dybe og omfattende Sigte indeholder Digtet en Fylde
af enkelte komiske Træk og Replikker, der strax maatte gjøre det 
til en yndet Folkelæsning og lader det straale i lige frisk Liv ned 
til vore Dage. At det paa den anden Side maatte vække stort 
Anstød, var naturligt. Satiren er aldrig velset af dem, den gaar 
ud over, særlig i en Tid, der endnu ikke var udviklet nok til at 
skjelne mellem almindelig Satire og personligt Skandskrift. Mange 
følte sig med rette eller urette ramte, og Psevdonymet «Hans
Mikkelsen» var kun et gjennemsigtigt Slør over det uhørte, at det 
var en Universitetsprofessor, der gav sig af med den Slags Poesi. 
Det er bekjendt, hvor grovt H.s Kollega Hans Gram misforstod 
Digtet, hvorledes Hojer her fandt Lejlighed til at sige H. Tak for 
sidst, og hvorledes Øen Anholts Ejer, den indflydelsesrige Fr. 
Rostgaard, endog vilde have ham draget til Ansvar, saa at kun Kong 
Frederik IV's sunde Sans reddede Forfatteren. Ligesom Ængstelsen
over disse Angreb spores i de sidste, svagere Bøger af «Peder Paars», 
bidrog den vel til at give hans næste poetiske Arbejde, de «Fire 
Skjæmtedigte» (1722), dets mere gammeldags Præg af generelt 
moraliserende Satire i Laurembergs, Vilh. Helts og Falsters Aand,
skjønt H. ved Siden af Klassikerne ogsaa her tager Boileau til 
Forbillede. De forskjellige Fortaler og «Kritikken over P. Paars» søge 
at retlede Samtidens Opfattelse af Satirens Væsen og Berettigelse; 
de øvrige Digte rettes dels mod menneskelige Daarskaber i Almindelighed, 
dels mod Vægelsind, som H. senere og mindre overlegent 
behandlede i dramatisk Form, dels mod Gammelmandsægteskaber 
i den ovennævnte Efterligning af Juvenals Satire mod Kvindekjønnet,
medens H. i «Sille Hansdotters Forsvarsskrift» for dette Kjøn 
udvikler sine egne, for den Tid lidt besynderlige Pebersvendedoktriner 
om Kvindens Natur og Bestemmelse.

Endnu i samme Aar begyndte H. sit Livs Storværk, 
Grundlæggelsen af den danske Skueplads. Hidtil var der hos os kun 
spillet Skolekomedier, tyske Haupt- und Staatsactionen og fransk 
Hofkomedie. Da denne maatte vige for tysk Opera, og Theatermaleren 
Capion havde faaet Privilegium paa at lade opføre Komedier, 
mente ansete Patrioter, hvoriblandt H.s tidligere Modstander
Rostgaard, at man burde benytte Lejligheden til at fremkalde 
Skuespil i Modersmaalet. Tanken faldt ganske naturlig paa H., som 
maaske allerede den Gang var begyndt at sysle med dramatisk 
Digtning, og efter nogen Betænkning overlod han den imidlertid
dannede danske Trup sin «Politiske Kandestøber», som opførtes 
sidst i Sept. 1722 og inden Aarets Udgang fulgtes af «Den 
vægelsindede», «Jean de France», «Jeppe» og «Gert Westfaler», som 
opførtes afvexlende med Oversættelser, især af Molière, og i det 
hele bleve optagne med Bifald, om det end kun var faa, der 
fattede, hvilket Skridt Danmark hermed havde gjort ind paa den 
moderne Kulturs Bane. Det var imidlertid kun Foretagendets 
Nyhed, som trak; snart vakte ogsaa her Satiren Anstød i alle Stænder; 
Hoffet holdt sig efter Datidens Etikette borte, og med det de 
fornemme; Universitetet vilde ikke taale, at Truppen rekruteredes af 
Studenter, og Fallitten hang stadig over Nationaltheatrets Hoved. 
Forgjæves indledede H. 1. Tome af sine Komedier (1723) med et 
Forsvar for Skuespil og Skuespillere; forgjæves skjænkede han i
Aarenes Løb Theatret i alt nogle og tyve Komedier, som dog ikke 
alle opførtes: karakteristisk nok vare de, der for en Tid gjenvakte 
Publikums Interesse, «Den 11. Juni», paa Grund af de burleske 
Optrin, og Parodien «Melampe», som Folk misforstode og bleve rørte
over. Men i Febr. 1727 kunde Theatret ikke holdes oppe længer 
og maatte slutte med «Den danske Komedies Ligbegængelse». 
Under den kortvarige Gjenaabning 1728 kom ingen Holbergske 
Stykker til Opførelse, hvorpaa Kjøbenhavns Ildebrand i Okt. og 
Tronskiftet 1730, der bragte den pietistiske Aandsretning til Magten,
for lange Tider gjorde Ende paa alt Komediespil i Danmark.

H. selv var træt af de idelige Bryderier med Skuespillerne og 
med Publikum. Allerede i Sommeren 1725 tiltraadte han en 
Rekreationsrejse til Badene i Aachen, men betænkte sig undervejs, 
og efter at være gaaet over Land til Holland tog han til Paris. 
Skjønt han her mødte Dyrtid og alskens Optrækkeri og i det hele 
nu, i sit 41. Aar, havde mindre let ved at finde sig i en Rejses 
Besværligheder, befandt han sig dog aandelig og legemlig vel i 
denne Stad med dens store Bibliotheker og berømte lærde, hvem
han nu kunde omgaas mere paa lige Fod. Han lægger
Mærke til, hvor meget den religiøse Interesse er
aftagen under Ludvig XVs Regering, og maa tillige
sande, at den litterære Smag havde vendt sig bort
fra hans eget klassiske Mønster, Moliére. Man lagde
nu mest Vægt paa Dans, Sang og Udstyr og vilde
ikke mere se længere Stykker eller Almuesfolk paa
Scenen. H. havde oversat et Par af sine Komedier
paa Fransk og indsendte «Den politiske Kandestøber»
til de italienske Komedianter, som rivaliserede
med de franske. Men de holdt sig helst til
Harlekinader og sendte Stykket tilbage med en høflig
Undskyldning: man frygtede ogsaa her for personlige
Udtydninger. Rimeligvis har der dog ligget noget
andet bagved: H. har lige saa lidt som andre Digtere,
der have næret den Ærgjerrighed at ville skrive for
fremmede Nationer, ret betænkt, hvor meget af sin
Saft og Kraft et Digterværk taber ved at overflyttes
paa et fremmed Sprog, mere, jo stærkere nationalt
udpræget det er, og mest, naar det tilhører en lille
Nation, hvis Aandsliv end ikke i sine Hovedtræk kan
forudsættes alment bekjendt og forstaaet. -- Et andet
Forsøg, som han gjorde 1746 med at lade sine Komedier
oversætte paa Fransk, lykkedes ikke bedre.

Paa Tilbagerejsen gjennem Holland og Friesland i
Foraaret 1726 mødte H. ikke faa Ubehageligheder, og
dette blev hans sidste Udenlandsrejse. S. A. udgav
han «Metamorphosis eller Forvandlinger», en Travesti
af Ovid, hvori Dyr forvandles til Mennesker af
tilsvarende Natur ejendommelighed. Det er altsaa
en moralsk Satire i parodierende Tone, hvilken
imidlertid her som oftere jævnlig slaar Klik for
H. Alexandrinerne virke noget trættende, og de
personlige Udtydninger udebleve som sædvanlig
ikke. Kort efter foranledigede en Strid med den
lærde Stiftsprovst Tychonius i Viborg, hvis Navn
H. tilfældig, som det synes, havde givet Pedanten i
«Jacob v. Thyboe», Satiren «Den jyske Fejde», ligesom
en Udtalelse af den hollandske Filolog Burman, hvilken
H.s let pirrelige Patriotisme opfattede som et Angreb
paa dansk Videnskabelighed, affødte det latinske
Stridsskrift «Holger Danskes Brev til Burman», der
ogsaa fremkom paa Dansk, men misbilligedes bl. a. af
Gram.

Imidlertid følte H. med Alderen mere og mere sin
«poetiske Raptus» svinde og vendte sig atter til
videnskabelig Virksomhed. Dette er aabenbart ikke
alene eller nærmest en Følge af ydre Forhold, af
Theatrets uheldige Skæbne og endelige Lukning eller af
den mørke Tidsaand under Christian VI. Allerede før havde han 
følt sig træt og delvis udtømt, og han afslutter tydelig nok en 
Periode af sit Liv, da han sidst i 1727 skriver sin første 
«Epistola ad virum perillustrem», Begyndelsen til de lunefulde og 
ejendommelige Memoirer, hvori han paa lige saa ejendommelig Latin giver 
os et Indblik i sit Liv og sin Karakter. Dette 1. Brev 
offentliggjordes mod hans Vilje af den unævnte Adressat, hvem man har
søgt i næsten alle de fremragende Personligheder, til hvilke H. har 
staaet i nærmere Forhold: Rostgaard, Stiftamtmand Reitzer o. a. 
I nyeste Tid er man i Henhold til en endelig opdaget Meddelelse
fra Rostgaard til Langebek standset ved den senere Statholder i 
Norge, Grev Chr. Rantzau, som ligeledes var Falsters Mæcen, og 
med hvem H. ogsaa ellers vides at have korresponderet. Efter at 
H. i 1728 havde givet Bevis for sine mangesidige Interesser i et 
Par Piecer om Handels- og Industriforhold, «Samtaler hinsides 
Elben», udkom 1729 hans «Danmarks og Norges Beskrivelse», ikke 
nogen egentlig Topografi eller Statistik, men en kulturhistorisk 
Skildring af Folkekarakteren og Institutionernes Udvikling. Næste
Aar ændredes hans Stilling ved Universitetet paa en Maade, der 
maatte opfordre ham til mere at vie Videnskaben sin Tid, i det 
han overtog Lærestolen i Historie i Steden for den i klassiske 
Sprog. Til egentlig Universitetslærer egnede H. sig imidlertid lige 
saa lidt som tidligere til Privatlærer. Hans Personlighed har næppe 
haft noget vindende for Ungdommen, og den Maade, hvorpaa Undervisningen
meddeltes, ansaa han for ufrugtbar, ikke blot Disputereøvelserne, 
men ogsaa Forelæsningerne, ligesom han ikke vides at 
have haft det mundtlige Ord særlig i sin Magt. Han klager over, 
at Theologien var den herskende Videnskab, medens ingen brød 
sig om Jura og Statsvidenskaberne, som han havde søgt at fremdrage. 
Den praktiske Filosofi og Moralen forsømtes for Logik og 
Metafysik, og i Sprogstudiet var pedantisk Syslen med «Skolemestergloser»
Hovedsagen. Allerede 1720 i et latinsk Program, som hans 
Kolleger fik undertrykt, forklarer han Universitetets ringe Frekvens 
af dets forældede Methoder, og lignende Grundsætninger kom ved
Slutningen af hans Universitetsvirksomhed til Orde i hans Rektortale 
1736. Som Lærer i Historie samlede han næppe heller mange 
Tilhørere, og da efter 7 Aars Forløb hans økonomiske og praktiske 
Sans bragte ham til at overtage Universitetskvæsturen, blev han fri
for at holde Forelæsninger, men beholdt Titel og Sæde som 
Professor og Assessor consistorii.
Det var altsaa som Skribent, H. gjorde sig fortjent af Videnskaben, 
vistnok ikke, som hans Kollega Gram, ved at grave sig 
ned i den og bringe nye Fund for Dagen, men snarere ved sin 
Lydhørhed for Tidens Strømninger og Tanker, sin fransk uddannede 
Evne til at tilegne sig dem personlig og sætte dem i Omløb langt 
ud over de lærdes Kreds. Dette viser sig ikke blot i hans for den 
Tid fortjenstlige latinske Skolelærebøger i Historie og Geografi (1733) 
og i de historiske og politiske Haandbøger, han alt havde udgivet,
men langt mere i hans Manddoms selvstændigere Værker, hvor han 
i en her hidtil ukjendt Grad anvendte Modersmaalet i videnskabelig 
Fremstilling og formaaede at give denne et individuelt Præg og
en tillokkende, almenforstaaelig Form, der stillede sig i den mest 
slaaende Modsætning til Pedanteriets Exklusivitet. Det var i denne 
Henseende mere end, som Digter, han dannede Skole: efter 
Universitetets og Undervisningens tidsmæssige Reform (1732 og 39)
træder en hel Kreds af yngre Mænd i hans Fodspor ved at lægge 
Vægten paa let og underholdende Stil, optage Tidsinteresserne til 
videnskabelig Drøftelse og drage hele det dannede Publikum med 
ind i denne.

Af sin første officielle Optræden i den nye Stilling havde H. 
nærmest Ubehageligheder som af sine fleste Universitetstaler, i det 
hans varme Mindeord over den afdøde Kong Frederik IV ikke 
faldt i god Jord under den forandrede Stemning ved Hoffet og 
først efter Christian VI's Død kunde trykkes. Desto heldigere var
han med sit næste Arbejde, «Danmarks Riges Historie» (til og med 
Frederik III, 1732-35). Her udførte H. et Værk, som alle vore 
tidligere Historikere vare strandede paa. Det kan da naturligvis 
ikke være anlagt med en Vedels Udførlighed eller en Grams kritiske
Grundighed, om end navnlig den nyere Tid er behandlet efter 
Førstehaands Kilder. Men det er heller ikke som hos Huitfeldt en 
blot Stofsamling; H. er den første, der hos os hævder 
Historieskrivningen som Fremstillingens Kunst og sætter det som Kritikkens
Opgave ikke blot at prøve, men at vælge og ordne sit  Stof. I det 
han lægger Hovedvægten paa Rigets indre Udvikling og fortæller 
med sit ejendommelige Lune og sin Evne til at karakterisere Tider 
og Personer, lykkes det ham at give vort Folk den første almenlæselige 
og almeninteressante Fremstilling af dets eget Levnedsløb 
paa Modersmaalet. Med sædvanlig Lethed i Arbejdet frembragte 
H. nu i hurtig Rækkefølge andre historiske Værker, alle mindre 
udmærkede ved Fremdragelse af nye Kjendsgjerninger end ved den
livfulde Stil og det nye Lys, hvori det allerede bekjendte stilles: 
Beskrivelsen af hans Fødeby Bergen (1737), «Almindelig Kirkehistorie» 
(1738-40), hvor han rigtignok som hele Samtiden viser sig at 
mangle Blik for Middelalderens historiske Ret og af en let 
forstaaelig Forsigtighed standser ved Reformationen, men hvor hans 
Domme ellers røbe Frisind og en for den Tid sjælden Upartiskhed. 
Hertil slutter sig 1742 «Den jødiske Historie», medens han i 
«Berømmelige Mænds og Heltes sammenlignede Historier» (1739) og 
«Heltindehistorier» (1745) fulgte Plutarchs Mønster i Sammenstilling 
af historiske Biografier til gjensidig Belysning og moraliserende 
Behandling. Skjønt han i det første Værk jævnlig vælger noget 
fjærnt liggende Æmner, og skjønt hans Karakterskildringers 
psykologiske Dybde ikke altid svarer til det stilistiske Liv, hørte disse 
Skrifter til hans mest læste. Hans Omtale af Dronning Christina 
bragte ham i Polemik med Tyskeren Arckenholtz. -- Af hans 
historiske Smaaskrifter skal her kun fremhæves Indledningen til 
Oversættelsen af den græske Historiker Herodian (1746), om Aarsagerne
til Roms Fremvæxt, hvor han behandler et ogsaa af Montesquieu 
fremdraget Æmne. I nogle af Epistlerne polemiserede han ogsaa 
mod dennes «Esprit des lois» og udgav 1753 begge Afhandlinger 
paa Fransk, et Bevis paa den levende Interesse, hvormed han 
endnu i sin Alderdom fulgte Dagens Spørgsmaal i Udlandet.

I disse Aar samlede og fortsatte H. en Del af sine Smaaskrifter: 
1737 og 43 i «Opuscula Latina» de selvbiografiske Breve, 
som snart bleve oversatte paa Dansk, tillige med Epigrammer m. m.; 
1746 i «Mindre poetiske Skrifter» Metamorfoserne, Skjæmtedigtene 
og Smaasatirer, hvoraf kun «Det daphniske Blodbad», en mod 
Hykleriet rettet ubetydelig Fabel, var utrykt. Imidlertid lagde han 
ikke ganske Digtekunsten paa Hylden; han havde vistnok alt i 
adskillige Aar syslet med «Niels Klims underjordiske Rejse», før
han paa Grund af de vanskelige Forhold her hjemme udgav den 
i Leipzig 1741, anonymt og paa Latin; men næste Aar blev den 
oversat. Atter her valgte H. en i Danmark saa godt som ukjendt, 
men i Udlandet meget yndet Form for sin Satire: Prosaromanens, 
særlig den vidunderlige Rejseromans. Den lange Række af 
opdigtede og fantastiske Rejsebeskrivelser begynder allerede i Oldtiden 
(Lucian), men havde især siden Renæssancen fulgt og populariseret 
de store geografiske og naturvidenskabelige Opdagelser og tjente 
ofte tillige som en gjennemsigtig Indklædning for dristig Samfundssatire 
og utopiske Reformforslag. Den kulminerede i Defoes 
«Robinson» (1719), Montesquieus «Lettres Persanes» (1721) og Swifts 
«Gulliver» (1726), hvilke alle i Forbindelse med mange mindre 
betydende Fiktioner af samme Art have paavirket «Niels Klim» og givet 
Romanen dens noget aforistiske Form. Ligesom i «P. Paars» 
udvider det vedkjendte polemiske Sigte - her mod  Rejsebeskrivernes 
Løgne, hist mod den episke Pathos -- sig til en omfattende social 
og moralsk Satire, og det ikke blot over danske, men over almen-evropæiske
Daarligheder (franske Sæder og Moder). Viddet er 
rigtignok ikke saa frodigt som i H.s Ungdomsværk, den poetiske 
Ramme er mere søgt og den moralske Hensigt mere haandgribelig. 
Paa den anden Side griber Satiren fuldt saa dristig ind i Tidens 
brændende Spørgsmaal, især de religiøse, og Forargelsen udeblev 
heller ikke. Men denne Gang havde den allerede højt ansete
Forfatter den offentlige Mening paa sin Side, og Pietisterne vovede 
ikke at sætte nogen Forfølgelse i Scene.

I det H. i «Niels Klim» søger at bryde alle Fordomme og al 
Vanebetragtning ved at stille de tilvante Forhold paa Hovedet 
og belyse dem gjennem deres Modsætning, snart gjennem Idealet, 
snart gjennem Karikaturen, danner Bogen en Overgang til de kort
efter udgivne «Moralske Tanker» (1744), hvis Maal ligeledes er at 
vække til Eftertanke ved at opstille Paradoxer og uvante Synsmaader 
efter Montaignes og Erasmus' Mønster. Som Filosof er H. mere 
en livlig end en dyb Tænker; han hævder den praktiske Filosofi
mod Spekulationen og stiller snarere Problemerne, end han løser 
dem. H. knyttede de moralske Tanker som nærmere Forklaring 
til et Udvalg af sine latinske Epigrammer og fortsatte dem senere, 
endnu tvangløsere og mere tilfældig, i Brevform med Indblanding 
af rene Bagateller og personlige Forhold, i «Epistlerne» (I-IV, 
1748-50; V efter hans Død 1754). Medens Filosofien tidligere i 
et barbarisk Latin og inden for det fastslaaede aristoteliske Skema 
havde bevæget sig i Kreds om tørre, abstrakte Begreber, tog den 
her ganske socratisk, i let, spøgende Samtaleform paa Modersmaalet, 
sit Udgangspunkt fra rent dagligdags Fænomener og førte derved 
langt dybere ind i Forstaaelsen af Livet og Menneskene; men det
er intet Under, at Tiden stod noget desorienteret over for denne 
pludselige Overgang: det gamle var Trivialitet, det nye syntes at 
være det. Det var atter her den engelske og franske Videnskabelighed, 
der med H. afløste den tyske, og fra Renæssancefilosofien 
naar hans Blik gjennem Grotius og Bayle, Locke og Spinoza -- 
der have paavirket ham i Methoden og i Enkeltheder, men hvis
religiøse Standpunkt han bekæmper -- ned til Malebranches Modifikation 
af Cartesianismen, til la Bruyères populære Moraliseren og 
den spirende fransk-materialistiske Retning. Skjønt H. i moderne
Aand arbejder paa at verdsliggjøre Livsanskuelsen og lægger Vægten 
paa Livet over for Læren, Moralen over for Dogmet, vender hans 
Filosoferen dog stadig tilbage til de religiøse Spørgsmaal, som endnu
vare Tidens store Livsinteresse. Selv er han vel nærmest Rationalist, 
men ingenlunde indifferent; han hævder Tænkningen og den 
religiøse Kritik deres Ret og fordrer fremfor alt Tolerance. Den
fremmede Fritænkning gjør han bekjendt, men billiger den ikke og 
føler sig navnlig frastødt af dens yderliggaaende Former. I det 
hele er han aldrig afgjort Oppositionsmand, men paa alle Omraader 
besindig Reformator, religiøst, politisk og socialt. I det han 
saaledes forsigtig beredte den gryende Tidsaand Vejen, vakte han 
stor Opsigt og øvede betydelig Indflydelse uden egentlig at bryde
Tænkningen nye Baner eller blive Filosof af Fag.

Efter Christian VI's Død tabte Pietismen sin Magt, og et 
lysere Livssyn blev herskende, som bl. a. medførte Gjenaabningen 
af den danske Skueplads 1747. H., som hilste denne Forandring 
med Glæde, bistod ogsaa de nye Skuespillere med sin Erfaring og 
førte i nogle Aar et privat Tilsyn med Theatret, uden dog at ville
indtræde i dets Bestyrelse; i Virkeligheden havde han ogsaa kun 
Ærgrelse af Skuespillernes indre Strid og idelige Pengenød. «Den 
politiske Kandestøber» var det første Stykke, der opførtes; men 
det mærkedes snart, at Smagen var bleven forfinet og fordrede 
franske Konversationsstykker. De 6 Komedier, H. nu skrev i sin 
Alderdom, hævede heller ikke hans Ry. Han vendte sig bort fra 
Virkelighedsskildringen til en allegoriserende og filosoferende 
Retning, hvor han blev mat og blodløs («Plutus», «Sganarels Rejse»,
«Philosophus udi egen Indbildning», «Abracadabra», «Republikken», 
«Den forvandlede Brudgom»; den sidste opførtes ikke før 1882). 
Her spores undertiden aristophanisk Indflydelse, medens hans 
Blomstringstids klassiske Mønstre vare Terents og især Plautus. 
Disse Forbilleder har han imidlertid til fælles med Molière, som jo 
ubetinget har haft størst Indflydelse paa hans Digtning. Er Molière 
end den dybere Aand, der trænger mere til Bunds i Sjæleskildringen, 
saa ejer H. til Gjengjæld et umiddelbarere og mere ægte folkeligt 
Lune, der gjør ham til alle Klassers Digter, ikke blot de dannedes. 
Medens Molière lader sine sammensatte Karakterer udvikle sig for 
vore Øjne, skaber H. snarere Typer i den italienske Maskekomedies
Spor; men han varierer disse Typer ganske anderledes rigt og 
individuelt end Italienerne, efter Tid, Sted og personlige Forhold, 
saa at de dog til sidst blive hans og hans Folks egentligste 
Ejendom. En saa frugtbar Digter som H. maa nødvendigvis laane sine
Motiver, og næsten hele Evropas Litteratur har i saa Henseende 
ydet ham Tribut, endog det kluntede tyske Drama (i «Jacob v. 
Thyboe» og «Ulysses»). Æmnerne har han taget overalt, hvor han 
fandt dem, og Komediernes Digtform er den fransk-klassiske, som 
han først gjorde os bekjendt med, uden dog at lade sin Genialitet
indsnævre ved pedantisk Overholdelse af dens Regler, over for 
hvilke Komedien som Virkeligheds- og Samtidsskildring jo altid maa 
stille sig friere. Den omhyggelige franske Teknik har H. aldrig 
tilegnet sig; Handlingen er hos ham underordnet og ofte forsømt;
det er gjennem Situationer og Replikker, at hans Vid udfolder sig 
i den rigeste Komik; derigjennem giver han et Billede af sin Tids 
hele Liv og Færden, dens Brydninger mellem gammelt og nyt, saa 
livagtigt og slaaende, at det aldrig forældes, saa ejendommeligt, at 
han trods sine Laan er en blandt alle Tiders originaleste og 
nationaleste Digtere, saa omfattende og indgaaende, at Oehlenschläger 
har kunnet sige: «Hvis Kjøbenhavn var forgaaet paa H.s Tid og 
kun hans Komedier blevne reddede, vilde vi gjennem dem have
en lige saa klar Forestilling om Datidens hele Liv, som 
Udgravningerne give os af Livet i Pompeji.»

H.s sidste og svageste Alderdomsværk var «Moralske Fabler» 
(1751) i Prosa, til Dels kun moralske Exempler og Historier. Hans 
betydelige Indtægter, bl. a. som Forlægger af sine egne Skrifter, 
i Forbindelse med hans tarvelige Levemaade og økonomiske Sans 
tillode ham 1740 at kjøbe Godset Brorup, 1745 Tersløse og Ødemark. 
Disse store Ejendomme styrede han med Dygtighed og fandt meget 
Behag i Landlivet om Sommeren. Da der blev Tale om 
Gjenoprettelsen af Christian IV's 1665 nedlagte Akademi i Sorø, 
besluttede H. i fuld Overensstemmelse med nogle af sit Livs 
Grundtanker at skjænke Akademiet sine Godser tillige med sit Bibliothek 
og en Del Kapitalformue til Fremme af en friere og modernere 
Videnskabelighed end den, der trivedes ved Universitetet, og tillige
i det Haab derved at modvirke Ungdommens skadelige Udenlandsrejser. 
I denne Anledning oprettedes hans Godser til et Baroni 
1747, kort før Akademiets Indvielse. At Fortællingerne om den 
Tilsidesættelse, der ved den Lejlighed skulde være vist mod H.s 
Ønsker og Person, i alt Fald ere i høj Grad overdrevne, er nylig
gjort sandsynligt. Gaven fuldbyrdedes dog først 1751, og faa Aar 
efter døde H. efter længere Tids Svagelighed af Brystsyge, 28. Jan. 
1754, og blev begravet i Sorø.

Der har endog i vore Dage vist sig Tendens til at uddanne 
en Legende om, at vor store Digter henlevede sin meste Tid under 
Fattigdom, Forfølgelse og Miskjendelse. Sandheden er tvært imod, 
at hans ydre Stilling i største Delen af hans Liv var glimrende. 
Sin Ungdoms Pengenød synes han at have baaret med let Sind; 
i sit 30. Aar blev han extraordinær, i sit 33. virkelig Professor, og 
hans praktiske Forretningsdygtighed gjorde ham det muligt, hvad 
der før og vel ogsaa siden var ukjendt i Danmark, temmelig hurtig 
at samle endog betydelig Formue ved Skribentvirksomhed. 1740 
blev han Godsejer; 1747 fulgte hans for en Videnskabsmand ganske 
usædvanlige Ophøjelse til Baron, og i sin Ligtale over ham kunde
Professor Lysholm endog sammenligne ham med Sorøs første Stifter, 
Absalon. At hans Satire i Forbindelse med hans vanskelige Sind 
skabte ham Uvenner, er kun naturligt, ligesom det er en Selvfølge,
at det Væld af nye Ideer, der brød ind med ham, ikke strax blev 
fuldt vurderet og hans populære Videnskabelighed ikke forstaaet af 
de gammeldags lærde. Men allerede hans første Optræden modtoges
dog ogsaa med varm Anerkjendelse, og paa sin ældre Alder 
var han beundret baade i Ind- og Udlandet. Ingen anden dansk 
Forfatter havde den Gang set sine Værker udkomme i saa mange 
Oplag, og ingen er lige til vore Dage bleven oversat paa saa mange 
Sprog, maaske med Undtagelse af H. C. Andersen. Om Forfølgelse 
kan der højst være Tale ved «P. Paars» og «N. Klim», og det blev 
ikke til mere end nogle Ubehageligheder, som enhver Banebryder 
maa være forberedt paa. Snarere undres Baden o. a. med rette 
paa, at hans dristige Udtalelser, f. Ex. i «Moralske Tanker», gik 
saa uanfægtede hen, og at han saa godt som ikke generedes af 
Censur, hvad der vel maa tilskrives hans Stilling i det filosofiske 
Fakultet, der selv øvede Censuren.

Noget andet er, at H. næppe hverken i Livet eller i Døden 
vakte nogen varm personlig Sympathi. Grundtonen i hans Værker 
er den mest ægte «festivitas», men som Menneske var han, i alt 
Fald i Manddoms- og Alderdomsaarene, en saare pirrelig Hypokondrist,
hvis Særhed var fremkaldt af legemlig Svaghed og næret 
ved hans ugifte Stand. Det var af eget Valg og Tilbøjelighed, 
at H. stod som en ensom Mand, ligegyldig for sin Familie og uden 
selskabelig Trang, til sidst egentlig kun knyttet til andre gjennem
sin Kjærlighed til Musikken. Disse Livsvaner havde ogsaa en Grund 
i hans unægtelige Paaholdenhed, især i Smaating, medens han ikke 
skyede Ofre for store Almenformaals Skyld. Ikke blot ved at 
skjænke hele sin Formue til Sorø og til Udstyrslegater viste han
sig som en «nyttig Borger», men maaske endnu mere ved den 
storartede Gave af sit bedste aandelige Eje, Komedierne, til den 
danske Skueplads og ved de Præmier, ved hvilke han i Aarene 
1738-40, rigtignok med ringe Resultat, søgte at fremkalde smukke 
danske Vers. I sin Alderdom klager han selv over aftagende 
Popularitet, som han tilskriver Misstemningen over, at han, den 
honnette Ambitions afsagte Fjende, havde ladet sig baronisere og 
efterladt sit Gods til et adeligt Akademi. Men N. M. Petersen 
henviser med større Ret til, at H. nu var udtømt, og at Tiden var 
løbet ham forbi, hvor meget han end fordum havde været forud 
for den.

Naturligvis maa det indrømmes, at H.s digteriske Syn har sin 
væsentlige Begrænsning. Lige fra Reformationen ned gjennem 
Oplysningsperioden var Nyttebetragtningen herskende i vor Litteratur; 
Renæssancens og siden den franske Klassicismes Bestræbelse for 
at hævde Poesien som sit eget Maal trængte aldrig igjennem hos os,
og i denne Henseende var H. sin Tids Barn. Som det 17. 
Aarhundredes Digtere skriver han

«for Folk ej ene, men for Sproget at polere»,

&#596;: i Belæringens og Sprogopdyrkningens Tjeneste. Digtningen er 
ham én blandt flere Maader at moralisere paa; Komedierne regner 
han blandt sine moralske Skrifter; de «have tvende Sigter, som er
at forlyste og undervise tillige», det gamle «utile dulci». Den 
poetiske Form betragter han som noget tilfældigt, Forgyldning paa 
den moralske Pille, og særlig i den bundne Stil ser han en Tvang,
der kun fører til Svulst og Uklarhed; selv var han jo ingen stor 
Versifikator. Derfor kan han heller ikke ret finde sig i den franske 
Tragedie. Han er Forstandsdigter uden Sans for lyrisk Sving, 
Erotik eller Naturstemning; han hylder efter Tidens franske Smag 
Regelen, ikke Fantasien i dens Frihed. Men heldigvis rive 
Inspirationen og Lunet ham ofte med sig langt ud over de Grænser, hans 
Theori vilde afstikke. Saaledes allerede, naar han først af alle
lærte sit Folk at sondre mellem Lærdom og Aand, at tillægge 
Æmnets smagfulde og underholdende Behandling selvstændigt Værd. 
Men uden ret at klare sig det aner han ogsaa noget højere, 
guddommeligt bag Formen og Nyttevirkningen i Poesien: 
^34
Holberg, Ludv.

 «Et kunstigt Arbejd, skjønt det er af ingen Nytte,
 med lærde Skrifter dog en Kjender ej vil bytte», 

Og:

 «En sig af Lærdom, en af Gejst sig viser rig, 
 en klog, skarpsindig er, en er guddommelig!»

Det gjælder om H., mere maaske end om nogen enkelt 
Forfatter i noget andet Land, at han har skabt en Nationallitteratur 
og et helt læsende Publikum: 


 «Før var der knap skrevet paa Dansk en Bog, 
 som ret kunde Hjærterne hue.»

Han frembragte her hjemme, om ikke af intet saa dog af højst 
ubetydelige Spirer, alle Poesiens Hovedgrene, undtagen Lyrikken, 
og derhos en populær, især historisk og filosofisk, Videnskabelighed. 
Men dette Storværk, var kun muligt ved at bringe Fædrelandet i
frugtbar aandelig Vexelvirkning med det øvrige Evropa, ved i rigt 
Maal at benytte fremmede Ideer og fremmede litterære Former. 
Thi i vort eget Aandsliv var der den Gang ingen Kim til ny 
Udvikling, i alt Fald ingen, som endnu vare modne, og det Aandsliv, 
som havde udviklet sig uden om os siden Renæssancen, kjendte 
vi kun paa anden Haand, gjennem Tyskernes uselvstændige og 
plumpe Efterligning. Først H. fører os til Kilderne, ind under 
fransk og engelsk Indflydelse, og det med Saadanne Kæmpeskridt, 
at han i vor Litteratur repræsenterer paa en Gang Renæssancens 
Fuldendelse, den franske Klassicisme og Oplysningstidens Begyndelse, 
de 3 store Faser, som den evropæiske litterære Bevægelse havde 
gjennemløbet fra det 16. til først i det 18. Aarhundrede, i 3 
Generationers Levetid og gjennem mangfoldige Forfatteres Arbejder. Fra 
H. af kan den danske Litteratur fortsætte sin Gang Haand i Haand 
med, om end lidt bag efter, det øvrige Evropas.

For saa vidt fortsatte og uddybede H. dog kun et allerede 
indslaaet Spor, som han især dyrkede den moraliserende Forstandsdigtning 
og her kunde slutte sig til noget af det bedste og livskraftigste 
i vor gamle Litteratur. Hvor meget han end skylder
Molière, er han dog aandelig langt mindre beslægtet med Franskmandens 
ætsende Vid end med det godmodige Lune hos vor egen 
Fortids Satirikere, og med dem har han ofte baade Syn og Æmner 
til fælles, især paa sine ældre Dage, da han stod betænkelig over for 
den af ham selv vakte Bevægelse og vendte sin Satire mod alt det
fremmede, forlorne Væsen. Ej heller var det det nye hos ham, 
at han uddannede Litteratur og Modersmaal efter udenlandske 
Mønstre: Indførelsen af det øvrige Evropas Ideer
og Litteraturformer var begyndt over Tyskland 100
Aar før, med Arrebo, men Tilegnelsen var raa og
ufordøjet. Forgængerne lode sig overvælde af den
fremmede Kultur og vilde snøre dansk Aandsliv ind
i dens Former i Steden for at lempe den efter vort
Behov. Derfor trængte de aldrig ned i Folket,
og deres Virksomhed blev uden Resultat. Først
H. forstod, at Opgaven ikke var at lave os selv om
paa evropæisk, men at omsætte de fremmede Tanker,
ikke blot i vort Sprog, men i vor Aand. National i
Sind, om ikke i Dannelse, vidste han at bringe en
Nationallitteratur ud af den udvortes Efterligning,
en populær Videnskab ud af den til enkelte Kredse
indskrænkede Lærdom, at sprede Ideerne gjennem alle
Folkets Lag ved let og smagfuld Fremstilling. Dette
er hans ejendommelige Fortjeneste, der har Værd
for alle Tider, og som i hans egen Tid gjør ham til
Hovedfiguren, i hvem Fortid og Fremtid mødes, i hvem
næsten alle Videnskabens og Litteraturens Grene samles
og faa deres Fuldendelse, hvem alle andre Forfattere
enten forberede eller fortsætte, i alt Fald paa det
populærvidenskabelige Omraade. 

Holberg, III Epistolæ ad virum perillustrem (og Ep. 447). 
Scheibe, H.s Levned, i den tyske Overs. af P. Paars 1764 
(dansk ved C. Ewald 1883). 
Welhaven, Om L. H., 1854. 
Smith, H.s Levnet og populære Skrifter, 1858. 
Brandes, L. H., 1884. 
Winkel Horn, L. H., 1884. 
Daae, L. H., 1886. 
Rahbek, H. som Lystspildigter, 1815-17. 
Werlauff, Antegnelser til L. H.s 18 første Lystspil, 2. Udg., 1858, og Oplysninger til N. Klim, i Dorphs Udg., 1857. 
Skavlan, H. som Komedieforfatter, 1872. 
Bruun, H. som Lærer i Historie, 1872. 
Paludan, Om H.s Niels Klim, 1878. 
E. Holm, H.s Betydning for Aandsliv og Videnskab, 1884. 
Hist. Tidsskr. 5. R. IV, 35 ff.

J. Paludan.



Holberg, Ludvig, f. 1847, Retshistoriker. 
H., Søn af Sognepræst D. A. H. og Henriette Sophie f. Worsaae,
er født 8. Juni 1847 i Skaarup ved Svendborg. 1865
dimitteredes han fra Sorø Akademi til Universitetet,
og 1871 tog han juridisk Embedsexamen. I 1875
beskikkedes han til Overretssagfører, i hvilken
Stilling han endnu virker, og ægtede 26. Maj
1876 Betty Juliane Sofie Mathilde Caroc, Datter af
fhv. Proprietær C. -- I Forbindelse med sin praktiske
Livsgjerning har H. drevet flittige retsvidenskabelige
Studier, særlig vedrørende den offentlige Rets
Historie. En første, fortjenstfuld Frugt deraf er:
«Engelsk Parlamentarisme» (1884). Fra Studiet af
Englands middelalderlige Statsret førtes H. gjennem
nærliggende Sammenligninger til Granskningen af
tilsvarende offentlige Retsforholds Udvikling i
Danmark. Derved fremkom 1886 Afhandlingen: «Leges
Waldemari regis, Kong Valdemars Lov, et Bidrag til
Oplysning om 
Danmarks Statsret i det 13. Aarhundrede», hvilken Afhandling 
erhvervede H. den juridiske Doktorgrad. Til denne Afhandling 
sluttede sig i 1889: «Dansk Rigslovgivning; Forholdet mellem 
Vederlagslov og Rigslov; Rigslovene i Perioden 1241-1282». -- 
Disse H.s retshistoriske Arbejder have den særlige Fortjeneste at have 
henledet Opmærksomheden paa Rigslovgivningens Fremkomst, Udvikling 
og Betydning ved Siden af Landslovgivningen. De virke vækkende
og oplysende i Henseende til alle de Æmner, som de behandle, 
og læses med Interesse baade af Jurister og Historikere. Paa den 
anden Side have Forfatterens Anskuelser og Udviklinger dog ogsaa 
udæsket Kritikken og fundet Modsigelse paa væsentlige Punkter, 
saaledes navnlig hans Fortolkning af Ordene «Leges Waldemari»,
der endnu kun kan anses som en dristig Hypothese, hvilken Forfatteren 
dog vedblivende med Styrke har forsvaret i et nyt Skrift: 
«Dansk og fremmed Ret» (1891), som foruden en yderligere Drøftelse 
af tidligere behandlede Æmner ogsaa indeholder en interessant 
og oplysende Afhandling om «Biskop Knud Mikkelsen og hans 
Gloser til Jyske Lov».

Universitetsprogr. til Reformationsfesten  1886.

H. Matzen.



Holbøll, Carl Peter, 1795-1856, Koloniinspektør og naturhistorisk Samler, 
var Søn af den efterfølgende og fødtes i Kjøbenhavn 
31. Dec. 1795, blev i 1821 Sekondlieutenant i Søetaten og fik 
det følgende Aar kongelig Understøttelse til en 2aarig Rejse til 
Grønland for at gjøre sig bekjendt med Hvalfangsten og for 
at foretage Indsamlinger til det kgl. naturhistoriske Musæum. Dette 
sidste Hverv udførte han med stor Interesse og Dygtighed saa vel
paa den nævnte Rejse som senere, efter at han i 1825 var afgaaet 
fra Søetaten med Kapitajnlieutenants Karakter og var bleven kgl. 
Inspektør for de grønlandske Kolonier og Hvalfangsten samt
Skifteforvalter i det nordlige og (1828) i det sydlige Grønland. I 1826 
ægtede H. Hanna Theresia Sophie Petersen (f. i Kjøbenhavn 13. Maj 
1810, d. 21. Juni 1856). Efter al Sandsynlighed er H. forulykket 
1856 paa Rejsen til Grønland med Skibet «Baldur», som maa 
antages at være gaaet under med Mand og Mus. H.s litterære 
Arbejder indskrænke sig hovedsagelig til nogle faa Notitser om 
den grønlandske Dyreverden; mest bekjendt er hans «Ornithologiske 
Bidrag til den grønlandske Favna» (1843), der oversattes paa Tysk.

Erslew, Forf. Lex.

Jonas Collin.



Holbøll, Frederik Ludvig, 1765-1829, Gartner, 
blev født 14. Okt. 1765 paa Lystslottet Frydenlund (ved Vedbæk), hvor hans 
Fader, Peder H., en Bondesøn fra Vraa i Ribe Stift, var kongl. 
Gartner og Slotsforvalter. Moderen hed Marie Elisabeth f. Buchholtz. 
Faderens Tid var stærkt beslaglagt af hans mange Embedspligter, 
og han kunde derfor ikke tage sig af Sønnens Undervisning, 
men til Trods herfor lykkedes det H. under sin Opvæxt paa Grund 
af sin Lærelyst og gode Nemme at erhverve sig ret fyldige
Kundskaber i fremmede Sprog og Naturvidenskaberne, særlig Botanik. 
Sin første Uddannelse som Gartner fik han hos Gartner Krause 
paa Sophienberg og var derefter «Svend», som det den Gang 
kaldtes, hos sin Fader, indtil han ved dennes Død (3. Avg. 1788)
blev udnævnt til hans Efterfølger. I 5 Aar bestyrede han den for 
sine fortrinlige Frugter bekjendte Have, men i 1793 blev Slottet 
solgt og H. afskediget. Da imidlertid til samme Tid Pladsen blev 
ledig som Gartner ved Universitetets botaniske Have i Kjøbenhavn, 
og den daværende Statsminister Grev C. D. Reventlow havde lagt 
Mærke til H.s Dygtighed og for den Tid ualmindelige grundige 
Kundskaber, udvirkede denne, at H. blev udnævnt til botanisk
Gartner s. A. Samtidig med Udnævnelsen blev der bevilget ham 
en Understøttelse til en Udenlandsrejse, som han strax tiltraadte. 
Først besøgte han Holland, hvor han navnlig opholdt sig længere 
Tid ved de botaniske Haver i Leiden og Amsterdam, ligesom han
ogsaa gjorde sig bekjendt med Blomsterløgkulturen i Haarlem. 
Næste Aar rejste han til London, hvor han af den danske 
Legationssekretær Schønborn blev indført hos den berømte Botaniker Joseph 
Banks, som gav ham fri Adgang til sit store Bibliothek og rige 
Samlinger og anbefalede ham til Forstanderen for den store kongl. 
botaniske Have i Kew, W. T. Acton. I Efteraaret 1794 forlod 
han England og tiltraadte strax ved Hjemkomsten sit Embede som 
Gartner ved den botaniske Have. Denne Have var paa den Tid 
i en temmelig maadelig Forfatning, men det lykkedes H. forholdsvis
hurtig at hæve Havens Renommé til Ligestilling med de bedre 
botaniske Haver i Udlandet. Hans grundige Kjendskab til Planterne 
satte ham i Stand til at yde disse en mere  formaalstjenlig 
Kultur, og hans store Ordenssans og utrættelige Flid bragte snart 
Frøindsamlingen og Sorteringen ind i et langt bedre Spor, end det 
nogen Sinde før havde været. Foruden at have Embedet ved den 
botaniske Have var han tillige fra 1799 ansat som Gartner ved 
Frederiksborg Slotshave. I 34 Aar røgtede han med ufortrøden 
Iver og levende Interesse sin Gjerning som botanisk Gartner. H. 
døde 30. Jan. 1829. 19. Okt. 1792 ægtede han Juliane Friderica 
Kompffe (f. 1771 d. 1801).

Skjønt H. havde en udmærket Iagttagelsesevne, parret med en 
sjælden Hukommelse, og han som Følge deraf maa have samlet 
en rig Erfaring paa sin lange og virksomme Livsbane, er det 
forholdsvis kun lidet, han har efterladt sig af litterære Arbejder. 
I «Landøkonomiske Tidender» (VIII) skrev han «Om den pomologiske 
Tryllering eller Ringsnittet», i «Nye landøkonomiske Tidender» (IV) 
«Bemærkninger ved R. W. Assens' Frugttræer af Kjærner», i 
«Havetidende» (I) « Beskrivelse over de her i Landet almindeligst dyrkede 
Meloner». Desuden har han skrevet et Par Boganmeldelser og 
leveret Anmærkninger og mindre Bidrag til nogle gartneriske og 
botaniske Bøger.

Have-Tidende I.
Erslew, Forf. Lex.

L. Helweg.



Holch, Hans Christian, f. 1837, Politiker. 
H., der er en Søn af Skolelærer Hans Peter Christopher H. og Dianore Lovisa 
Sophie f. Fich, er født i Landerslev ved Jægerspris 12. Avg. 1837. 
Han dimitteredes fra Frederiksborg lærde Skole 1856 og blev juridisk
Kandidat 1862. Efter i ei} Aarrække at have været Amts- og 
Sagførerfuldmægtig nedsatte han sig i 1867 som Prokurator i Helsinge, 
virkede som saadan indtil 1881, da han udnævntes til Byskriver i 
Hillerød, og blev i 1890 Borgmester, By- og Herredsfoged i 
Nykjøbing paa Falster. H. kom tidlig ind i det offentlige Liv i 
Frederiksborg Amt. I 1871 valgtes han til Formand for Helsinge-Valby 
Sogneraad, i Aarene 1874-81 var han Medlem af Frederiksborg
Amtsraad og fra 1885-90 Medlem af Hillerød Byraad og 
Overlignmgskommissær. I det politiske Liv indtraadte han ved 
Valgene 3. Jan. 1879, da han som Højres Kandidat valgtes til 
Medlem af Folketinget for Frederiksborg Amts 4. Valgkreds (Frederiksværk), 
hvor han i 1876 forgjæves havde søgt Valg. Han gjenvalgtes
her indtil 1892, da han af Helbredshensyn traadte tilbage. 
H. har i Rigsdagen sjældnere deltaget i Diskussioner af 
almenpolitisk Karakter, men har taget virksom Del i mange større Sagers 
Behandling, særlig i Arbejdet paa Reformer af socialpolitisk og 
human Natur, saaledes Forslagene om Alderdomsforsørgelse, 
Ulykkesforsikring, Sygekasser, Fattigvæsenet, uforskyldt Varetægtsfængsel, Helligdagsordningen o. l. Ved Alderdomsunderstøttelses- og Fattiglovene
var han Højres Ordfører og øvede betydelig Medvirken ved 
det humane Fremskridt, som disse Love betegne. I Overenskomsten 
af 7. Marts 1891 mellem Højre og det forhandlende Venstre var 
han en virksom Deltager. Baade i Udvalgsværelset og i Folketingssalen
har H. hørt til Højrepartiets dygtigste og sikreste Medlemmer. 
-- Han ægtede 1868 Marie Christiane Niemann, Datter af 
Bagermester N. og Hustru, f. Randleff, af Kjøbenhavn, og i 1879 dennes 
Søster Hansine Henriette Vilhelmine N. 

M. P. Friis.



Holck, Anne, 1602-60, 
Datter af nedennævnte Ditlev H., blev født 7. Dec. 1602 paa Tryggevælde, hvor hendes
Fader den Gang var Lensmand, og opdroges i en stor Del af sin Barndom 
hos sin Mormoder, Fru Birgitte Skave paa Eskildstrup. I Juli 1621 
trolovedes hun med den daværende Kammerjunker hos Hertug 
Ulrik, Vincents Steensen til Stensgaard paa Langeland; Brylluppet
stod i Kjøge 2. Nov. 1623. Det historiske Moment i hendes Liv 
blev det Heltemod, hvormed hun, skjønt henved 60 Aar gammel, 
i April 1659 ledede Forsvaret af Langeland, efter at hun 2 Maaneder 
før havde haft den Sorg at se sin Ægtefælle dø som Følge af Saar
under en Kamp, hvorved det var lykkedes at afslaa et svensk 
Angreb. Denne Gang blev Fjenden Sejerherre, og A. H. skal endog 
være bleven fængslet. Et sikkert uhjemlet Sagn har lagt til, at 
hun blev bunden med en Lænke til Hundehuset, men ved et Vink 
til en Pige fik Svenskerne lokket ned i en Vinkjælder og nedhugget
af Gaardens Folk og Bønder. Hendes Portræt gjør et sjældent 
kraftigt og djærvt Indtryk. Hun døde paa Stensgaard 5. Juni 1660.

Illustr. Tid. XI, 124 f.

J. A. Fridericia.



Holck, Carl Georg, 1834-68, Retslærd, 
Søn af Etatsraad, Herredsfoged i Elbo, Holmans og en Del af Brusk Herreder Peter 
Carl Christian H. og Adelaide Emilie Caroline f. Laub, fødtes 
3. Jan. 1834 i Aalborg, hvor hans Fader den Gang var Avditør. 
1849 blev han Student og 1855 juridisk Kandidat. Han gav sig 
derefter strax ind paa Studiet af slesvigsk Ret i den Tanke at 
knyttes til den slesvigske Administration eller Judikatur, blev 
allerede i s. A. ugageret Volontær i det slesvigske Ministerium, tog 
1856 ved Appellationsretten i Flensborg den slesvigske Embedsexamen 
og blev 1858 Kancellist i Ministeriet for Slesvig. 1856 og 1857 
fungerede han som dansk Hjælpesekretær ved den 8. ordentlige 
Samling af de slesvigske Provinsialstænder i Flensborg, og i 1857-59
studerede han paa det Hurtigkarlske Rejsestipendium i Udlandet, 
navnlig i Bonn, München og Paris. I 1859 blev der overdraget 
ham det Hverv som extraordinær Docent for et Tidsrum af 3 Aar 
at holde Forelæsninger ved Kjøbenhavns Universitet over slesvigsk 
Ret. 1861 udnævntes han til Fuldmægtig i det slesvigske 
Ministerium. Efter F. C. Bornemanns Død i 1861 rettedes der af det 
juridiske Fakultet Opfordring til H. om at indtræde i dette, og han 
blev i s. A. konstitueret som og i 1862 udnævnt til Professor i det 
rets- og statsvidenskabelige Fakultet ved Kjøbenhavns Universitet. 
Medens han tidligere, navnlig under sin Udenlandsrejse, særlig havde 
studeret Civilret og Civilproces, overtog han som Professor 
Statsretten og Kirkeretten, men holdt, foruden Forelæsninger i disse Fag, 
tillige for Begyndere kortfattede Forelæsninger over Tingsret og 
Obligationsret. I 1861 ægtede han Christiane Frederikke Andresen, 
Datter af Proprietær Jens Christian A. til Ørnfeld og Frederikke 
Sørine f. Thomsen. Efter hendes Død i 1864 ægtede han 1868 i 
München Louise Therese Schmitt, Datter af Wagenmeister Martin S. 
i Aschaffenburg og Karoline Maria f. Zeller. Faa Dage derefter, 
14. Avg. 1868, døde han pludselig i Dresden.

Efter H.s Død bleve af hans Arbejder «Den danske Statsforfatningsret» 
og «Den danske Statsforvaltningsret» udgivne af Goos og 
Nellemann (1869 og 1870), hvorimod hans Forelæsninger over 
Formueretten og hans som Noter til Kolderup-Rosenvinges Værk givne 
Fremstilling af kirkeretlige Æmner ikke ere blevne trykte. H.s
udgivne Arbejder indeholde den første Fremstilling af den danske 
Statsret efter Grundlovsforandringen i 1866. Paa Grundlag af en 
omhyggelig, til det yderste samvittighedsfuld Gjennemgang af det
omfattende Materiale giver H. en Fremstilling af den danske 
Statsrets Udvikling fra Kongelovens Tid og af de gjældende statsretlige 
Institutioner. Som Arbejdets Væsensmærke fremhæves den nøjagtige,
lidenskabsløse og nøgterne Afvejelse af de forskjellige Anskuelser 
og Argumenter, dets afgjort objektive Karakter. Forfatningslivets 
Kampe om Grundlovens Forstaaelse havde endnu ikke sat Sindene
i den stærke Bevægelse, som paa den ene Side giver Skarpsynet 
for dybere liggende praktiske Hensyn, der maa være bestemmende 
ved Grundlovens Fortolkning, men som paa den anden Side ogsaa 
blinder for Hensyn, man ikke ønsker at se. H.s Fortolkning af 
Grundloven giver i det hele det Billede af den, som den kyndige
Samtid den Gang havde og maatte have, og allerede denne 
Egenskab vil bevare Arbejdets Værdi gjennem Tiderne. Som 
Universitetslærer var H. meget afholdt.

Holck, Den danske Statsforfatningsret, Fortalen.

Jul. Lassen.



Holck, Christian, 1558-1641, Rigsraad, 
til Højgaard og Bustrup, Søn af nedennævnte Henrik H. (d. 1579), blev født 29. Maj 
1558 paa Gaarden Rønhave paa Als. Han blev 1582 Sekretær i 
Kancelliet, var 1589-95 øverste Sekretær og forlenedes 1590 med 
Domprovstiet i Roskilde og senere med et Kanonikat sammesteds. 
Der er Vidnesbyrd om, at han i Formynderregeringens sidste Dage 
har staaet i et vist Modsætningsforhold til det herskende Parti blandt 
Rigsraaderne, og det hænger sandsynligvis sammen hermed, at han 
i Juni 1596 optoges i Rigsraadet, samtidig med at Christian IV selv 
overtog Regeringen. 1598 blev han Lensmand paa Tryggevælde, 
hvilket Len han 1601 ombyttede med Hald for atter 1611 at faa 
Silkeborg i Steden. Som Rigsraad sendtes han flere Gange (1599, 
1616, 1618 og 1622) til Herredage i Norge og 1597 til Øsel for at 
holde Retterting; men han benyttedes desuden i flere vigtige 
Gesandtskaber til Udlandet. Saaledes gik han 1600 til Sverige for at 
klage over svenske Orlogsskibes Overgreb paa de danske Strømme; 
Kongen var dog ikke ret fornøjet med den Maade, hvorpaa han 
udrettede dette Ærende, i det Hertug Carl af Sødermanland fik 
ham afholdt fra efter den ham givne Ordre at rejse til Rigsdagen 
i Linkøping. 1602 var han en af de Rigsraader, der ledsagede 
Kongens Broder  Hertug Hans paa hans ulykkelige Rejse til 
Rusland (s. VI, 567); han kom først hjem i Juli 1603. Fra Nov. 1604 
til Marts 1605 var han paa en Sendelse til Kongen af Polen for 
at klage over Kaperier. 1621 deltog han i det vigtige Møde i 
Segeberg mellem Kongen og flere protestantiske tyske Fyrster, og 
1624 var nan Kommissarius ved et Grænsemøde med svenske Rigsraader. 
Under Kongens Fraværelse beskikkedes han flere Gange 
til at deltage i Regeringen, saaledes 1606 under Christian IV's 
Rejse til England, 1612 under Kalmarkrigen og 1626-27 under 
Kongens Deltagelse i Kampene i Tyskland. Han var end videre 
Medlem af flere vigtige Kommissioner, saaledes af den, der 1621 
foranledigede Udstedelsen af nye Konstitutioner for Universitetet, 
og af den, der 1624 gjennemsaa Gaardsretten; 1612 var han 
Krigskommissær i Sverige under Kalmarkrigen og bemyndigedes 1629 til 
at undersøge Tilstanden i Jylland, hvor Krigens Ødelæggelser ogsaa 
i høj Grad havde medtaget hans eget Gods. Som Lensmand paa 
Silkeborg maatte han 1613 finde sig i en Undersøgelse i Anledning 
af Klager over ham fra Bønderne.

En vis litterær Interesse viste han ved at støtte Lyskanders 
Udgave af de danske Kongers Slægtebog; han var desuden 
Konservator for Universitetet. 31. Juli 1630 fritog Kongen ham efter 
Ansøgning paa Grund af hans Alder fra hans Stilling som Rigsraad, 
men han vedblev at være Lensmand paa Silkeborg og døde først 
18. Marts 1641. Han ægtede 1. (20. Juli 1595) Karen Eilersdatter
Krafse (d. 26. Juni 1602) og 2. (16. Juni 1605) den lærde Marie 
Henriksdatter Below (II, 46).

Rørdam,  Kbhvns Universitets Hist. 1537-1621 III,481 ff.

J. A. Fridericia.



Holck, Christian Christoffer Greve, 1629-76, Officer,
var en Søn af den nedennævnte Henrik Greve H. (d. 1633). Sammen 
med en yngre Broder sendtes han, 18 Aar gammel, af sin Stiffader, 
Frands Pogwisch, udenlands, bl. a. til Universitetet i Leiden, under 
Ledsagelse af den senere Professor Christian Ostenfeldt. Efter sin 
Hjemkomst fik han 1656 Bestalling som Ritmester over et 
Kompagni Sogneryttere fra Laaland og Falster, men under den 
paafølgende Krig gjorde han Tjeneste som Ritmester og Oberstvagtmester 
ved det Regiment sjællandske Sogneryttere, som under U. C. 
Gyldenløves Kommando sendtes til Skaane. Efter Fredslutningen
blev Regimentet hjemforlovet, men da Fjendtlighederne fornyedes, 
indkaldtes Regimentet paa ny, nu under Anførsel af Ove Thott, og 
H. stod da atter derved indtil i Nov. 1660. I en Aarrække, til 
1671, var han derefter Drabanthauptmand, men ved Omdannelsen 
af Rostjenesten til 2 Regimenter betroedes Kommandoen over det 
sjællandske Regiment ham som Oberst i 1675. Han kom dog ikke 
strax til at deltage i den paafølgende Krig, thi hans Regiment laa 
1675 paa Sjælland blandt de Afdelinger, der vare underlagte 
Kommandanten i Kjøbenhavn, Jørgen Bielke; men i Juli 1676 
sendtes han, 600 Heste stærk, over foran Malmø, hvor han tilbageslog 
et større Udfald af de belejrede svenske, 1. Okt. blev hans 
Afdeling afløst fra denne Stilling og sluttede sig til Hovedhæren,
med hvilken den deltog med Udmærkelse i det store Slag ved 
Lund 4. Dec. 1676, hvor H. fandt Heltedøden; hans Lig blev ikke 
fundet. 25. Marts 1676 havde han og hans Broder erholdt Naturalisation 
som danske Grever. H. var gift med Sophie Flemmingsdatter 
Ulfeldt til Orebygaard (f. 25. Jan. 1636). Hun trolovede sig efter 
hans Død med hans Fætter Oberstlieutenant Hans Ditlev Steensen, 
men da ogsaa han faldt 1677, forblev hun Enke til sin Død, 
24. April 1698. Hun efterlod Orebygaard til sin Datter Hilleborg, 
der atter testamenterede den til sin nedenstaaende Brodersøn, 
Christian Christoffer Greve H. 

Thiset.



Holck, Christian Christoffer Greve, 1698-1774, Officer, 
fødtes 24. Avg. 1698 og var en Sønnesøn af den foregaaende. Kun 
3 Aar gammel mistede han sin Fader, Flemming Greve H., Amtmand 
i Nyborg, der myrdedes i en Baad paa Store Bælt; Moderen,
Margrethe Rodsteen, døde 1711. Ved Kjøb erhvervede han allerede
1718 et Kompagni i 3. jyske Kavalleriregiment og udnævntes til
Ritmester; 1730 blev han Sekondmajor, 1737 Major med 
Oberstlieutenants Karakter, 1746 virkl. Oberstlieutenant, 1758 Oberst og 
Chef for 2. jyske Kavalleriregiment og erholdt s. A. Generalmajors 
Karakter. 1763 blev han hvid Ridder, og Aaret efter fik han 
Enkedronningens Orden. Efter 1766 at have taget sin Afsked udnævntes
han 1768 til Generallieutenant af Kavalleriet. H., der af Samtiden 
ansaas for at være en jævnt dygtig Officer, arvede 1724 efter en 
ugift Faster Orebygaard, men om hans Virksomhed som Godsejer
vides kun, at han led af en meget fremtrædende Mani for at drive 
Krybskytteri paa sine Naboers Ejendomme. H. døde 23. Sept. 1774 i 
Nyborg; han havde 8. Sept. 1723 ægtet Ermegaard Sophie Baronesse
Winterfeldt (f. i. Nov. 1702), der alt døde 25. Marts 1756. 

Thiset.



Holck, Ditlev, 1556-1633, til Rønhave, Højgaard og Eskildstrup, 
er født 21. Jan. 1556 paa Rønhave paa Als og Søn af 
nedennævnte Henrik H. Han opdroges hjemme og kom i sit 
14. Aar til Enkedronning Dorotheas Hof, tjente efter hendes Død 
Hertug Hans af Sønderborg og blev 1574 af Kong Frederik II 
forskrevet til Markgrev Georg Frederik af Brandenborg, hvis Yndest
han vandt, og som ofte brugte ham i Sendefærd til fremmede Hoffer, 
især til det polske. 1580 tog Frederik II ham i sin Tjeneste og 
udnævnte ham til Hofjunker, 1585 blev han Kammerjunker og 
sendtes til Sverige for at repræsentere Kongen ved Johan III's
Bryllup. 1585 forlenedes han med Udsten Kloster i Norge (til 1597), 
og 1586 blev han Hofmester hos Dronning Sophie. 1588 forlenedes '
han med Kjøbenhavns Slot, 1595 fik han Kronborg Len, havde 
derefter 1600-1 Lysekloster i Norge, 1601-14 Tryggevælde og til
sidst, 1614-19, Gulland, hvor han skal have bragt god Orden, «efter 
at det før hans Tid var gaaet sælsomt til». Han var en praktisk 
Mand og roses i det hele taget for sin gode Lensstyrelse. Han 
var velvillig over for Kleresiet og Præsterne og bar særlig Omhu for
Kirkernes Udsmykning og Vedligeholdelse. Ved Siden af sin 
Stilling som Hofembedsmand og som Lensmand havde han kun faa 
offentlige Hverv. I Kalmarkrigen var han Krigskommissær og laa 
i Rostock og Warnemünde og modtog Krigsfolk,
som han sendte til Kalmar og Elfsborg. 1613 sendte
Christian IV ham til Wolfenbüttel til Hertug Henrik
Julius' Begravelse. I religiøs Henseende hørte han til
Niels Hemmingsens Retning, og efter at han 1619 havde
trukket sig tilbage til Privatlivet, synes han at have
ofret sin Tid til religiøs og historisk Læsning. Han
har ogsaa bekostet Udgivelsen af flere religiøse
Skrifter, deriblandt 2 af Niels Hemmingsens, som han

lod oversætte fra Latin paa Dansk. Sin sidste Tid
tilbragte han hos sin Svigerdatter Hilleborg Krafse
paa Ravnholt i Fyn. Her døde han 22. Sept. 1633. Han
ægtede 1. (1591) Inger Rosenkrantz fra Stensballe
(d. 1592), 2. (1595) Margrethe Krabbe fra Eskildstrup
(d. 1656). Af sidste Ægteskab vare de ovfr. og i det
følgende omtalte Børn, Anne og Henrik H.

Hist. Tidsskr. 5. R. IV, 631 ff.
H. Mikkelsen, Ligpræd. ov. D. H.

S. M. Gjellerup.



Holck, Eiler Baron, 1627-96, Officer, 
Søn af Eiler H. til Gjedsholm (f. 1595 d. 1648) og Rigborg Bille,
blev født 4. Juni 1627. Om hans Ungdom vides kun
lidet. Han studerede i Sorø og blev senere Hofjunker,
hvilket han var i 1648 og vedblev at være indtil
Efteraaret 1655. I 1650 fik han Tilladelse til at
rejse 2 Aar i Udlandet, og i denne Tid, ligesom
muligvis allerede tidligere, var han i fremmed
Krigstjeneste. I 1653 blev det ham tilladt at
indgaa Ægteskab med Lisbet Høg til Skjærgaardsholm
(f. 27. Dec. 1633), en Datter af Mogens H. og Helvig
Ottesdatter Lindenov, og 29. Sept. 1655 blev han viet
til hende i Viborg.

E. H. fik dog ikke længe Lov til at sidde hjemme
i Ro. Da Krigen i Jan. 1657 stod for Døren, blev
han udnævnt til Obertsvagtmester ved det Skaanske
Regiment til Fods, men han kom ikke til at tiltræde
denne Stilling, thi i Febr. fik han Tilladelse til at
gjøre Tjeneste ved det gevorbne Infanteri, og i Marts
findes han som Overvagtmester ved Oberst Beenfeldts
Regiment. Med dette rykkede han ved Krigens Udbrud
ind i Landskabet Bremen og erobrede Leheskansen,
og i Juli Maaned deltog han som Oberstlieutenant
med Regimentet i Belejringen af Bremervørde. Ved
den svenske Hærs Fremtrængen trak han sig med sit
Kompagni ind i Gluckstadt, hvorfra han i Sept. med
sine Folk overførtes til Skibs til Danmark. En Del
af hans Kompagni blev taget til Fange ved Indtagelsen
af Frederiksodde, men det vides ikke, om han selv var
tilstede i Fæstningen. I Nov. og Dec. var han paa Fyn,
men kort 
efter (30. Jan. 1658?) blev han vistnok taget til Fange. 24. Maj 
1658 blev han udnævnt til Oberst ved Ulrik Christian Gyldenløves 
Dragonregiment; men efter at Krigen var begyndt igjen, maa han, 
som det synes, paa ny være falden i Fangenskab, thi i Maj 1659
gaves der Befaling til, at han skulde udvexles imod en svensk 
Oberst. Naar det fortælles, at han under Kjøbenhavns Belejring 
har været Kommandør for Garden, er dette næppe rigtigt, men 
under alle Omstændigheder har han sikkert gjort god Fyldest under 
Krigen; derpaa tyder ikke alene, at han fik Gyldenløves Regiment 
efter dennes Død (i Dec. 1658), men ogsaa det, at Regimentet, der 
nu kaldtes E. H.s Regiment, 19. Okt. 1659 fik Navn af Dronningens 
Livregiment Dragoner. Dette Æresnavn, der blev stadfæstet efter 
Christian V's Tronbestigelse, viser tillige, at E. H. stadig har 
vedligeholdt sine Forbindelser med Hoffet og har forstaaet at bevare 
dets og ikke mindst Dronningens Gunst. Særlig har han vistnok
været nær forbunden med Ulrik Christian Gyldenløve, denne Hoffets 
glimrende Repræsentant i Hæren; de vare omtrent jævnaldrende, 
og der er en ikke ringe Lighed imellem deres Karakterer: E. H. 
synes at have haft sin Del af den hensynsløse Raskhed og Dristighed,
tilsat med en god Portion Raahed og Voldsomhed, der var 
saa fremtrædende hos Gyldenløve.

Efter Krigen blev E. H. 7. Juli 1660 udnævnt til Kommandant 
paa Kronborg og modtog Fæstningen af Svenskerne, og samtidig 
blev han forlenet med Kronborg Len. Det var en baade vigtig 
og vanskelig Post, han her fik, og i de 11 Aar, han tilbragte paa 
Kronborg, havde han rig Lejlighed til at sande, at om det end
var en stor Tillid, der vistes ham fra Kongens Side, en Tillid, 
som han kun delte med meget faa af sine Standsfæller af den 
gamle Adel, saa var det til visse ikke en Sinekure, der var 
betroet ham. Det var ikke den militære Side af hans Funktioner, der
voldte ham Vanskeligheder: han sørgede med Iver for Fæstningens 
Forbedring, og Disciplinen opretholdt han med Jærnhaand. Men 
Kommandantposten paa Kronborg var tillige en halv diplomatisk 
Post, og diplomatisk Takt og Behændighed var ikke E. H.s stærke 
Side. Han kom, fornemmelig om Etikettespørgsmaal imellem Fæstningen
og de forbisejlende Skibe, i idelige Stridigheder med de 
fremmede Ministre, og det var kun undtagelsesvis, at han optraadte 
saa besindig, som da han i 1669 gav den engelske Ambassadør, 
Lord Carlisle, med hvem han ikke kunde blive enig om Honnøren 
for Slottet, det Raad, at han skulde sejle forbi om Natten, saa at 
de kunde undgaa at komme i Strid. I Regelen holdt H., i øvrigt 
i god Overensstemmelse med Aanden i hans Instruktioner, stift paa, 
hvad han ansaa for Fæstningens Ret, og flere Gange kom det til 
saa stærke Kollisioner, at han var paa Nippet til at faa sin Afsked 
eller i hvert Fald til at blive fjærnet fra Kommandantskabet. Han 
sad dog saa fast i Kongens Yndest, at al Gesandternes Pression 
var forgjæves, og lige saa lidt Indtryk gjorde det, at der i 1664
rejstes nogle graverende Beskyldninger imod ham for at have staaet 
i Forbindelse med en fransk Æventyrer ved Navn la Roche og 
have villet forraade Kronborg til Ludvig XIV. Hvor liden Vægt 
Frederik III lagde paa disse Beskyldninger, viste han ved kort efter 
at være E. H.s Gjæst og staa Fadder til hans Søn paa Kronborg. 
Ved en bestemt Lejlighed fik H. god Brug for Kongens Velvilje. 
Det var ved en Strid, han havde med den hollandske Oberst Capel. 
Striden endte med en Duel i Nærheden af Hamborg, i hvilken 
Capel faldt (1662), men skjønt H. synes nærmest at have været
Ophavsmanden, og Kongen i Begyndelsen var meget vred, endte 
det med, at H. efter kort Tids Forløb blev pardonneret og fik Lov 
til at vende tilbage til sin Post. Muligvis er Dronningen gaaet i 
Forbøn for ham; det vides i det mindste, at hun gjorde det ved 
en anden Lejlighed, hvor Kongen var i høj Grad forbitret paa 
ham, fordi han var gaaet uden for sine Instruktioner.

At H. slap saa godt fra alle de Vanskeligheder, han blev 
indviklet i, medens han var paa Kronborg, skyldes sikkert nok 
ogsaa det gode Forhold, han stod i til Griffenfeld. De vare paa 
den Tid meget gode Venner -- H. var saaledes indbuden til at 
overvære Griffenfelds Bryllup --, og Griffenfelds Indflydelse maa 
have været H. en god Støtte, især i Konflikterne med Diplomaterne. 
Senere, efterhaanden som Griffenfeld steg højere og højere, blev 
Forholdet imellem ham og H. mere som den mægtige Patrons 
over for den undergivne, men de vedbleve dog at staa paa en god
Fod med hinanden lige til Griffenfelds Fald. Da blev H. en af 
Dommerne over sin fordums Ven (1676).

Efter Christian V's Tronbestigelse beholdt E. H. endnu sin 
Stilling paa Kronborg i 1 1/2 Aar. Det er ikke klart, om han selv 
ønskede en Forandring, men i hvert Fald led han intet Tab, da 
han, der allerede i 1664 var bleven Generalmajor til Fods og havde 
faaet Sæde i Krigskollegiet, i 1671 blev udnævnt til højstbefalende
paa Fyn og samtidig blev gjort til Baron og Ridder af Danebrog. 
Kort efter fik han sin Gaard Nygaard, Ulfeldternes tidligere 
Ejendom, som han nylig havde kjøbt, oprettet til et Baroni
under Navn af Holckenhavn, og han boede nu enten der
eller i Nyborg, hvor han havde Overkommandoen, og hvor
en Del af hans Regiment laa. Hans militære Myndighed
maa imidlertid ikke have været bestemt defineret,
eftersom han snart kom i Strid med den egentlige
Kommandant, Oberst Cicignon, om deres indbyrdes
Kompetence. Det var i sig selv en ubetydelig Sag,
men den antog til sidst Saadanne Dimensioner, at
der blev nedsat en Kommission til at paadømme den,
og det endte med, at de 2 stridbare Herrer fik et
Tilhold af Kongen om at slutte Fred og forliges bedre
for Fremtiden. H. ønskede meget at blive Stiftamtmand
over Fyn ved Siden af sin militære Gouvernørværdighed,
men dette Ønske blev ikke opfyldt, hvorimod han i
1675 blev gjort til Assessor i Højesteret. Hans
Helbred var i disse Aar ikke godt -- han klager,
især efter hans Hustrus Død (29. Nov. 1672),
stadig over sin «Melankoli» --, og skjønt han deltog
i Lejrsamlingen ved Alminde i 1674, bad han selv,
da Krigen nærmede sig til næste Aar, om kun at blive
anvendt indenlands. Han forblev da ogsaa i Fyn, hvor
han ivrig virkede for at sætte Øen og særlig Nyborg
i Forsvarsstand, medens hans Regiment under Joachim
Schacks Kommando gik til Tyskland. H. kom saaledes
ikke til at tage aktiv Del i Krigen, og fra nu af
indskrænker hans offentlige Virksomhed sig til, at
han var Medlem af forskjellige Kommissioner, saaledes
bl. a. af den, der i 1678 blev nedsat til at paadømme
Fr. v. Arenstorffs Sag (I, 322 f.). Under Krigen blev
han udnævnt til Gehejmeraad, rimeligvis samtidig med
at han fik sin endelige Afsked fra Krigstjenesten.

Med sin første Hustru synes E. H. at have levet meget
lykkelig. 6. Nov. 1678, da han var en Mand paa over 51
Aar, ægtede han den 20aarige Ingeborg Dorothea Vind
(f. 29. Juni 1658 d. 1729), en Datter af Holger V. og
Margrethe Gjedde. Det pragtfulde Bryllup fejredes
i Kongens og Dronningens Nærværelse, men Ægteskabet
blev meget ulykkeligt og blev omsider ophævet i 1696
efter en Skilsmisseproces, der stod paa i flere Aar. --
E. H. døde 28. Juni 1696.

A. Leigh-Smith.



Holck, Frederik Vilhelm Conrad Greve, 1742-1800, Hofmand, 
Søn af ovfr. anførte Generallieutenant Christian Christoffer Greve H.,
døbtes 2. Okt. 1745 i Orebygaards Kapel. Kom i en ung Alder til Hoffet som Kammerpage, blev 1764 Vejadjudant med Hofjunkers Rang og snart
efter  Kammerjunker. Ved Tronskiftet 1766 begyndte det korte Afsnit af H.s 
Liv, der har knyttet hans Navn til Christian VII's Historie; «han 
dansede godt og løj med Fripostighed», siger Reverdil, men 
anerkjender derhos hans Vittighed og Omgængelighed, der snart vandt 
ham Kongens Yndest, og hans Magt over sin Herre viste sig 
allerede i Sommeren 1767 saa stærk, at han kunde hindre Dronningens 
Deltagelse i Kongens Rejse til Holsten. Efter Hjemkomsten fra 
denne lykkedes det H. at faa Reverdil afskediget, og fra nu af 
synes det vanvittige Liv, hvortil Kongen under H.s Vejledning
hengav sig, først ret at have floreret; de vildeste, natlige Udskejelser 
i berygtede Huse, Slagsmaal med Vægtere og Pøbel, Pryglescener 
mellem Kongen og H. i Slottets Gemakker udfyldte Tiden. 
Inden Aarets Udgang belønnede Kongen sin Mentor ved at 
udnævne ham til Hofmarskal. H.s Indflydelse var nu overordentlig,
des værre; thi forlystelsessyg og letsindig, som han var, benyttede 
han den i fuldt Maal til sin egen Fordel og til Kongens Skade. 
Det lykkedes ham saaledes 1768 at sætte igjennem, at Kongen 
foretog den særdeles bekostelige Udenlandsrejse, paa hvilken Struensee 
knyttedes til Hoffet. Forinden fik H. saa vel l'union parfaite som 
Danebrogsordenen, og under Rejsen udnævntes han til Grand maître 
de la garderobe med Gehejmeraads Rang. For at ophjælpe sine 
trods Kongens rigelige Gaver forfaldne Affærer ægtede H. 20. April 
1768 Christiane Stockfleth (f. 7. Maj 1751), Datter af Stiftamtmand 
Christian S. til Brahesholm; hun døde imidlertid meget hurtig af 
Smaakopper, 12. Maj s. A., og de 80000 Rdl., hun havde bragt H., 
havde han snart forødt. Et nyt godt Parti skulde hjælpe ham paa 
Fode igjen, og efter forgjæves at have friet til 2 fornemme 
udenlandske Damer indgik han 28. Sept. 1769 Ægteskab med Grev 
Christian Conrad Danneskjold-Laurwigens Datter Juliane Sophie, der 
endnu var et Barn (f. 17. Jan. 1757). Paa sin Bryllupsdag blev H. 
Gehejmekonferensraad, men hermed var hans glimrende Periode til 
Ende; Kongen, der nu havde vænnet sig til Struensees Selskab,
kjededes ved H.s, og paa en Rejse til Holsten, som H. selv havde 
arrangeret for at adsprede Kongen, modtog han af dennes egen 
Haand i Juli 1770 sin Afsked med 2000 Rdl. i Pension og maatte 
aflevere det skriftlige Tilsagn, han havde ladet sig give paa
Overceremonimesterposten.

Resten af sit Liv til sin Død, 7. Dec. 1800, tilbragte H. i 
Stilhed, dels paa sin Gaard Eckhof, dels i Bordesholm, efter at han 
1789 havde opnaaet Embedet som Amtmand over Kiels, Cronshagens 
og Bordesholms Amter. Efter sin 2. Hustrus Død, 11. Jan. 1790, 
ægtede H. en hannoveransk Dame, Anne Elise v. Ende. 
Mærkværdigt er det at se H. paa sine gamle Dage næsten som Patriark
i Bordesholm, elsket og æret af sin Familie og sine undergivne, 
men stadig trængt af sine Kreditorer. Sin Letsindighed, sit 
fornøjelige Humør og sin Elskværdighed i Omgang bevarede han til 
det sidste og formaaede endnu at bedaare dem, der kom i 
Berøring med ham; J. G. Rist, der besøgte ham i hans sidste Leveaar, 
skildrer ham som en Type paa en fuldendt Kavaller fra Frederik V's 
og Christian VII's letsindige Hoffer, en Type, som allerede den 
Gang begyndte at blive en Sjældenhed. Man har dømt H. strængt, 
men sikkert for strængt; der fandtes næppe Ondskab hos ham, 
Hovedtrækkene i hans Karakter vare en utrolig Lethed og en 
grænseløs Godmodighed.

Reverdil, Mémoires. 
Hist. Tidsskr. 3. R. IV. 
Rist, Lebenserinnerungen I, 143 f.

G. L. Wad.



Holck, Hans, --1565, 
Søn af Manderup H. til Barritskov og Anne Lykke, har gjort sit Navn berømt ved sit
tapre Forsvar af Varberg Slot 1565. Efter Faderens Død 1560 arvede han Fædrenegaarden; 
s. A. forlenedes han med Ulvskov i Kjær Herred, og 1561 
tiltraadte han Bestyrelsen af Varberg Len. Som Befalingsmand her 
har han efterladt sig Ry for human og velvillig Optræden lige over 
for Almuen. Paa hans Opfordring trak Dan. Rantzau sine Tropper 
tilbage fra Varbergs Omegn i Juli 1565, for at Befolkningen ikke skulde 
blive fuldstændig udpint. H. H. afviste endog et Tilbud om 
Besætningens Forstærkning paa Varberg Slot. En Maaned efter 
rykkede imidlertid den svenske Hær ind i Halland, og efter at have 
erobret og opbrændt Varberg By indesluttede den Slottet 10. Sept. 
3 Dage efter begyndte Beskydningen, og da H. nægtede at overgive
Slottet, stormede Svenskerne d. 15., og efter 2 Timers Kamp 
blev Slottet indtaget. H., der var haardt saaret, blev tagen til 
Fange tillige med sin Hustru, Margrethe Nielsdatter Rotfeldt, og sine
2 Børn, Manderup og Anne. Han døde kort efter i Fangenskabet 
af Pest. Hans Hustru og Børn bleve udløste Aaret efter.

Möller, Bidr. t. Hallands hist. I, 212 ff.

Mollerup.



Holck, Hans, 1726-83, Filanthrop, Journalist og Forfatter, 
blev født i Nyborg 12. Marts 1726. Da Forældrene;, Peter Nielsen 
Dyrhauge og Margrethe f. Bolt, vare ubemidlede og havde 7 Børn, 
blev Sønnen sat i en Regne- og Skriveskole, uagtet han havde 
Lyst til Studering. Ved Læsning i sin Fritid erhvervede han sig 
dog en Del spredte Kundskaber og udvidede dem som ældre, uden 
dog paa noget Omraade at opnaa solid Dannelse. Efter at have 
lært Handelen i Nyborg tog han Tjeneste som «Kjøbmandskarl»,
først i Flensborg og siden i Kjøbenhavn, hvor han jævnlig søgte 
de opvaktes Forsamlinger. Her etablerede han sig 1754, og ved 
at han optog en Kompagnon i Forretningen, fik denne et betydeligt
Opsving. Handelen alene kunde dog ikke tilfredsstille hans 
mangesidige Interesser. Han ønskede at udgive et Blad, og da han 
savnede Midler dertil, gik han en Omvej. Af Kammerjunker 
v. Ostens Arvinger lejede han 1759 Privilegiet paa at holde 
Adressekontor og kjøbte det senere. I Begyndelsen udsendte han kun én 
Gang om Ugen et skrevet Uddrag af de Bekjendtgjørelser, der 
indkom paa Kontoret, men snart efter lod han sin Adresseavis 
trykke, den udkom siden 4 Gange ugentlig, og Antallet af 
Subskribenter voxede fra 30 til flere Tusende. Det lille, 2spaltede 
Blad i Kvart indeholdt ikke blot Bekjendtgjørelser, men ogsaa 
forskjellige Lister, Dagsnyheder, Digte m. m. Herover mødte H. 
Indsigelse, ikke blot fra de 2 andre Hovedstadsaviser, men fra 
mange flere, lige til Stodderkongerne, der tidligere havde været 
ene om at meddele Prædikantlisten. Til Trods for Modstanden 
udvidede han dog stadig Avisens Indhold. For at udbrede den 
uden for Kjøbenhavn søgte han om at faa den sendt med den 
ridende Post, men dette blev afslaaet, da Pladsen i Postsækken 
var optagen af «Den Berlingske Tidende». Herover triumferede 
denne og antog Titelen «De til Forsendelse med Posten alene
privilegerede kjøbenhavnske Tidender». H. fik dog den agende 
Post til at besørge hans Avis og kaldte den nu «den med Posten 
forsendende». 1767 fik Avisen et ugentlig Tillæg, der siden 
forandredes til en kritisk Journal over udkomne Bøger.

Af filanthropisk Iver fremkaldte H. en Række godgjørende 
Institutioner. 1765 oprettede han en Sygekasse og 1769 en 
Bespisningskasse for at skaffe Fattigfolk varm Mad om Vinteren. Af 
Medlidenhed med de mange tiggende Børn, som ofte bleve moralsk
fordærvede ved deres vagabonderende Liv, oprettede han 5 Friskoler 
for fattige Børn 1771, en Foranstaltning af stor Betydning i 
Betragtning af Skolevæsenets daværende Tilstand. Til alle disse 
Foretagender paakaldte han den private Velgjørenhed. For Børn af
bedre Klasser fik han Gratistskolen i Gang 1775 og Aaret efter 
Indfødsskolen. H. bevirkede, at Husene i Kjøbenhavn bleve 
nummererede, og udgav 1765 «Kjøbenhavns Handelsspejl», Byens første 
Vejviser. For sin gavnlige Virksomhed blev han 1763 Agent, og 
4 Aar efter blev han Grosserer. 1771 fik han Bevilling paa at 
anlægge et Bogtrykkeri.

Over sine mange andre Foretagender forsømte han imidlertid 
sin Forretning og maatte for at rejse Penge overlade Adressekontoret 
og Avisen til et Interessentskab. Desuagtet fallerede han 1773. Nu 
oprettede han et Avisudsalg og en Boghandel baade for de Bøger 
og Tidsskrifter, han selv udgav, og for dem, han tog paa Forlag 
efter at have faaet andre til at skrive dem efter hans Ideer. 
Emanuel Balling (s. I, 466) og Niels Prahl vare hans vigtigste 
Medarbejdere. Af de henved 50 litterære Foretagender, der vare 
Frugten af denne Samarbejden, og som omhandlede Økonomi, 
Statistik, Historie, Moral, praktisk Filosofi, populær Medicin og 
Læsning for Børn, opnaaede kun «Aftenposten» nogen Betydning. 
Dette Blad begyndte at udkomme 17. Jan. 1772, da der efter H.s 
Mening aabnede sig en ny Æra for Danmark ved Struensees og 
Brandts Fald. I den 1. Aargang indeholder Bladet en Mængde 
Oplysninger om Hofrevolutionen, men rigtignok yderst ensidige. 
For øvrigt havde «Aftenposten» et meget broget Indhold: Nyheder 
fra Ind- og Udland, et «Handelsarkiv», et «Børnespejl», endog 
«Byrygter», notable Forlovelser, Anekdoter og Gaader. Senere 
blev Indholdet ordnet i bestemte Rubrikker: «Landvæsenspost», 
«Kommercepost», «Kirkepost», «Huspost» osv. Den sidste, der som
Regel havde dialogisk Form, giver en ret anskuelig Skildring 
af Samfundsforhold og huslig Levevis i den Tids Kjøbenhavn. I 
det hele var Avisen kvikt skrevet, og med Hensyn til journalistisk 
Teknik var H. langt forud for sin Samtid. «Aftenposten» indeholdt 
ogsaa Digte ved Familiebegivenheder og versificerede Taksigelser 
for indkomne Gaver til H.s filanthropiske Foretagender. Disse 
poetiske Udgydelser, snart pathetiske og snart sentimentale,
udmærke sig næsten alle ved en komisk Naivitet og en yderst 
ubehjælpsom Form, der gjorde dem til Skive for Samtidens Vittighed. 
Almindelig bekjendt er Wessels Railleri over «Sygekassens Patriark». 
Herved fik H. et Skjær af Latterlighed over sin Person, og dette 
har for Eftertiden stillet hans fortjenstlige Virksomhed i Skygge. 
Vel fik han som Folkeskribent ingen blivende Betydning, men hans 
Dygtighed som Journalist i Forening med den menneskekjærlige 
Iver, hvormed han søgte at hjælpe syge og fattige og modarbejde 
Raahed og Uvidenhed, gjør ham fortjent til et hæderligt Eftermæle.
H. døde 2. Marts 1783. Han ægtede 1. (14. Okt. 1754) Bolette 
Thrane (f 12. Maj 1764) og 2. (12. Nov. 1764) Charlotte Sophie Topp. 

(N. Prahl,) Agent H. H.s Levnetsløb, 1783. 
J. H.Wessels saml. Digte ved Levin S. 318 f. 
J. Davidsen, Fra vore Fædres Tid S. 180 ff. 
J. Larsen, Bidrag til Kjøbenhavns offentl. Skolevæsens Hist. S. 39 f. 
Nyerup, Lit. Lex.

Joakim Larsen.



Holck, Henrik, --1579, til Rønhave, 
af en sønderjysk Adelsslægt, var Søn af Bertel H. til Rønhave (d. 1535) og Cathrine Lundt. Efter at have studeret i Tyskland (1528 i Wittenberg) fik han 
Ansættelse som Sekretær i Kancelliet. Som Belønning for sin Tjeneste 
her forlenedes han ikke alene 1536 med Degnedømmet i Bergen 
(som han formentlig sad inde med sin hele Levetid), men ogsaa 
1538 med Hellig tre Kongers Kapel i Roskilde (som han beholdt 
til sin Død) mod samtidig at opgive et andet, tidligere erhvervet 
Præbende i Roskilde. Han forblev endnu nogle Aar i Kancelliet, 
vel omtrent til 1546, da han holdt Bryllup med Magdalene Reventlow, 
en Datter af Anders R. til Søbo, men trak sig derefter tilbage 
til Privatlivet, opholdende sig, som det synes, mest paa sin Gaard
Rønhave paa Als. Desuden ejede han Ballegaard i Sundeved, og 
med sin Hustru fik han en Part i den fynske Gaard Søbo. Han 
døde 1579. Af hans Børn ere Christian og Ditlev nævnte ovenfor.

Danske Mag. 4. R. III, 48 f.

C. F. Bricka.



Holck, Henrik Greve, 1599-1633, kejserlig Feltmarskal,
til Eskildstrup, Egholm og Ravnholt, er født paa Kronborg 18. April 
1599 og Søn af ovennævnte Ditlev H. Han opfødtes i sin første 
Barndom hos sin Mormoder, Birgitte Skave, paa Eskildstrup, hvor 
«hans meste Leg var af Holger Danskes Krønnike og Kæmpeviserne». 
Sin egentlige Skolegang afsluttede han paa Herlufsholm, som han 
forlod 1614 for at studere i Udlandet. Han besøgte Strasburg 
Gymnasium, studerede derefter ved Heidelberg Universitet og 
opholdt sig 1617 en Tid i Sedan, hvis reformerte Akademi den Gang
var Samlingsstedet for en stor Del lutherske og reformerte 
Adelsjunkere, som her uddannede sig til at blive den evangeliske 
Unions Stridsmænd i den store Religionskrig, hvortil man forberedte sig 
fra alle Sider. 1618 rejste han til Paris, hvor han øvede sig i den 
højere Ridekunst og lærte Mathematik og Befæstningskunst. 1619 
opholdt han sig i Italien, hvor han især besøgte de berømteste 
Fægteskoler, og rejste derefter over Frankrig til England, hvorfra 
han 1620 vendte tilbage til Danmark. Dermed var hans Uddannelse 
foreløbig afsluttet. Trediveaarskrigen var i fuld Gang, og H. higede 
efter Stordaad. Men Faderen tillod ham ikke at drage ud, og han 
maatte derfor meget imod sin Vilje søge Ansættelse i Kancelliet. 
Det stille, ensformige Liv tilfredsstillede ikke den livslystne 
Adelsjunker. Han forfaldt til Svir og mange Haande Udskejelser, og 
for at rive ham ud af disse uheldige Forhold tillod Faderen ham 
1621 at deltage i den saakaldte schaumburgske Fejde. Men Felttoget 
var ublodigt, og H. fik endnu ikke sin krigerske Trang 
tilfredsstillet. Samtidig hermed søgte man at binde ham paa anden 
Maade. Man vilde vælge ham en Brud. Men den, man tiltænkte 
ham, vilde han ikke have. Han valgte derfor selv og friede til 
Hilleborg Krafse, Datter af Christoffer K. til Egholm og Dorthe 
Banner. Kæmpeviserne, der allerede havde haft Betydning for 
hans Barndomslege, kom ogsaa ved denne Lejlighed til at danne 
Baggrunden for hans Drømme. Jomfruen gav ham sit Ja, men 
han skulde derefter søge hendes Slægts Samtykke, og da han paa 
sit Bejlertog kom til Egholm, drømte han den første Nat, at «der 
i Steden for hende blev givet ham et blottet Sværd, dermed at drage 
af Gaarde og komme siden igjen». Slægtens Samtykke fik han, 
men Drømmen gik dog for saa vidt i Opfyldelse, som han, førend 
han hjemførte sin Brud, fik Lejlighed til at tilfredsstille sin Trang 
til krigerske Bedrifter. 

I Begyndelsen af 1622 fik han Orlov og drog ud for at træde 
i Tjeneste hos Hertug Christian af Brunsvig. Som Oberst for en 
Rytterafdeling fulgte han Hertugen paa hans æventyrlige Tog til 
Pfalz og Tilbagetog igjennem Nederlandene. Ved Høchst bleve de 
slaaede af Tilly. Kampen indlededes med en Rytterfægtning, hvori 
H. første Gang fik Lejlighed til at vise sin Tapperhed. 2 Heste 
bleve skudte under ham, men selv slap han uskadt ud af Kampen. 
Da Tilly ikke forfulgte sin Sejer, lykkedes det Hertugen at forene
sig med Ernst af Mansfeld og naa frem til Pfalz. Men Pfalzgrev 
Frederik turde ikke modtage deres Hjælp af Frygt for Kejseren, 
og de traadte derfor i Morits af Oraniens Tjeneste. Ved Fleurus 
stødte de sammen med en stor spansk Hær i Avg. 1622. Ernst 
af Mansfeld blev slaaet, men ved et fortrinligt Rytterangreb, hvori
H. deltog, sprængte Hertugen den spanske Hær, der i vild Flugt 
efterlod sin Lejr med hele Krigskassen til Sejerherrerne, som 
derefter forenede sig med Morits og ophævede den spanske Belejring 
af Bergen op Zoom. Kort efter udtraadte Hertugen af hollandsk 
Tjeneste og samlede sine Tropper i Weser-Egnene, men hans Hær 
blev fuldstændig slaaet af Tilly ved Stadtlohn i Sommeren 1623. H. 
kom derefter hjem og blev Hofjunker (1623-25). I den nedersachsisk-danske 
Krig tjente han som Oberst under General W. Baudissin 
(I, 606) og udmærkede sig 1626 ved Erobringen af en Række 
Fæstninger i Schlesien. Wallensteins Fremrykning nødte de danske til 
at trække sig tilbage og 1627 modtage Kampen ved Bernstein. Her 
var, som det berettes, H. den eneste danske Fører, der holdt Stand. 
En stor Del af de kejserlige Folk blev paa Pladsen, men kort
efter blev han omringet af en Afdeling Kroater og fanget. Han 
maatte betale 4000 Thlr. for at komme ud af Fangenskabet.

Da han kom tilbage i Foraaret 1628, sendte Christian IV ham 
med Hjælpetropper til Stralsund, der belejredes af Wallensteins 
Tropper. Midt under Belejringen sejlede han til Danmark, 
forhandlede med Kongen og holdt derefter 22. Juni Bryllup paa 
Egholm. Stralsunds Borgerskab sendte ham i Brudegave en stor 
Sølvpokal med 100 rhinske Gylden. Men Bryllupsrejsen havde en 
politisk Betydning. Den betød, at det danske Parti havde mistet 
Overtaget i Stralsund, som nu sluttede sig til Svenskerne. H. kom
dog tids nok tilbage til at hindre, at Byen overgav sig til 
Wallenstein. I Okt. 1628 overleverede han Stralsund til Svenskerne. I 
Maj 1629 deltog han med Christian IV i et Indfald i Slesvig og slog 
en af Wallensteins Troppeafdelinger, der vilde undsætte Gottorp. 
Efter Fredslutningen tjente han en Tid med et Par Regimenter i 
Holland, hvorhen hans Hustru fulgte ham. Men i Foraaret 1630 
traadte han i kejserlig Tjeneste som Oberst for 3000 højtyske 
Knægte til Fods. Førend han drog ud, kjøbte han for Penge,
Kongen var bleven ham skyldig under Krigen, Ravnholt Gaard og 
Gods i Fyn, hvis Styrelse han overdrog til sin Hustru. H. havde 
naaet sine Ønskers Maal, at komme til at tjene under Wallenstein. 
Men den nærmeste Tid bragte ham store Skuffelser. I Avg. 1630
maatte Wallenstein afgive Overbefalingen og trække sig tilbage til 
Privatlivet. H. maa dog forinden være traadt i personligt Forhold 
til ham, da han fra den Tid af indledede en fortrolig Brevvexling
med ham, som han fortsatte til sin Død. Han klager i sine Breve 
over den planløse Krigsførelse, over de øverstbefalendes Uduelighed 
og indbyrdes Skinsyge, men særlig over den grænseløse Plyndring, 
der drev Folk af Lande og kun lod Krøblinger tilbage, som ikke
kunde ernære sig selv, endsige dyrke Jorden.

1631 tjente H. under Tilly og deltog i Erobringen af 
Magdeburg, men efter Gustav Adolfs Fremrykning fulgte en Række 
Nederlag for de kejserlig-liguistiske Tropper, og Kampen frembød 
kun faa Lyspunkter, f. Ex. Sammenstødet med Gustav Adolf ved 
Landsbyen Angern, hvor H. blev staaende, som tidligere ved Bernstein,
medens de øvrige Afdelinger flygtede. Skjønt han til sidst 
maatte vige, tilføjede han dog Fjenden store Tab, og Svenskekongen 
beundrede hans personlige Tapperhed. Ogsaa i Bøhmen, 
hvorfra han fordrev Sachserne, fik han Lejlighed til at vise 
sin strategiske Dygtighed, og da Wallenstein atter overtog Overbefalingen, 
blev H. i Febr. 1632 udnævnt til Generalvagtmester og fik Befaling 
til at oprette et Kyrasserregiment, de saakaldte «Holckske Ryttere». 
Han indtog derefter Fæstningerne Eger og Elbogen og banede derved 
Vejen for Wallenstein, saa at han kunde gaa imod Gustav 
Adolf ved Nürnberg. Da Sachserne i Sommeren 1632 gjorde et 
Plyndringstog ind i Schlesien, fik H. Befaling til at rykke ind i 
Sachsen og udnævntes samtidig hermed til Feltmarskal-Lieutenant. 
Under sin Fremrykning blev han saaret i en mindre Træfning og 
mistede Synet paa sit venstre Øje. Han indtog det meste af Landet 
og naaede frem til Dresden, men medens han selv roses for den gode 
Mandstugt, han holdt i sine egne Regimenter, maatte han i sine 
Breve til Wallenstein klage over, at han ikke kunde hindre de
øvrige Afdelingers Udskejelser. For at faa en Ende paa de 
forfærdelige Plyndringer, hvorfor han maatte bære Ansvaret, opfordrede 
han gjentagne Gange til at søge en Afgjørelse igjennem et Feltslag. 
Imidlertid kaldte Kurfyrsten af Sachsen Gustav Adolf til Hjælp,
og han rykkede frem til Lützen, hvor Slaget stod 6. Nov. 1632. 
H. opstillede Wallensteins Tropper i Slagorden og fuldendte 
Opstillingen om Natten ved Fakkelskin. Han førte den venstre Fløj, 
over for ham stod Gustav Adolf paa sin højre Pløj. Kongen faldt,
og H. blev saaret, men holdt Stand. Da Sachserne imidlertid truede 
med at falde de kejserliges højre Fløj i Ryggen, trak Hæren sig 
tilbage til Bøhmen. I Vinteren 1632-33 opholdt H. sig hos 
Wallenstein i Prag og var den eneste, der havde fortrolig Omgang med
ham. «Han er Faktotum», hed det, «og kan faa det med ham, 
som han vil.» Den danske Yndling var almindelig forhadt. I Dec. 
1632 blev han udnævnt til Feltmarskal, i Foraaret 1633 ophøjedes 
han til Rigsgreve og fik Løfte paa nogle Godser i Bøhmen. 
Christian IV, der brugte ham i diplomatiske Forhandlinger baade med
Wallenstein og med Kejserhoffet, udnævnte ham samme Aar til 
Lensmand paa Møen. Da Wallenstein i Sommeren 1633 indledede 
Fredsforhandlinger med Svenskerne og Sachserne, befalede han H. 
at besætte Sachsen for at fremtvinge en Afgjørelse. I Løbet af 
8 Dage var Befalingen udført, og Leipzig havde for tredje Gang i 
Løbet af 2 Aar maattet overgive sig til H. Han havde holdt sin 
sidste «Leipziger-Messe». Kort Tid derefter døde han af Pest i 
Troschenreuth ved Adorf i Voigtland 30. Avg. (9. Sept.) 1633. 
Christian IV maatte i et helt Aar forhandle med Kurfyrsten af 
Sachsen for at faa Tilladelse til at føre H.s Lig til Danmark. Det
blev med stor Højtidelighed bisat i Frue Kirke i Kjøbenhavn og 
der fra ført til Herrested Kirke ved Ravnholt.

Godserne i Bøhmen fik hans Arvinger aldrig, og en stor 
Pengesum, som den kejserlige Regering skyldte ham, var endnu 
ikke udbetalt dem 1650 og blev det maaske aldrig. En Række 
Smædeskrifter om H. udkom i Tyskland før og efter hans Død. 
En dansk Adelsdame, Fru Marie Below (II, 46), der var gift med 
hans Farbroder, traadte i Skranken for hans Ære. Hun udgav et 
lille djærvt Modskrift, der udkom kort efter hans Død.

Hist. Tidsskr. 5. R. IV, 640 ff. 
Archiv d. hist. Vereins f. Niedersachsen, N. F., 1845, S. 1 ff. 
Zober, Gesch. d. Belager. Stralsunds 1628. 
Mittheilungen von dem Freiberger Alterthumsverein 1877, S. 1351 ff. 
Allg. Deutsche Biographie XII. 
Schlegel, Saml. zur dän. Gesch. II, i, 133 ff. 148 ff. 

S. M. Gjellerup.



Holck, Iver Baron, 1701-81, Stiftamtmand, 
Søn af Oberstlieutenant Frederik Christian Baron H. til Holckenhavn og Mette 
Margrethe f. Rosenkrantz, var født 14. Avg. 1701, uddannede sig 
inden- og udenlands til «at tjene Gud, Kongen og Fædrelandet», 
blev 1731 Kammerjunker, 1732 Kammerjunker hos Dronning Sophie
Magdalene, 1736 Stiftamtmand over Aalborg Stift samt Amtmand 
over Aalborg Amt, 1741 Ridder af Danebrog, 1749 af l'union 
parfaite, s. A. Gehejmeraad, 1764 Gehejmekonferensraad, tog 1773 sin 
Afsked og døde i Aalborg 31. Dec. 1781. 1777 efterfulgte han sin
Brodersøn i Besiddelsen af Holckenhavn, der efter hans Død gik 
over til en Brodersøns Søn, da han ingen Børn havde med sin 
Hustru, Anne Sophie f. Baronesse Juul (f. 28. Avg. 1707, gift 9. Okt. 
1739, d. 14. Marts 1788), Datter af Ove Henrik Baron J. til 
Baroniet Rysensten og Ide Anne f. Rantzau. En Fuldmægtigs 
Bortrejse uden at aflægge Regnskab voldte H. en Del Bryderier og 
foranledigede Nedsættelsen af en Kommission til at undersøge 
Stiftsøvrighedens Regnskaber; men H.s Hæderlighed og Redelighed blev
næppe omtvistet.

Tauber og Nielsen, Embedsmænd i Aalborg S. 67 ff.

 G. L. Wad.



Holck, Johan Christopher, 1824-99, Præst. 
Han er født 5. Sept. 1824 i Skovlænge paa Laaland
og Søn af Præsten Søren Hagerup H. og Laurine
Dorthea f. Jørgensen. H. blev Student 1844 fra
Nykjøbing Skole og theol. Kandidat 1849. I 1848
gjorde han som frivillig Tjeneste i Hæren. Efter
at have været Kateket ved Garnisons Kirke i
Kjøbenhavn i over 10 Aar (1852-63) blev han
resid. Kapellan ved vor Frelsers Kirke og i 1880
Sognepræst ved samme Kirke. I 30 Aar har han paa
det forholdsvis fattige Christianshavn udfoldet
en trofast Virksomhed som Præst og Sjælesørger, og
navnlig har han vundet et godt Navn ved sit Arbejde
for de fattige. Ved hans Initiativ stiftedes i
1866 «Christianshavns Understøttelsesforening»,
der bl. a. har bygget Arbejderboliger for 200
Familier; i 1874 blev den en Afdeling af den
store kjøbenhavnske Understøttelsesforening, til
hvis Dannelse den i væsentlig Grad havde givet
Impulsen, og i hvis Hovedbestyrelse H. stadig har
siddet. For «Sygeplejeforeningen for Christianshavn
og Sundbyerne» har han ligeledes været Formand
siden dens Oprettelse i 1875, ligesom han er
Medlem af Bestyrelserne for «Christianshavns
Bespisningsforening» og for «Arbejdsstuer for
Børn». Fra 1878 har han været Formand for «Forening
mod Lovbeskyttelse for Usædelighed» og fra 1891 for
«Præmieselskabet for Plejemødre». -- 1869 udgav han «Om
Godgjørenhed og frivilligt Fattigvæsen i Kjøbenhavn»,
og han har jævnlig i Bladartikler taget Ordet for den
samme Sag; i «Filanthropisk Tidsskrift» (for 1877)
har han givet et «Bidrag til Belysning af det sociale
Spørgsmaal og Socialismen». Om Salmebogssagen har han
udtalt sig i Kalkars «Theol. Tidsskrift» (for 1873);
i 1881 var han virksom for Dannelsen af og indtraadte
selv i den Komité, der har udgivet «Salmebog for Kirke
og Hjem», som nu foreligger i 3. Udgave. -- I 1853
ægtede han Thyga Elisabeth Christine Thomine Thaning,
Datter af Konsistorialraad Vilhelm T. i Hunseby.
H. døde 27. April 1899.

Elvius, Danmarks Præstehist. 1869-84 S. 277.

V. Schousboe.



Holck, Ole Elias, 1774-1842, Officer, 
født i Sogn 6. Jan. 1774, blev 1789 ansat ved bergenhusiske
Regiment, hvor han siden tjenstgjorde til 1818, alene
med en kort Afbrydelse i Kjøbenhavn. 1818 blev han
Chef for søndfjordske Musketerkorps, 1828 Oberst og
1834 Generaladjudant. 1841 fik han Afsked og døde paa
Alværn i Ladvik 14. Juli 1842. I 1814 var H. valgt
Repræsentant for sit Regiment ved Rigsforsamlingen
paa Ejdsvold, hvor han sluttede sig til 
Christian Frederiks Parti, hvad han allerede viste ved Behandlingen 
af den første Grundsætning for Konstitutionen 16. April. Senere 
repræsenterede han Nordre Bergenhus Amt paa Stortingene 1818, 
1824 og 1839 og var 1818 Medlem af Stortingets Deputation til Carl 
Johans svenske Kroning.

Halvorsen,  Norsk Forf.  Lex.

Yngvar Nielsen.



Holck-Winterfeldt, Gustav Frederik Greve, 1733-76, Amtmand, 
ældre Broder til ovfr. anførte Fr. Vilh. Conrad Greve H., 
traadte ligesom denne tidlig i Hoffets Tjeneste og var Kammerjunker
hos Christian VII som Kronprins, efter hvis Tronbestigelse 
han udnævntes til Kammerherre og Overskjænk. Aaret efter blev 
han Medlem af General-Landvæsenskommissionen og traadte 1768
tillige ind i Administrationen som Deputeret for Finanserne samt 
Medlem af Overskattedirektionen; samtidig vedblev han at være 
Medlem af den til General-Landvæsenskollegiet forvandlede 
General-Landvæsenskommission. Men under Struensees Styrelse afskedigedes 
han i Efteraaret 1770 fra sine Embeder med 1000 Rdl. i Pension; 
1768 havde han faaet Danebrogsordenen og 1769 Gehejmeraads 
Titel. Snart aabnede sig dog en ny Virkekreds for H., da han 
1772 efter en ældre Broder arvede Baroniet Wintersborg og dermed 
Navnet Winterfeldt, hvorefter han solgte sin Ejendom Gjedsergaard 
paa Falster, og 1773 udnævntes han til Amtmand over Aabenraa 
og Løgumklosters Amter. Baade som Godsejer og Amtmand faar 
han det bedste Lov; med stor Omhu fremmede han alle Haande 
Forbedringer, og Bønderne havde i ham en god og mild Herre, 
der vilde deres Vel. Men hans Virksomhed blev kun kort, da han 
døde allerede 23. Jan. 1776. H. blev gift 1. (28. Marts 1760) med 
Frederikke Elisabeth v. d. Lühe (f. 3. Jan. 1735 d. 16. Febr. 1762),
Datter af Kammerherre Adolph Andreas v. d. L. til Svanholm; 
2. (18. Marts 1763) med Frederikke Louise Komtesse Ahlefeldt 
(f. 14. Dec. 1736 d. 13. Dec. 1793), Datter af Adam Christoph 
Greve A. til Eskildsmark, Overhofmesterinde hos Dronning Juliane 
Marie og 1785 Dekanesse paa Vallø, hvor hun for øvrigt aldrig
tog Ophold.

Baden, Christian VII's Regjerings Aarbog. 
Rhode, Saml. til Laalands og Falsters Hist. I, 226 ff.

G. L. Wad.



Holgersen, Niels, 1637-1711, Præst, 
var født 24. April 1637 i Malmø, hvor Faderen, Holger Jacobsen, var Borger. Da denne 
døde tidlig, maatte Sønnen under megen Fattigdom arbejde sig 
frem, indtil han 1656 af Rektor Matthias Foss i Lund (V, 266) 
blev dimitteret til Universitetet. Snart vendte han dog som Hører 
tilbage til Skolen efter sin Rektors Ønske. Efter 2 Aars Tjeneste 
her skaffede Rektoren ham en Plads hos sin Svigermoder, Drude
Fincke, Enke efter Professor Hans Rasmussen Brochmand, i Kjøbenhavn, 
og da Ørslev og Bjerre Sognekald i Sjælland 1663 blev ledigt 
ved den bekjendte Forfatter M. Hans Ravns Død, var det atter 
en Anbefaling fra M. Foss (nu Slotspræst i Kjøbenhavn), der skaffede
N. H. dette Embede, som han siden forestod med megen Anseelse 
i 48 Aar. Efter Indbydelse af Oluf Borch tog han 1677 Magistergraden, 
og 1691 blev han Provst i Vester Flakkebjærg Herred. Han 
døde 7. Juni 1711. -- N. H. var først gift med ovennævnte M. Hans 
Ravns Enke, Karen Andersdatter, og siden med Barbara, Datter af 
M. Hans Allesen (Bunkeflod), Sognepræst i Slagelse (III, 252). 
Hans Sønner, hvoraf 3 bleve Præster, toge Navnet Olivarius (en 
Latinisering af Holgersen).

Treschow, Jubel-Lærere S. 185 ff. 
Giessing, Jubel-Lærere III, 1, 301 ff. 
Rørdam, Hist. Saml. og Studier I, 96 ff.

H. F. Rørdam.



Holk, s. Holck.



v. Holle, Jürgen, 1514-76, Landsknægthøvding,
Søn af Drost Rudolph v. H. til Hausbergen, af hildesheimsk Adel, protestantisk 
opdraget ved Kurfyrst Frederik den vises Hof, var en af sin Tids 
berømteste Landsknægtførere. I Spidsen for sine hvervede Skarer 
drager han i en lang Aarrække fra Valplads til Valplads under de 
forskjelligste Bannere. 1542 gjør han sin Debut som selvstændig 
Chef under Kurfyrsten af Sachsen med 2 Fænniker Knægte; 1545 
er han med en større Hob i Ærkebiskoppen af Bremens Hær; i 
den schmalkaldiske Krig kæmpe han og Hilmer v. Münchhausen, 
med hvem han ofte hvervede i Fællesskab, med ikke færre end 24 
Fænniker under Kejser Carl V og deltage bl. a. 1547 i Slaget ved
Mühlberg; 1552 kæmper han i Flandern, hvor han mister sit ene 
Øje; Aaret efter deltager han under Henrik af Brunsvig i Slaget 
ved Sievershausen; 1557 tilfører han Philip II Tropper i 
Nederlandene og deltager med Udmærkelse i Slaget ved St. Quentin. 
Ved dette Tidspunkt traadte H., der paa en eller anden Maade
var beslægtet eller besvogret med den lærde Henrik Rantzau, 
og som i øvrigt havde Tilknytning gjennem det sachsiske Hof, i 
nærmere Forbindelse med de nordiske Fyrster. Hertug Adolf af Holsten, 
der forgjæves havde søgt hans Hjælp til Ditmarskens Erobring, 
udnævnte ham til sin «Raad», og 1560 fik han Bestalling af 
Frederik II som Oberst og Regimentschef med Forpligtelse til paa 
nærmere Forlangende at tilføre Kongen et vist Antal tyske Fænniker. 
Kapitulationen fornyedes de følgende Aar, og ved Syvaarskrigens 
Udbrud 1563 traadte den i fuld Kraft. H. indfandt sig da paa 
Sjælland i Spidsen for et 8000 Mand stærkt Fodfolksregiment, der 
i Juli Maaned mønstredes ved Roskilde og derpaa indlemmedes i 
den ved Helsingborg forsamlede Hovedhær. Regimentet medvirkede 
kraftig ved Elfsborgs Erobring 5. Sept. og i Slaget ved Mared 
9. Nov. s. A. og gjorde i det hele god Fyldest, saa længe det fik 
sin Sold. H. selv viste sig som en særdeles kyndig Anfører, og 
det var paatænkt, da Grev Günther af Schwarzburg det følgende 
Aar fratraadte Overkommandoen, at overdrage denne til H. Heraf 
blev der dog intet. Tvært imod blev H. ved et Møde, som han 
ved Juletid 1564 havde med Frederik II i Nyborg, fritaget for 
personlig Deltagelse i Krigen, medens Regimentet under Anførsel af 
den næstkommanderende, Lazarus Streckfuss, skulde forblive indtil 
videre. Regimentet gjorde i det følgende Aar, inden det opløstes, 
gjentagne Gange Mytteri, hvorved Varbergs Fald til Dels 
foranledigedes, men kæmpede med stor Tapperhed og Udholdenhed 
i det berømte Slag paa Axtorna Hede.

Efter sin Tilbagevenden fra Danmark levede H. som brunsvigsk 
og sachsisk Raad mest paa sit Slot Himmelreich ved Minden og 
førte her fra en levende Brevvexling -- fortsat efter hans 1576 
indtrufne Død af 3 med Hustruen Gertrude v. Horn avlede Døtre 
-- med den danske Regering for at erholde sit formentlige 
Tilgodehavende, der i 1580 ansloges til ikke mindre end 244000 Rdl.

Neues vaterländ. Archiv II (1822), S. 322 ff. 
Allg. Deutsche Biographie XII.

S. A. Sørensen.



Holm, Adam Vilhelm, f. 1824, Præst. 
H. er født 17. April 1824 i Kjøbenhavn; hans Fader var nedennævnte Konferensraad 
Chr. Fred. H. (d. 1879). Han blev Student fra Borgerdydskolen i 
Kjøbenhavn 1840 og theol. Kandidat 1845. Efter i nogle Aar at 
have været Lærer i Hovedstaden blev han 1851 Sognepræst for 
Jersi og Skjensved, hvorfra han i 1868 forflyttedes til Gladsaxe og 
Herlev. Ved Siden af Arbejdet i sine Menigheder har han navnlig 
anvendt sine Kræfter i Hedningemissionens Tjeneste. Fra 1873-89 
har han været det danske Missionsselskabs Formand og har antaget 
sig Selskabets Anliggender med utrættelig Omhu, ligesom han ogsaa 
stadig har leveret Meddelelser om Virksomheden til «Dansk Missionstidende». 
Det vakte Beklagelse hos mange, da han i 1889 -- 
nærmest af Hensyn til den Overvægt, som «Indre Mission» havde faaet 
inden for Selskabet -- mente at burde afgive Formandspladsen; 
han forblev imidlertid efter Opfordring i Bestyrelsen og er senere 
bleven gjenvalgt til Medlem af den. I Polemikken mod Romerkirken 
har han deltaget med to Smaaskrifter: «Aabent Sendebrev 
til J. L. Grev Holstein» (1873) og «Et Bidrag til Belysning af den
papistiske Polemik» (1874). -- I 1853 ægtede han Ane Kathinka 
Isidora Johanne Marie Brunstz, Datter af Bager Joh. B.

Elvius, Danmarks Præstehist. 1869-84 S. 153.

V. Schousboe.



Holm, Alexander, 1740-1818, Præst, 
blev født 14. Maj 1740 i Stenstrup (Jungshoved Sogn) ved Præstø, hvor Faderen, Eskild H., paa den Tid var Skoleholder (senere Klokker i Skjelskør); Moderen 
hed Marie Christiane f. Harring. Han blev Student 1759 fra Kjøge 
Skole og tog Attestats 1763. Derefter ernærede han sig i mange 
Aar ved Undervisning, udgav ogsaa (1773) en Plan til en Handels- 
eller Realskole, som dog ikke blev understøttet. 1775 blev han 
ordineret for at gaa som Præst til den danske Menighed i London,
hvor Forholdene, ikke mindst i økonomisk Henseende, i de Aar 
vare meget forvirrede og sørgelige. Han indvikledes i en Mængde 
Stridigheder og holdt ud til 1779, da han rejste hjem. Der 
klagedes over hans Adfærd til den danske Regering, som resolverede, 
at da H. var bortrejst fra Menigheden uden Tilladelse, maatte han 
ikke befatte sig videre med det ham hidtil betroede Embede, men 
Menigheden maatte skride til et nyt Præstevalg. Fra hans Ophold 
i England stamme hans 1779 udgivne «Skriftetaler» (ogsaa oversatte
paa Svensk), som ere de første af denne Art her hjemme. Da der 
i den danske Kirke i London ikke fandtes Skriftestol, benyttede 
han den nu overalt i Danmark herskende Form for Skriftemaalet; 
men dette var den Gang noget ukjendt her i Landet. Efter sin 
Hjemkomst levede han i 3 Aar i Kjøbenhavn som engelsk 
Sproglærer, indtil han 1783 blev Sognepræst i Nykjøbing i Sjælland. Der 
fra forflyttedes han 1787 til Kirke-Helsinge og Drøsselbjærg 
Menigheder (Holbæk Amt), hvorfra han søgte Afsked 1817. I nogle Aar
havde han tillige været Provst i Løve Herred. Efter sin 
Entledigelse bosatte han sig i Kalundborg, hvor han døde 1. Dec. 1818. 
I sine ældre Aar skrev H. -- mest i Ugebladet «Politivennen» -- 
en Mængde Indlæg i Dagens Anliggender og fremsatte adskillige 
Forslag, beraabende sig paa sine Erfaringer fra England. Forslagene 
omfattede Agerbrug, Kvægavl, Træplantning, Regeringskonsulenter 
i Landvæsen og Forstvæsen, Husflidsskoler m. m. og viste i det
hele taget et ganske sundt Blik paa Forholdene. 1785 havde H. 
ægtet Birgitte Magdalene Halboe (d. 1806), Datter af kgl. 
Kjælderskriver H.

Erslew, Forf. Lex.
Kirkehist. Saml. 3. R. IV,  775.

A. Jantzen.



Holm, Andreas Krag, 1767-1851, Præst, 
Søn af Snedker Henrik H. og Charlotte Sophie f. From, er født i Nakskov 17. Sept. 
1767. Han dimitteredes fra Nakskov Skole 1785, blev Lærer ved 
Borgerdydskolen i Kjøbenhavn 1787 og underkastede sig filologisk Examen
1788. Fra 1789-92 var han Hører paa Herlufsholm, medens han 
tillige 1790 tog theologisk Attestats. 1792 ansattes han som Sognepræst 
for Holeby og Bursø paa Laaland og 1797 som 2. resid. Kapellan 
ved Holmens Kirke, med hvilket Embede han fra 1801 forenede
Præsteembedet ved Søkvæsthuset. Han blev 1804 1. Kapellan og 
1823 Holmens Provst og Medlem af Kjøbenhavns Skoledirektion.
1841 fik han Rang med Biskopper og blev ved sit 50 Aars Jubilæum
1842 Kommandør af Danebrog og Dr. theol. Han tog sin Afsked 
1848 og døde 13. Maj 1851. Han ægtede 1793 Anne Marie Kroyer 
(f. 1772 d. 1825), Datter af Kjøbmand Chr. K. i Maribo.

H.s Ungdom faldt i den Tid, da næsten alle begavede unge 
Mænd saa Middelet mod al Brøst i en forbedret Undervisning, og 
han delte til fulde den almindelige Mening om Pædagogikkens 
afgjørende Betydning for Folkenes Fremtid. Han har udgivet en 
stor Mængde Skolebøger, mest Oversættelser eller Bearbejdelser,
deriblandt ogsaa et Par af den bekjendte Skolebogsforfatter Thonboes 
Bøger. Selv skrev han 1812 «Undervisning i Religionen for 
Ungdommen med Hensyn til den anordnede Lærebog», der 1813 og 
1818 udkom i nye Oplag. Ved en kongl. Resolution befaledes det 

1813, at der skulde uddeles et Exemplar af denne Bog til hver 
Almueskole i Landet. Han var tillige med F. Plum og L. C. Sander 
Udgiver af Tidsskriftet «Egeria» (1804-8), hvis Opgave det især 
var at gjøre Pestalozzis Undervisningsmethode bekjendt i Danmark,
men som tillige bestandig klagede over Skolevæsenets mangelfulde 
Tilstand her hjemme.

Ogsaa i Forhandlinger om kirkelige Spørgsmaal deltog han i 
sine yngre Aar flittig. Han stod i mange Henseender paa den 
gamle rationalistiske Theologis Standpunkt; men han forandrede 
dog sine Anskuelser ikke lidt, efterhaanden som den almindelige 
Opfattelse af Kristendommen og Kirken blev en anden. Da 
Bibelselskabet stiftedes, indgav han 1814 et Forslag til Bestyrelsen om 
at forandre Planen for dette, saa at det skulde sørge for en bedre 
Bibeloversættelse, og for at Steder, der kunde misforstaas, skulde 
oplyses ved Anmærkninger; det gamle Testamente skulde trykkes 
i Udtog. Men uagtet der intet Hensyn toges til hans Ønske, var 
han dog i mange Aar (1815-39) Bibelselskabets Sekretær. -- Da 
H. N. Clausen 1825 udgav sin bekjendte Bog «Katholicismen og 
Protestantismen», udtalte H. i et Brev til Grundtvigs Ven G. Busch 
stærk Misbilligelse af denne «ukristelige Bog», men da der 1831 
gjordes et Forsøg paa at danne en Frimenighed med Grundtvig og 
Siemensen som Præster, og han paa Embeds Vegne skulde erklære 
sig derom, fraraadede han at gaa ind derpaa. Som Holmens Provst 
blev han 1823 tillige Medlem af den til Kirkelovenes Revision 1813
nedsatte Kommission, hvor han var med at udarbejde Anordningen 
om Daaben af 20. Maj 1828. Kommissionen ønskede den Gang tillige 
at forandre Daabsritualet, men den fik et afslaaende Svar paa sit 
Andragende derom, og faa Maaneder efter fik den en brat Afgang
ved Kancelliskrivelsen af 12. Avg., der paabød, at Præsterne nøje 
skulde følge de kirkelige Formularer. Som der var mange 
Modsigelser i H.s Anskuelser, saaledes ogsaa i hans Praxis; i hans 
egen Kirke brugtes der særegne Formularer for baade Daab, 
Altergang og Vielser, og Ørsted siger med rette om disse, at de vare 
forfattede i en ganske anden Aand end Alterbogens. -- I den 
sidste Snes Aar, H. var i Embede, mærkes der kun lidet til ham; 
da det faldt ham besværlig at gaa, kom han næsten aldrig uden 
for sit Hus, undtagen naar han var i Kirken.

Erslew, Forf. Lex. 
Helveg, Den danske Kirkes Hist. eft. Reform., 2. Udg., II, 513 o. fl. St.

L. Koch.



Holm, Anna Sophie Louise, s. Riise.



Holm, Christian, 1807-76, Handelsmand. 
H. var født i Kjøbenhavn 21. Juli 1807 og var Søn af nedennævnte Grosserer 
Jacob H. (d. 1845). Efter at have modtaget sin Forretningsuddannelse
hos H. P. Hansen paa Christianshavn indtraadte han 1836 
sammen med et Par Brødre i Faderens Firma, i hvis Ledelse han 
deltog indtil sin Død. 1870 blev han udnævnt til Etatsraad. Han
var gift med Sophie Magdalene f. Corneliusen, Datter af Gjæstgiver 
C. Han døde 8. Okt. 1876.

E. Meyer.



Holm, Christian Christopher Gøttsche, 1796-1848, Officer, 
er født 23. Marts 1796 paa Donse Krudtmølle og Søn af daværende 
Mølleejer Christian H., senere Organist og Chef for et Borgerkompagni 
i Helsingør. Moderen hed Frederikke f. Gøttsche. H. 
fik  sin første Undervisning i Latinskolen i Helsingør og var 
bestemt for Studeringerne, men det viste sig, at han havde en 
udpræget Lyst til Militærstanden, og i sit 13. Aar fik han Tilladelse 
til at indtræde som Frikorporal paa Militærinstituttet, hvorfra han
overgik til Kadetakademiet. Efter i 1812 at have taget en fortrinlig 
Examen udnævntes H. til Sekondlieutenant ved sjællandske Jægerkorps, 
ved hvilket han -- der havde nyttet Tiden efter Fredslutningen 
i Kiel til (1816) at underkaste sig Landmaalerexamen og i 
1817 forrettede Tjeneste ved Auxiliærkorpset i Frankrig -- 1823 
blev Premierlieutenant og Adjudant, 1831 Kapitajn. 1842 blev H. 
forsat til det da oprettede i. Jægerkorps, der garnisonerede i 
Kjøbenhavn. Han gjorde sig her bemærket ved sin fremragende Duelighed
som Troppefører i Marken og ved sit udstrakte Kjendskab til 
Tjenestens forskjellige Grene, hvoraf Krigsbestyrelsen drog Nytte 
ved bl. a. at give ham Sæde i de Kommissioner, der havde at 
tage Spørgsmaalet om Infanteriets Bevæbning og Udrustning under 
Overvejelse. Af sine undergivne var H. i høj Grad afholdt, og 
Kammeraterne saa op til ham med Tillid. Dette viste sig paa en 
opsigtvækkende Maade i 1846, i det han udvalgtes til selv anden
at overbringe Christian VIII et Andragende fra Kjøbenhavns 
Garnisons Kapitajner om, at der i Steden for de gjældende 
Avancementsbestemmelser af 1842 maatte blive udarbejdet nye. Det er 
betegnende for den Anseelse, H. nød, at det Rygte fandt Tiltro, at 
Tscherning ved Krigens Udbrud i 1848 havde tilbudt ham 
Overbefalingen over den aktive Hær, et Tilbud, H.s Beskedenhed dog 
havde forbudt ham at modtage. H. forfremmedes til Major strax 
efter Hærens Indrykning i Sønderjylland og stilledes til Raadighed 
for Avantgarden. Under dennes berømte Kamp 23. April i Slaget 
ved Slesvig godtgjorde H., der overtog Kommandoen efter Chefen 
Oberstlieutenant Magius' Fald, paa en glimrende Maade, at han 
ikke var bleven fejlagtig bedømt i Fredens Dage. Lige som Slaget 
næsten var endt, ramtes han imidlertid af en Geværkugle, som han 
selv antog hidrørte fra en civil Mand, og til almindelig Beklagelse 
i Hæren paafulgte Døden 12. Maj. Nogle Dage efter kom Efterretningen
om, at han uden for Tur var bleven udnævnt til Oberstlieutenant. 
H. var en lille, firskaaren, kraftig bygget Mand med 
et aabent og djærvt Ansigt, sikker og støt Optræden. Han var 
siden 1835 gift med Anna Sophie  Cathrine f. Ølund (f. 1802), Datter 
af Ejeren af Svanemøllen og Ølands Mølle Christian Ø.

Selmer, Nekrolog. Saml. I. 
Den dansk-tydske Krig 1848-50, udg. af Generalstaben, I, 1297 ff.

S. A. Sørensen.



Holm, Christian Frederik, 1796-1879, Departementschef,
en Søn af Kancelliraad og Korrespondancechef ved det kgl. Tallotteri 
i Kjøbenhavn Poul Thoring H. (f. 1762 d. 1822) og Ane Marie 
f. Theistrup (f. 1772 d. 1837), fødtes i Kjøbenhavn 30. Nov. 1796, 
blev 1813 privat dimitteret til Universitetet, tog 1817-18 juridisk
Examen og vandt 1820 Universitetets Guldmedaille for en 
juridisk Prisafhandling. Allerede forinden han havde taget 
Embedsexamen, blev han 1816 ansat som Volontær i Kammerkancelliet; 
1821 blev han Kopist i 1. sjællandske Renteskriverkontor, 1822 2. 
og 1826 i. Fuldmægtig i det danske Kammerkancelli. Den «Flid, 
Duelighed, Orden og Nøjagtighed», han lagde for Dagen i disse 
Stillinger, havde til Følge, at han 1831 blev udnævnt til Assessor
i Direktionen for Statsgjælden og den synkende Fond, hvorfra han 
ved Begyndelsen af Aaret 1841 overgik som Medlem af Finansdeputationen. 
Ved Kollegiernes Omdannelse i 1848 blev han Chef 
for Finansministeriets 1. Departement, fra hvilken Stilling han 
afskedigedes 1864 i Anledning af den ved Hertugdømmernes Tab 
stedfundne Reduktion. Derimod vedblev han indtil 1878 at være 
et meget skattet Medlem af Livsforsikringsanstaltens Bestyrelse, i 
hvilken han var indtraadt 1842, efter at han forinden havde været 
Medlem af den i 1835 nedsatte Komité, der skulde tage Oprettelsen 
af en Livrenteanstalt under Overvejelse, ligesom han 1867-70 var 
konstitueret som Chef for Departementet for Statsgjælden og 
Pensionsvæsenet. 1839-61 var han tillige Medlem af den Komité, som 
førte Tilsyn med private Forsørgelsesforeninger og Understøttelsesselskaber, 
fra 1862-71 Medlem af Direktionen for det kgl. Theaters 
Enkekasse. 1828 fik han Titel af Sekretær, 1831 blev han Justitsraad,
1836 Etatsraad, 1847 Konferensraad, 1850 Kommandør og 1871 
Storkors af Danebrog.

Hvor omfattende hans Embedsvirksomhed end var, og hvor 
samvittighedsfuldt han end passede denne, var han dog paa Grund 
af sin sjældne Arbejdsevne i Stand til ved Siden deraf at røgte 
forskjellige mere private Hverv. Han var saaledes i en lang Aarrække
Sekretær ved Vemmetofte Kloster og Bogholder, senere 
Direktør, ved den Reiersenske Fond. Desuden var han i kortere 
eller længere Tid Medlem af Kontrolkomiteen ved Kreditkassen 
for Husejere i Kjøbenhavn, af Landhusholdningsselskabets 
Handelskommission og af Bibelselskabets Bestyrelse, ligesom han ogsaa paa
Grund af sin anerkjendte Kunstsans og musikalske Interesse var 
Medlem af Kunstforeningens Bestyrelse og Musikforeningens 
Administration. Kun for aktiv politisk Virksomhed syntes han ikke at 
nære nogen Tilbøjelighed; i alt Fald bad han sig i 1848 fritaget
for en paa ham falden Udnævnelse til kongevalgt Medlem af 
Rigsforsamlingen. Han døde 27. Maj 1879 i Kjøbenhavn. -- 2. Maj 
1823 blev han gift med Marie Elisabeth Engelbreth (f. i Lyderslev 
13. Marts 1802, d. i Kjøbenhavn 13. Jan. 1865), en Datter af Dr. theol. 
Wolf Fred. E. (IV, 513). 

Erslew, Forf. Lex.

G. Kringelbach.



Holm, Christian Frederik Carl, 1804-46, Dyrmaler,
var født i Kjøbenhavn 18. Febr. 1804 og var Søn af en Guldsmed. 
Hans Moder var fra Skaane. Som eneste Barn uddannedes han efter 
Faderens Ønske til dennes Haandværk, men da han kom paa 
Kunstakademiet, brød Lysten til at blive Kunstner igjennem. Først 
lagde han sig hos Kobberstikkeren J. F. Clemens efter Kobberstikkerkunsten, 
begyndte derefter at modellere, men gik snart over til at 
blive Maler, og allerede i 1823 udstillede han en Kopi efter Porbus. 
2 Aar efter vandt han den mindre Sølvmedaille. Samtidig blev han 
Elev af Gebauer, i det hans Hu stod til at blive Bataillemaler, 
men da der ingen Lejlighed tilbød sig til at studere dette Fag i 
den forhaandenværende Fredsperiode, førtes han under Lærerens 
Paavirkning mere og mere over til at blive Dyrmaler. Men han 
udstillede dog flere Billeder, der gave ham Navn som en lovende
Bataillemaler, saaledes «Gustav Adolf i Slaget ved Lützen», 
«Dronning Philippa forsvarer Kjøbenhavn)), «Slaget ved Heide» o. fl.; men 
ogsaa Æmner af anden Art, som «Hippolyts Død». De 2 sidstnævnte 
bleve kjøbte til den kgl. Malerisamling. Man savnede i 
disse Billeder Grundighed, alvorlige Studier, Ro og Klarhed i 
Tanken, men saa dog ogsaa saa meget Talent deri, at Akademiet 
varmt anbefalede ham allerede i 1829 til Fonden ad usus publicos, 
der det følgende Aar gav ham en Rejseunderstøttelse til en 2aarig
Udenlandsrejse. Da han imidlertid kun var i Aar borte (1830), blev 
Halvdelen af Summen tilbageholdt og først udbetalt ham under en 
senere Rejse. Han havde vel udstillet nogle Landskaber med 
Heste, men det var dog først efter denne Rejse (til Dresden og 
München samt Tyrol), han synes i større Omfang at have helliget sig 
til Dyrmaleriet; saaledes kjøbte Malerisamlingen i 1833 «2 Hunde», 
Motiv fra Tyrol. I 1832 ægtede han Rosalie Petit (f. 1807 d. 1873) 
og rejste i 1834 med hende til Miinchen for ikke senere at gjense 
sit Fædreland. Det friske Kunstnerliv i Bajerns Hovedstad øvede 
aabenbart en befrugtende Virkning paa hans Talent. Han vovede 
sig til større Opgaver og synes at have behandlet dem med mere 
Kraft og Sikkerhed. Til Senator Jenisch i Hamborg solgte han et 
stort Billede, «En Rensdyrjagt». Under en Rejse til Rom i 1838-39 
malede han «Daniel Rantzau erobrer Tursby Bro», hvilket blev kjøbt 
til Malerisamlingen. Efter nogle Aars Ophold i München  tog han 
atter med sin Familie i 1845 til Rom, i det Kongen, Christian VIII, 
i Steden for at give ham et nyt Stipendium bestilte 2 større 
Malerier hos ham. Det sidste af disse, «Romerske Kampagnoler ved et 
Osteri», udstilledes først efter hans Død. Thi Overanstrængelse 
under den brændende Sol i Roms Kampagne paadrog ham en 
Feber, der paa faa Dage bortrev ham 24. Juli 1846 i Tivoli i 
Hustruens og hans Ven Küchlers Nærværelse. Hans Enke kom i 
Slutningen af 1846 til Kjøbenhavn med de faderløse Børn. Saa vel 
H. som hans Hustru have udført nogle Raderinger.

Weilbach, Konstnerlex.

Ph.  Weilbach.



Holm, Emil, f. 1819, Landmand. 
Han er født paa Christianshavn 2. Nov. 1819 og er en Søn af ndfr. nævnte Jacob H. 
(d. 1845). Bestemt for Farmacien var han i Aarene 1835-38 Discipel paa 
Frederiks Hospitals Apothek; 1840 tog han farmacevtisk Examen 
og anlagde og drev i de følgende Aar en Stearinfabrik; 1844 kjøbte 
han Apotheket i Nyborg, men 10 Aar efter opgav han Farmacien 
for at kaste sig over Landbruget. Han kjøbte 1854 Lerchenfeldt
(ved Kalundborg), som han først selv drev i en lang Aarrække og 
senere har bortforpagtet til en Søn. H.s kemiske Foruddannelse 
gjorde det let for ham at følge med i Landbrugets Udvikling, og 
han har arbejdet Lerchenfeldt op til et bekjendt, fremragende,
intensivt drevet Avlsbrug. Af de Tillidsposter, som han fra Tid til 
anden har beklædt, kan fremhæves, at han er Revisor i 
Landhusholdningsselskabet og var Landbrugets første Repræsentant i 
Grosserersocietetets Smørnoteringsudvalg. -- Han ægtede 15. Maj 1846
Marie Julie Fritze Bierfreund, Datter af Byfoged Fred. Ludv. B. 
1892 udnævntes H. til Etatsraad.

H. Hertel.



Holm, Georg Tycho, d. 1759, s. Holm, Jørgen Tyge.



Holm, Gustav Frederik, f. 1849, Søofficer og Opdagelsesrejsende, 
er en Søn af nedennævnte Orlogskapitajn Peter Chr. Holm. 
H. fødtes 6. Avg. 1849, udnævntes til Sekondlieutenant i Flaaden 
1870, til Premierlieutenant 1873 og til Kapitajn 1885. 1876 deltog 
han i K. J. V. Steenstrups geologiske Undersøgelsesrejse til Julianehaabs
Distrikt, og i Aarene 1880-81 ledede han en selvstændig 
Expedition til Sydgrønland, hvis Hovedopgave var, ved Siden af 
en almen fysisk-geografisk Undersøgelse af den nævnte Landsdel,
at rekognoscere og kortlægge Oldtidsmindesmærkerne i Julianehaabs 
Distrikt samt at indhente Oplysninger om Rejsevilkaar og øvrige 
Forhold paa Østgrønlands sydlige Kyststrækninger. Disse Opgaver 
løstes fortrinlig. H. er den første Evropæer, der har sat Foden 
paa Kap Farvel, han trængte desuden frem til Prins Christians 
Sund, traadte i Forbindelse med Østlændinger og indsamlede en 
Række vigtige Oplysninger for den følgende Rejse. 1883-85 var 
han Chef for den berømte østgrønlandske Konebaadsexpedition, 
den bedst ledede og resultatrigeste Rejse, som nogen Sinde er 
udgaaet her fra Landet. Ledsaget af Lieutenant V. Garde (V, 570),
den norske Geolog H. Knutsen og Kand. P. Eberlin, nogle 
dansk-grønlandske Tolke og indfødte Roersker undersøgte han Østkystens 
fjordrige Kystland ud over Kapitajn Graahs nordligste Punkt paa 
65° 18' n. Br., opdagede Kong Christian IX's Land og overvintrede 
1884-85 ved Angmagsilik, den nordligst beboede Plads i Østgrønland 
(66° n. Br.). Rejsens Hovedresultater ere følgende: Kapitajn 
Graahs Kort rettedes og udvidedes ogsaa til Fjordenes Indre, til 
Fjældfremspringene og Indlandsisen, Kong Christian IX's Land 
kortlagdes, og Expeditionens forskjellige Medlemmer gjorde en rig
Høst af geografiske og fysiske Iagttagelser fra Hav og Land langs 
hele Kystafsnittet. Under Vinteropholdet i Angmagsilik studerede 
H. de hedenske, af Kulturen helt uberørte Eskimoers Liv, Sæder, 
Skikke, Sprog, Sagn og Traditioner, og han hjembragte en rig 
Samling af Redskaber og andre ethnografiske Gjenstande, der ere 
en Pryd for Nationalmusæet. End videre paaviste han, at 
Østkysten kan opsejles formodentlig hver Eftersommer, og at der ikke 
er Spor af Østerbygden eller overhovedet af nordiske Mindesmærker 
i denne Del af Landet. H. har beskrevet sin Rejse i «Meddelelser 
om Grønland» IX og X samt i «Den danske Konebaadsexpedition 
til Grønlands Østkyst 1883-85». 1890 modtog han fra det franske 
geografiske Selskab i Paris «la Roquette-Medaillen», der uddeles 
hvert 4. Aar som Belønning for videnskabelig udførte Rejser. -- 
For Tiden er H. Chef for Søkortarkivets 1. Afdeling. 1886 ægtede 
han Anna Mathea Rosenstand, f. Heiberg, Datter af Kammerraad H. 
og Enke efter Kolonibestyrer R.

Meddelelser om Grønland VI. IX. X.

P. Lauridsen.



Holm, Hans, --1793--, politisk Flyveskriftforfatter. 
H., der var født i Odense, hvor hans Fader, Wolrad H. (d. 1765), var 
Borgmester, levede først som Prokurator paa Langeland og bosatte sig 
siden i Kjøbenhavn. Han fik 1783 Kancelliraads Titel; men efter 
at han 1786 havde udgivet et lidet betydeligt Skrift om Embedsvæsenet,
kom han til sin Ulykke ind i en farlig Skribentvirksomhed. 
Der faldt en stærk Mistanke paa ham for at staa i Ledtog med 
Porcellænshandler M. Brabrand (II, 580), der 1793 blev sat under 
Tiltale paa Grund af et Flyveskrift imod Regeringen. H. gjaldt 
for at være Forfatter til en Piece: «Til Publikum fra Louise 
Brabrand», der udkom efter den nys nævnte Porcellænshandlers Fængsling, 
og han blev selv sat fast. Sagen imod ham trak ud Aar 
efter Aar, og han virkede selv efterhaanden dertil ved fra sit 
Fængsel at udgive en Række lidenskabelige Flyveskrifter, rettede 
imod Regeringsavtoriteterne. Naturligvis bleve disse Skrifter dragne 
ind under hans Sag. Ved en Kommissionsdom af 4. Jan. 1799 blev 
han dømt til at miste Ære og Gods; men Sagen blev indstævnet 
for Højesteret. Selv nu fortsatte han stedse hidsigere sin ubesindige 
Forfattervirksomhed. Han erklærede i et af sine Smaaskrifter, at 
han vilde indstævne Kancelliet og Højesteret for Landets øverste 
Domstol. Kronprinsen blev saa forbitret over dette Skriblervæsen, 
at han spurgte Kancelliet, om det ikke kunde hindres, da H.s Sag 
ellers aldrig vilde komme til Ende. Dette skete dog, da Højesteret 
18. Dec. 1799 dømte ham til foruden at have forbrudt Ære og 
Boslod at forvises Kongens Riger og Lande. Han tog siden 
Ophold i Tyskland. H. nød kun liden almindelig Agtelse; men hans 
Sag vakte ikke ringe Opsigt og gav de daværende Oppositionsmænd, 
Gudenrath, Malthe Bruun og Heiberg, Stof til Angreb paa Regeringen. 

Nyerup, Lit. Lex.

E. Holm.



Holm, Hans Jørgen, f. 1835, Arkitekt. 
H., som er født i Kjøbenhavn 9. Maj 1835, er Søn af Etatsraad, Administrator i 
Kreditkassen Carl Jacob H. (f. 1796 d. 1875) og Johanne Henriette 
f. Kierulf (f. 1798 d. 1867). Han blev Student 1854, Cand. phil. 
1855 og samme Aar Exam. polyt. Da hans Hu stod til Kunsten, 
forlod han den studerende Vej og besøgte Kunstakademiet, som 
han gjennemgik, og hvor han senere (1868) vandt den lille 
Guldmedaille for «En protestantisk Kirke for en større Menighed». 
Samtidig tegnede han hos Hetsch og senere hos Herholdt, under 
hvem han bl. a. var Konduktør ved Opførelsen af Universitetsbibliotheket
og Studenterforeningsbygningen. 1866-79 var han 
Assistent ved Undervisningen i Bygningskunst paa Akademiet, fra 
1883 er han Professor deri. 1872 var han konstitueret som 
Bygningsinspektør, 1873 blev han Medlem af Akademiet. 1866 ægtede han 
Anna Dorothea Nielsen (f. 1841), Datter af Sognepræst til Frørup
Peter Frederik N. (f. 1802 d. 1876) og Lucie Nicoline f. Fuglsang 
(f. 1808 d. 1892).

H. har foretaget en Række Rejser i Udlandet og der fra 
hjembragt talrige Studier; 1863-65 foretog han med offentlig 
Understøttelse sin første store Udenlandsrejse, 1874 besøgte han i specielle 
Øjemed Holland og Tyskland, 1880 og 87 var han atter for kortere 
Tidsrum i Italien, og 1887 deltog han i Brygger Carl Jacobsens Rejse 
til Grækenland. Men han har derfor ikke forsømt sit eget Land; 
paa Kryds og tværs har han gjennemstrejfet det, snart alene, snart 
som Fører for Akademiets Elever, og overalt har han samlet et 
betydeligt Materiale, i det han rigtig har forstaaet, at vor moderne
Bygningskunst maa støtte sig til vor ældre, naar den gode Tradition 
skal fortsættes, og naar en national Kunst skal kunne udvikle sig 
her hjemme. H. har haft en sjælden Evne til at samle Elever om 
sig, paavirke og lede dem; han har selv haft en udmærket Lærer 
i Herholdt, og han har i fuldt Maal givet igjen, hvad han har 
modtaget. Hans stærke Sans for Enkelthedernes Betydning i 
Kunsten, hans sikre Smag og fine Forstaaelse have sat Frugter, ikke 
alene i hans egne, men ogsaa i hans bedste Elevers Arbejder,
ligesom hans omhyggelig gjennemtænkte Tegninger altid have glædet 
Haandværkerne og gavnet Arbejdet.

Som Resultater af sine Studier af vor hjemlige Bygningskunst 
har han udgivet: «Tegninger af ældre nordisk Arkitektur» (1872-84), 
«Studierejser af Kunstakademiets Elever» I-II (1873-87) og «Bornholmske
Kirker» (1878). Desuden foreligger der endnu uudgivne 
Opmaalinger af Kronborg og Rosenborg Slot og af vore ejendommeligste 
Herregaarde fra Middelalderen og Renæssancetiden, foretagne 
under hans Ledelse, ligesom han talrige Gange har staaet 
Avtoriteterne bi med Raad og Daad i arkitektoniske Spørgsmaal. Som 
selvstændig Bygmester har han allerede udfoldet en ualmindelig rig 
Virksomhed. Som et Udvalg af hans Bygninger skulle følgende 
nævnes: Diakonissestiftelsen, den Bygning, som i første Grad viser 
hans Evners Ejendommelighed, et Arbejde, hvor Studiet af vor 
ældre Bygningskunst gaar Haand i Haand med Hensynet til det 
moderne Livs Fordringer. Han har end videre i Kjøbenhavn anlagt 
Vestre Kirkegaard og opført det karakteristiske Gravkapel der; han 
har bygget Kvægtorvet 1879, Nørrebros Brand- og Politistation 1884, 
Mineralogisk Musæum 1890-93 og Overformynderiet 1893 samt hjulpet 
Ingeniørerne med forskjellige Arbejder. Han har for Kjøbenhavns
Kommune opført 10 Skolebygninger 1873-85; blandt hans Privathuse 
i Kjøbenhavn kan fremdrages: Nørrevoldgade Nr. 11, 1880, 
Brygger Vogelius' Villa, 1874, Maleren Frantz Schwartz' Villa, 1884, 
og Kommunelærernes Fribolig paa Blegdamsvej, 1888. Han har 
restavreret vor Frelsers Kirke samt Kirke-Helsinge, Hemmershøj og 
Gjentofte Kirker og bygget nye i Sundby, Ordrup og flere Steder; 
han har i Kjøbenhavn ombygget «Hafnias» Gaard og D. B. Adlers 
Gaard, paa Laaland Aalholm Slot, en gjennemgribende Ombygning 
i middelalderlig Stil, Resultatet af et omfattende Kjendskab til 
denne Stils Former her i Landet. Han har end videre i Provinserne
opført Herregaarden Sanderumgaard paa Fyn 1870-82, 
Aalborg Sygehus 1878 og tekniske Skole 1881 samt en Del mindre 
Arbejder rundt omkring, Holmblads nydelige Mønsterbondegaard 
paa Amager ikke at forglemme. Og endelig kan af hans 
dekorative Arbejder nævnes: den indre Udstyrelse af 4 Hovedværelser 
paa Frijsenborg, 1865, Møbler for Kunstflidslotteriet, Gravmæler over
O. B. Suhr, 1876, Isberg, 1878, Grev Raben, 1890, Dr. Lausen, 1891, 
og Tesdorpf, 1892. Ved Konkursen til det nye kgl. Theater 1871 
vandt han sammen med Fenger 2. Præmie.

Hvor ældre dansk Bygningskunst ikke har været Forbilledet 
for H.s Arbejder, har han hentet sine Motiver fra den reneste og 
nobleste italienske Renæssancetid.

Weilbach, Konstnerlex.

Erik  Schiødte.



Holm, Hans Peter, 1772-1812, Søofficer, 
Søn af Kapitajn i det ostindiske Kompagnis Tjeneste Peter H. og Christence f. Morslet 
(f. 3. Juni 1744 d. 21. April 1819), er født 17. Juni 1772. Han blev
Sekondlieutenant i Marinen 1789, avancerede 1797 til Premierlieutenant, 
1805 til Kapitajnlieutenant og 1811 til Kapitajn. Efter i sin 
Ungdom at have gjort de sædvanlige Togter var han 1804-6 
ansat som Overlods og Havnemester paa St. Croix; efter sin Tilbagekomst 
udsendtes han som næstkommanderende for et af de franske 
Linjeskibe, henhørende til Scheldeflaaden. 1807 blev han gift
med Marie Heegaard (f. 12. Dec. 1791 d. i Avg. 1860), Datter af 
en Plantageejer i Vestindien. Ved hans Hjemkomst fra fransk 
Tjeneste var Landet indviklet i Krig med England; H. ansattes 
1811 ved den norske søgaaende Eskadre som Chef for Briggen 
«Laaland» og kom hurtig i Virksomhed her. Efter en hæderlig
Affære i. Maj mod en Del armerede engelske Fartøjer i Ekersund, 
af hvilke Fartøjer han erobrede det ene, og en anden 1. Juli i 
Skagerak med en engelsk Brig og Kutter, hvilke han tvang til 
Flugt, lykkedes det ham 2. Sept. at erobre den engelske Brig 
«the Manly» i aaben Sø uden for den norske Kyst. For disse 
kjække Handlinger belønnedes han Aaret efter med Chefskommandoen 
over den norske Sømagts største Skib, Fregatten «Najaden», 
med hvilken han afgik fra Kjøbenhavn i Slutningen af Febr. Strax 
paa Henrejsen, ligesom ogsaa i Juni Maaned, bestod han med dette 
Skib hæderlige Træfninger mod Englænderne, hvis Handelsskibe
han desuden tit opbragte. Tilstedeværelsen af en saa anselig 
Orlogsmand som «Najaden» i de norske Farvande blev efterhaanden 
Englænderne saa generende, at Linjeskibet «Dictator» blev opsendt
for at tilintetgjøre den. 6. Juli laa H. med sin Fregat og 3 Brigger 
ved Sandøen, hvor de troede sig ubemærkede. «Dictator», som havde 
forenet sig med Briggen «Calypso», havde imidlertid faaet Kig paa
de høje Toppe over Klippeøerne og gik ind efter dem, uagtet 
Sejladsen var meget farlig for dem i det smalle Sund. H. trak 
sig kæmpende tilbage med sin Styrke til det indenfor liggende 
Lyngør, men blev stadig fulgt af Fjenden. I den snævre Vig 
udspandt sig nu en morderisk Kamp, som varede flere Timer, og 
hvori de danske Orlogsskibe uheldigvis kom til at ligge i Vejen 
for hverandre. Overmagten var saa stor paa Englændernes Side, 
at H. ikke i Længden kunde holde Stand. Et glat Lag fra Linjeskibet 
bortskød alle «Najadens» 3 Master, det øverste Dæk styrtede sammen,
faldt ned over Batteriet og bragte Fregatten til at krænge 
over, saa at Kanonportene kom i Vand. Samtidig udbrød der Ild 
i Skibet. H. anvendte herefter al sin Energi paa at redde 
Mandskabet, hvilket ogsaa til Dels lykkedes. Da han kort Tid efter fik 
Forstærkning af tililende Kanonbaade, gjenoptog han Kampen med 
disse og Briggerne og tvang omsider Fjenden til at vige. De 
danske mistede i denne ulige Kamp foruden
Fregatten o. 120 Mand som fangne, døde og
Saarede. Lieutenanterne G. J. Grodtschilling
og P. Buhl vare blandt de faldne. Den kjække
Chef kom derimod som ved et Under uskadt ud af
Kampen. Han overlevede den dog ikke længe, i det
han 26. Okt. 1812 kæntrede med en Jolle i den norske
Skjærgaard og druknede. Faa hans Grav ved Langesund
have Vaabenbrødre rejst ham en Mindestøtte, ligesom
en norsk Orlogsmand, der løb af Stabelen 1813, blev
opkaldt efter ham. I «Arkiv for Søvæsen» VII læses
om ham: «H. var den braveste af de brave, med Liv
og Sjæl sin Stand hengiven, elskelig som Menneske,
en Gentleman i Ordets fuldeste Betydning».

Danebrog III, 443 ff.

C. With.



Holm, Harald Emil Larsenius, 1848-1903, Politiker. 
Har. H., født 19. April 1848 paa Christianshavn, Søn af Musiker Christian
E. H. H. (f. 1825 d. 1880) og Rasmine f. Rasmussen
(d.. 1822), gik i det forenede Velgjørenhedsselskabs
Drengeskole og blev efter sin Konfirmation gratis
forberedt af dens Lærere til Studenterexamen, som han
tog 1867. Han blev strax efter Lærer i S. Høgsbros
Hus, og her udvikledes hans Interesse for det
politiske Liv og for Folkehøjskolesagen videre;
senere blev han en jævnlig Gjæst i Grundtvigs
Hjem, til hvis kirkelige Opfattelse han tidlig
havde sluttet sig. 1875 blev H. theol. Kandidat og
søgte i April 1876 forgjæves Valg til Folketinget
i Kjærteminde-Kredsen, men valgtes i Okt. s. A. ved
et Udfyldningsvalg i Verninge-Kredsen (Odense Amts
7. Kreds) og er senere stadig bleven gjenvalgt med
voxende Stemmetal. I de første Aar tog han fortrinsvis
Del i Drøftelsen af Kirke- og Skolespørgsmaal, men
tiltrak sig snart Opmærksomhed som en livlig Taler og
vandt især Indflydelse ved sin Optræden paa politiske
Folkemøder (deltog 1885 i C. Bergs Rundrejse og talte
1886 paa over 100 Møder). Siden 1888 er H. Medlem
af det forhandlende Venstres Bestyrelse og var i
Samlingerne 1890-93 Medlem af 26 Udvalg, Formand
i 13 og Ordfører for 10 af disse. Han valgtes 1891
til Medlem af Kjøbenhavns Havneraad, fik 1892 Sæde
i den store Kommission om de offentlige Arbejder i
Kjøbenhavn og sendtes s. A. som dansk delegeret til
Norge i Forhandlinger om Forfatterret. 1893 blev han
af Folketinget valgt til Statsrevisor. Desuden var han
1878-83 Medredaktør af «Dansk Folketidende» og skrev
1884-92 en Række Flyveskrifter om den politiske Kamp («Af 
Højres politiske Børnelærdom» o. s. fr. under
Mærket --d --m.). Han oprettede 1878 Kjøbenhavns
Højskoleforening (stadig Formand) og styrer siden
1887 dens Højskolehjem; tog ogsaa væsentlig Del i
den kjøbenhavnske Valgmenigheds Dannelse 1890. --
H. ægtede 1877 Gudrun Høgsbro (f. 1856), Datter
af Folketingsmand Sofus H. Ringkjøbing Amts Avis
30. Nov. 1891. H. døde 9. Febr. 1903.

Emil Elberling.



Holm, Herman Theodor, f. 1854, Botaniker. 
Th. H. fødtes i Kjøbenhavn 3. Febr. 1854 (Faderen: Bagermester Christian Zacharias H., d. 1882; Moderen: Amalie f. Holm). Student 1880 fra Haderslev
Læreres Skole (Privatist). Han syslede tidlig med
dansk Floristik og fandt forskjellige interessante
eller for Danmark nye Planter. Deltog i Hovgaards Togt
med «Dijmphna» til det kariske Hav 1882-83 og gjorde
paa det en Mængde værdifulde Indsamlinger, Grundlaget
for det smukt illustrerede Værk: «Dijmphnatogtets
zoologisk-botaniske Udbytte» (1887), hvori han selv
har bearbejdet Blomsterplanterne m. m. Var 1884
og 1886 med danske Expeditioner i Vestgrønland;
har givet zoologiske og botaniske Meddelelser
herfra i «Meddelelser om Grønland» og i Englers
«Botan. Jahrbücher» (VIII). Han udvandrede 1888
til Nordamerika, hvor han fik Ansættelse ved
Nationalmusæet i Washington, fra Juni 1893 ved
Departement of agriculture. Amerikansk Borger
1893. I Amerika har han publiceret en stor Del,
mest morfologiske og anatomiske, Afhandlinger i
forskjellige Tidsskrifter, og 1893 berejste han
for Regeringens Regning det indre af Florida.

Eug. Warming.



Holm, Jacob, 1543-1609, Biskop, 
var født i Viborg og Søn af Jens H., der var Borger sammesteds. Han skal
være blevet Student fra Viborg Skole og rejste 1571
med Absalon Juel fra Mejlgaard til Wittenberg, hvor
han fortsatte sine Studier i Samliv med Melanchthons
Disciple. 1574 skal han have taget Magistergraden, og
s. A. udgav han en græsk Afhandling om «Dyden». Efter
sin Hjemkomst virkede han i en længere Aarrække i
Viborg, først, fra 1574 af, som Rektor og senere,
fra 1582 af, som Sognepræst ved Domkirken. Iblandt
hans Disciple i Viborg Skole maa nævnes den senere
bekjendte Biskop H. P. Resen. 1587 blev han Biskop i
Aalborg. 1604 var han med de øvrige jyske Bisper hos
Christian IV i Haderslev, vistnok for at forhandle
om en ny Skoleordning, og 1606 deltog han i en
Forhandling om Exorcismens Afskaffelse, som han
bestemt fraraadede. Han døde 29. Maj 1609. Han ægtede 
1. (1577) Else (d. 1591), Datter af Biskop P. Thøgersen  i Viborg,
2. (1595) Elsebeth (d. 1641), Datter af Borgmester P. Hegelund i Ribe. 
Hun blev siden gift med H.s Eftermand, Biskop Christen Hansen Riber.

Giessing, Jubel-Lærere III, 1, 254 f.
Kirkehist. Saml. 3. R. III, 721 ff.

S. M. Gjellerup.



Holm, Jacob, 1770-1845, Handlende og Industridrivende,
er født 29. Sept. 1770 i Skafterup ved Næstved, hvor Faderen, Knud 
H., var Skoleholder; Moderen var Christine Sophie f. Kampmann. 
Faderen døde allerede, da H. var 4 Aar, og da Kaarene i Hjemmet 
kun vare smaa, indskrænkede hans Undervisning sig til, hvad
Landsbyskolen kunde yde. 14 Aar gammel kom han i Urtekræmmerlære 
i Næstved, og efter endt Læretid tog han (1790) til Kjøbenhavn, 
hvor han fik Plads hos sin ældste Broder, Henrik H. (f. 1761), der 
var Urtekræmmer her. 1794 etablerede han sig i Torvegade som 
Christianshavns første Urtekræmmer, og skjønt han begyndte med 
fuldstændig tomme Hænder -- alt, hvad Butikken indeholdt, var, 
paa 12 Pd. Chokolade nær, taget paa Kredit --, voxede Forretningen 
dog snart endog meget betydelig ved hans udholdende 
Arbejdsomhed og udmærkede Blik for Handel, der bundede i store 
Evner. Han skabte sig saaledes en Provinsforretning, der hurtig 
nødvendiggjorde et selvstændigt Pakhusrum, hvad der førte til, at 
han kjøbte en Ejendom i Strandgade, og det blev ikke derved. 
Hans Forretning voxede stadig, og nu modnedes den Tanke hos 
ham selv at tilvirke forskjellige af de Varer, som han førte i sin 
Handel. Med dette for Øje kjøbte han i 1805 Ejendommen «Oljegren»
paa Amager uden for Christianshavn, hvor han anlagde en 
Oljemølle, og Tidspunktet var valgt saa godt, at den i sit første 
Aar bragte H. en Indtægt paa 30000 Rdl. 1808 føjede han en 
Limfabrik til Oljemøllen, 1809 anlagde han i Dronningensgade en 
Sejldugsfabrik, 1810 et Sæbesyderi for grøn Sæbe paa Demarkationslinjens
Grund uden for Christianshavn og endelig 1811 en Reberbane, 
som han gjorde meget for at faa saa fuldkommen som muligt. 
Og her som altid benyttede han udelukkende danske Kræfter. Han 
lod saaledes det Gamstske Etablissement gjøre en Tovslagningsmaskine
efter den, som den kongl. Reberbane havde faaet fra 
England. Den Dampmaskine, som M. F. v. Würden 1827 
forfærdigede til en af H. nyanlagt Oljemølle, var den første af en 
dansk i Danmark byggede Dampmaskine. 
H. blev efterhaanden en stor industridrivende,
men derfor opgav han ikke sin Detailhandel i
Torvegade. Den drev han lige til 1817. I det hele
forstod han at varetage selv smaa Anliggender ved
Siden af sine store Foretagender og stærkt voxende
Spekulationer. Efter i nogle Aar at have forpagtet
Vilders Plads, hvor han drev Skibsbyggeri, kjøbte
han i 1822 og 1824 de tidligere Kapitajn Jensen
og Kommandør Fabritius tilhørende Skibsværfter i
Strandgade, hvor hans Skibsbyggeri udviklede sig
i væsentlig Grad; her byggedes bl. a. Dampskibet
«Frederik VI» for L. N. Hvidts Regning. 1825 anlagde
han en Stivelsefabrik i Prinsessegade, 1827 paa
Fabritius' Plads den ovfr. nævnte Oljemølle og
derefter paa Sandøen vest for Jensens Plads et
Trankogeri, som 2 af hans egne Skibe bragte Spæk til
fra Grønland; ikke at tale om, at han i 1836 anlagde
den første Ophalingsbeding i Kjøbenhavn. Han udvidede
sig i det hele mere og mere. Allerede 1833 havde
han kjøbt Appelbyes Plads ved Langebro, hvor han
opførte de saakaldte «Holms Huse» for at skaffe de
mange Arbejdere, han beskæftigede, billigt Husly;
1841 kjøbte han Asiatisk Kompagnis Plads, hvor
der efter lang Tids sørgelig Stilhed nu kom nyt
Liv, og endelig i 1844 Larsens Plads, særlig til
Skibsreparationer. H. naaede at blive Kjøbenhavns
største Skibsreder. 1840 ejede han 5 Barkskibe,
9 Brigger, 2 Skonnerter og 2 Kuffer, der besøgte
Grønland samt Ost- og Vestindien, ikke at tale om
en Række evropæiske Havne, og det skal endnu særlig
nævnes, at han var den første, der her udrustede
et Skib til Hvalfangst i Sydhavet (1839). Dristig
og foretagsom veg han ikke tilbage for at vove
betydeligt i store Foretagender, naar han først nøje
havde prøvet dem. Han blev naturlig en af de ledende
paa Kjøbenhavns Børs, og den rolige og venlige Mand,
der bl. a. aldrig afskedigede nogen, der i længere
Tid havde været i hans Tjeneste, øvede i flere
Retninger stor Indflydelse. Han var i en Aarrække en
af Kjøbenhavns 32 Mænd (d. v. s. Borgerrepræsentant)
og døde agtet og anset 3. Avg. 1845. I sine sidste
Aar stod han for øvrigt ikke alene i sin Virksomhed.
1. April 1836 optog han sine 3 ældste Sønner,
Georg (f. 17. Jan. 1803 d. 2. Nov. 1867), Ludvig
(f. 17. Maj 1804 d. 21. Juni 1858) og ovennævnte
Christian, i sin Forretning, der derefter dreves
under det endnu bestaaende Firma «Jacob Holm &
Sønner».

H. var 3 Gange gift: 1. (9. Dec. 1795) med Maria
f. Lock eller Lorck (d. 8. Febr. 1811), Datter af
Høker Niels Nielsen L.;
2. (10. Juni 1811) med Christiane f. Schifter
(f. 6. April 1785 d. 10. April
1825), Datter af Kapitajn i Asiatisk Kompagni Christen
S.; 3. (11. Marts 1826) med Anne Margrethe Clausen,
f. Kirkerup (f. 12. Sept. 1782 d. 15. Dec. 1852), Enke
efter Grosserer C. og Datter af Styrmand Andreas K.

E. Holm, Et Eftermæle for Grosserer J. H., 1889. 
Stamtavle ov. Fam. Holm, 1888.

C. Nyrop.



Holm, Jakob, f. 1845, Præst, er en Søn af Sognepræst
for Dollerup, Finderup og Ravnstrup Rasmus Hansen
H. og Birgitte f. Trap. Han blev født i Fallesgaarde
Præstegaard 18. April 1845, og efter at være undervist
i Randers Latinskole blev han Student 1864. 1870
tog han theologisk Attestats, og derpaa var han
personel Kapellan hos Dr. W. Rothe i Vemmelev,
indtil han 1876 fulgte en Kaldelse som Præst for
de danske St. Stephans og St. Michaels Menigheder i
Chicago. Under Opholdet i Amerika redigerede han den
danske Kirketidende «Kirkelig Samler» (1877-80) og
virkede ogsaa ved Rejser for Evangeliets Udbredelse
blandt sine Landsmænd hinsides Atlanterhavet. 1881
vendte han hjem til Danmark og var da først Medhjælper
hos forskjellige Præster, blandt andre hos C. Hostrup,
men allerede 1882 blev han kaldet til Sognepræst i
Vadum ved Nørre Sundby, hvorfra han 1893 er bleven
forflyttet til Tølløse paa Sjælland. 1872 ægtede
han Jutta Christiane Holst, Datter af Sognepræst
E. H. H. i Borup. Foruden flere Bladartikler og
mindre Skrifter har han forfattet en større opbyggelig
Afhandling: «Herlighedshaabet til kirkelig Oplysning
om de sidste Ting» (2. Udg. 1883), og siden 1889
har han været Udgiver af det dansk-amerikanske
Folkesamfunds Organ: «Kors og Stjærne».

Elvius, Danmarks Præstehist. 1869-84 S. 556.

Fr. Nielsen.



Holm, Jens Albrecht Leonhard, 1799-l86l, Præst,
var en Søn af Kapitajn i det asiatiske Kompagnis
Tjeneste Jens Axel H. og Karen Kirstine f. Abel. Han
blev født paa Christianshavn 30. Avg. 1799, og
efter at have modtaget den første Undervisning
i Efterslægtselskabets Realskole kom han 1810 i
Borgerdydskolen paa Christianshavn, i samme Klasse som
P. A. Fenger, med hvem han sluttede et Venskab for
Livet. 1816 blev han dimitteret til Universitetet,
og da han 1820 havde taget theologisk Attestats,
besluttede han sig til at studere videre. 1821-24
foretog han en Udenlandsrejse, der gik over Gøttingen,
Berlin og Wien til Italien og der fra tilbage over
Schweits til Paris, hvor han lærte Biskop Grégoire
at kjende, og hjem gjennem Holland. I Berlin tog han 
under Neanders og Tholucks Avspicier den theologiske Licentiatgrad, 
og efter Hjemkomsten fortsatte han under et 3 Aars Ophold 
i Hovedstaden sine kirkehistoriske Studier, indtil han 1827, paa
Forslag af Grev F. A. Holstein, blev kaldet til resid. Kapellan for 
Hyllested, Venslev og Holsteinborg; 1828 blev han Sognepræst for Venslev og
 Holsteinborg og 1840 tillige Sognepræst for Hyllested 
med Forpligtelse til at holde en Kapellan. Som Præst sluttede H. 
sig til den Kreds af troende Præster, der, med P. A. Fenger i 
Spidsen, dannede det sydvestsjællandske Broderkonvent. Paa 
Missionsmøder og ved Smaaskrifter og Bladartikler søgte han at vække 
og nære Interessen for Missionen, og gjennem sin Udgave af 
Brorsons «Salmer og aandelige Sange» (1. Udg. 1830) og «Svanesang» 
(1838) lærte han mange at skjønne paa den Brorsonske 
Salmedigtning, som var bleven skudt til Side i Evangelisk-kristelig 
Salmebogs Dage. 1844 satte han ved en udførlig Biografi sin 
faderlige Ven og Velynder Grev F. A. Holstein et smukt Mindesmærke. 
Han døde i Hyllested i. Dec. 1861. 1827 havde han 
ægtet Johanne Jacobine Caspersen, Datter af Ankersmed H. C.
III, 417).

Erslew, Forf. Lex.
Fenger, Det sydvestsjællandske Broderkonvent 1837-54.

Fr. Nielsen.



Holm, Jesper Johansen, 1748-1828, Billedhugger og Medaillør, 
var født i Kjøbenhavn og kom i en Alder af 15-16 Aar 
paa Kunstakademiet, hvor han i Tiden fra 1769-73 vandt alle 4 
Medailler. Samtidig hermed var han under Wiedewelts Haand, 
hvor han uddannedes til en for den Tid ikke uhabil Billedhugger. 
Men da det var saare usle Tider den Gang for Billedhuggerne,
medens man endnu i Ny og Næ slog en Medaille eller to, kastede 
H. sig over Medaillørfaget, opnaaede et Rejsestipendium og drog 
1779 afsted til Frankrig og Italien for yderligere at uddanne sig 
som Medaillør. Som saadan naaede han dog aldrig stor Betydning, 
han skar kun faa Stempler, og over hans Medaille over H. Gerner, 
paa hvilken han i 1789 blev Medlem af Akademiet, fældedes der 
ikke lutter gunstige Domme. Uden Tvivl vilde H. have drevet 
det videre som Billedhugger, hvis han var bleven sysselsat, men 
det var næsten kun Dekorationsgjenstande og Gravmæler, det faldt 
i hans Lod at gjøre. Hans Kaar vare derfor trange. Forgjæves 
søgte han en Plads ved Mønten, forgjæves om at faa frit 
Billedhuggerværksted, forgjæves om et Professorat, -- til sidst maatte 
han af Nød og Trang tage til Takke med en Plads som Modellerer 
ved den kgl. Porcellænsfabrik. H. var aldrig gift, i sine 
sidste Aar meget svagelig. Han døde i Kjøbenhavn 7. Jan. 1828. 

Weinwich. Kunstens Hist. i Danm. og Norge S. 235. 
Weilbach, Konstnerlex. 
Meier, Wiedewelt, passim.

F. J. Meier.



Holm, Johan Peter, 1805-84, Borgmester, 
er født i Kjøbenhavn 18. Avg. 1805; hans Fader var Jens H., Koffardikapitajn i 
Asiatisk Kompagnis Tjeneste, hans Moder Juliane Henriette f. 
Geding. Han blev Student fra Borgerdydskolen i Kjøbenhavn 1823, 
tog juridisk Embedsexamen 1828 og gjorde efter flere Aar at have
været. Fuldmægtig hos Højesteretsadvokat Treschow en længere 
Udenlandsrejse. 1833 blev han Avditør, 1839 Overavditør, 1845 
Overretsassessor. 1842 var han bleven Borgerrepræsentant og blev 
som saadan 1843 Medlem af Direktionen for Fattigvæsenet, tillige 
1844 Medlem af Direktionen for Borger- og Almueskolevæsenet. 
1846 valgtes han til Suppleant til Provinsialstænderne, blev indkaldt 
1848 og virkede som Sekretær. 1847 beskikkedes han til Raadmand 
i Kjøbenhavn og 1858 til Borgmester for Magistratens 3. Afdeling
(Fattigvæsenet). Foruden at han 1864-65 omtr. et Aar udførte 
Overpræsidentens Forretninger, deltog han i en Mængde 
Foretagender, saaledes som Medlem af Direktionen for Sparekassen, af 
Bestyrelserne for det søsterlige Velgjørenhedsselskab, for Sygehjemmet,
for det siden nedlagte Tjenestepigehjem i Store Kongensgade, for 
Plejestuen for spæde Børn og dens Fortsættelse, Børneplejeforeningen. 
Særlig maa nævnes hans Virksomhed som Medindbyder til 
Asylselskabets Dannelse 1835 og som stadigt Medlem af dets Bestyrelse. 
Han havde væsentlig Del i Erhvervelsen af Grundene og Opførelsen 
af Asylernes Bygninger, 17. Juli 1840 giftede han sig med Alvilda 
Davine Ebbesen, Datter af Isenkræmmer Jørgen August E.; hun 
døde 9. Febr. 1869, hvorpaa han tog sin Afsked som Borgmester 
og udnævntes til Konferensraad; Justitsraad var han bleven 1857, 
Etatsraad 1864. Han døde 27. Marts 1884.

O. Nielsen.

 d. 1793, s. Holmskjold.">

Holm, Johan Theodor, d. 1793, s. Holmskjold.



Holm, Just Jean Christian, f. 1815, Portrætmaler. 
Just H. er født i Randers 8. Maj 1815 og Søn af Regimentskirurg Just Christian 
H. og Jeannette Margrethe Strambou, f. Suenson. Han besøgte 
den lærde Skole i Randers, men opgav Studeringerne for at blive
Maler, særlig Portrætmaler, et Fag, han viste Anlæg for. Han 
kom derfor til Kjøbenhavn og fik Adgang til Kunstakademiet, hvor 
han 1835 avancerede til Modelskolen og 1838 vandt den mindre 
Sølvmedaille. I Tiden 1840-43 var han for egen Regning 
udenlands og opholdt sig navnlig i München og Paris. Han begyndte
at udstille i 1837 og var i en lang Aarrække en søgt Portrætmaler; 
navnlig yndedes hans Portrætter i halv naturlig Størrelse. Blandt 
hans Arbejder kan fremhæves, foruden en Del Børneportrætter, et 
Billede med en Gruppe af 11 den Gang yngre Læger. Ved Siden
heraf malede han, navnlig efter Rejsen i Udlandet, nogle enkelte 
Genrebilleder. Han har udstillet sidste Gang i 1884. Han var 
Tegnelærer ved de forenede Kirkeskoler 1864-82. H. er ugift.

Weilbach, Konstnerlex.

Ph. Weilbach.

 (eller, som han sædvanlig blev kaldt, Georg Tycho), 1726-59, Botaniker">

Holm, Jørgen Tyge (eller, som han sædvanlig blev kaldt, Georg Tycho), 
1726-59, Botaniker. 
Hans Fader var Wolf Godske H., Præst i Korup i Fyn, hvor Sønnen blev født 3. Jan. 1726. 
Han blev Student fra Odense 1743 og theologisk Kandidat 1746, 
men gav sig derefter til at studere Medicin og Botanik, som han 
allerede længe havde vist afgjort Tilbøjelighed for. I 1748 blev 
han Alumnus paa Borchs Kollegium, og her skrev han en 
anatomisk-fysiologisk Afhandling om Menneskets Mave (1749). I 1750 fik han 
paa B. J. Buchwalds Anbefaling, trods det theologiske Fakultets 
enstemmige Erklæring derimod, kgl. Understøttelse til at foretage 
en Rejse til Upsala for i et Aar at høre Linnés Forelæsninger, 
og han vendte tilbage «med Udsigt til at blive en Hæder for sit 
Fædreland», som Linné udtrykte sig. Efter Hjemkomsten blev han
af Regeringen sendt til Norge i Anledning af en Epidemi; nogle 
af hans Iagttagelser og Optegnelser fra denne Rejse bleve efter 
hans Død offentliggjorte i Thaarups «Magasin», medens andre 
endnu findes som Manuskript i det store kgl. Bibliothek; de indeholde
dels botaniske Iagttagelser, dels landøkonomiske Optegnelser, 
Anvendelse af vildtvoxende Planter og nogle mineralogiske 
Undersøgelser. I 1754 fik han, trods Theologen P. Holms Modstand 
som stridende mod vedkommende Fundatsers Bestemmelse, atter
Rejsestipendier for at drage til Upsala, hvor han studerede i 3 Aar, 
og hvor han skrev et Forarbejde til en dansk Flora (1757), hvilken 
Fortegnelse over danske Planter senere optoges i Pontoppidans 
«Danske Atlas». I Upsala modtog han i 1757 Doktorhatten af 
Linnés Haand og vendte s. A. tilbage til Kjøbenhavn med de 
bedste Vidnesbyrd fra Linné, der ansaa H. for en af sine ypperste 
Disciple. Aaret efter foretog han en botanisk-økonomisk Rejse 
gjennem en stor Del af Danmark, blev 1759 ansat som Professor 
i Økonomi ved Naturaliekabinettet paa Charlottenborg, hvis
naturhistoriske Musæum han havde grundlagt ved Hjælp af sine egne 
værdifulde Samlinger, men døde allerede 25. Sept. s. A. i sit 34. 
Aar, umiddelbart før han paa offentlig Bekostning skulde tiltræde 
en Rejse til England for at undersøge dette Lands Agerbrug og 
Økonomi. Han var udset til at deltage i Udgivelsen af «Flora 
Danica», hvad der vidnede om hans Anseelse som Botaniker, og 
hans tidlige Død maa anses for et Tab for den botaniske Videnskab. 

Naturhist. Tidsskr. 3. R. VI.

E. Rostrup.



Holm, Lars Jess, 1791-1851, Kancellideputeret, 
en Søn af Konferensraad Ole Pedersen H. (f. 1751 d. 1828) og Anna Cathrine 
f. Dytskov (f. 1761 d. 1835), fødtes i Kjøbenhavn 17. Marts 1791, 
blev 1808 dimitteret fra Borgerdydskolen i Kjøbenhavn og tog 1811 
juridisk Examen. Faderen (der 1766 havde begyndt sin Embedsbane 
som Skriver i Brandforsikringskontoret, 1780 var bleven Fuldmægtig, 
1786 Bogholder sammesteds, 1791 Kommitteret i Økonomi- 
og Kommercekollegiet og fra 1816-26 var Deputeret i danske 
Kancelli for Brandforsikringssagernes Vedkommende) havde allerede 
1809 faaet ham ansat som Kopist i Kontoret for Landbygningernes
Brandforsikring; 1813 blev han Fuldmægtig sammesteds, fungerede 
1817-20 tillige som Chef for dette Kontor, blev i Begyndelsen af 
1821 Fuldmægtig i det kort forinden oprettede fælles Kontor for 
Kjøbstædernes og Landets Brandforsikringsvæsen, men udnævntes 
faa Uger efter til Assessor i den kgl. Landsover- samt Hof- og 
Stadsret, 1837 til Assessor i Højesteret og blev 1839 Deputeret i 
det danske Kancelli, Chef for dettes 1. Departement samt tillige 
(indtil Udgangen af Aaret 1840) Decisor for de under Kancelliets
4. Departement sorterende Regnskaber for offentlige Stiftelser og 
Legater. Ved Kancelliets Omordning 1848 afskedigedes han, da 
han ikke ønskede at overtage den ham tilbudte Stilling som 
Departementschef i Ministeriet for Kirke- og Undervisningsvæsenet. 
Han var tillige fra 1839 til sin Død, 1. Nov. 1851 i Kjøbenhavn, 
med en kort Afbrydelse i 1848 Medlem af den overordnede Tiendekommission 
og fik 1841 Sæde i den angaaende Overbestyrelsen af 
det hele Kirke- og Undervisningsvæsen nedsatte Kommission. 1816
blev han Kancellisekretær, 1831 Justitsraad og 1848 Konferensraad. 
I flere Aar (1833-39) var han Medudgiver af «Juridisk Tidsskrift» 
og leverede Bidrag saa vel til dette som til
«Nyt juridisk Arkiv». Baade som Dommer og som
administrativ Embedsmand nød han stor Anseelse og
var i høj Grad vurderet af sine Kolleger for sin
noble Tænkemaade. -- Han var 1. gift med Gjertrud
Cathrine f. Aagesen (f. 3. Dec. 1801 i Kjøbenhavn,
d. sammesteds 9. Okt. 1843), en Datter af Deputeret i
Generalitets- og Kommissariatskollegiet Søren A. og
Megtele Christine f. Riegelsen. Derefter ægtede
han 19. Juni 1846 Augusta Christine Aagesen (f. i
Kjøbenhavn 25. Marts 1822), en Datter af hans afdøde
Hustrus Broder, Konferensraad Nic. A. (I, 10).

Erslew, Forf. Lex.

G. Kringelbach.



Holm, Mads Christian, 1827-92, Skibsreder, 
var født i Nykjøbing paa Mors 19. Okt. 1827. Moderen,
Maren Nielsdatter, blev senere gift med Skibstømrer
Lars Christensen Holm, efter hvem han antog Navnet
H. Ligesom Stiffaderen var H. oprindelig Skibstømrer,
først i Jylland, senere i Helsingør. Derefter opholdt
han sig længere Tid i Amerika og Avstralien, hvor
han lagde Grunden til sin Formue, og nedsatte sig
efter sin Hjemkomst som Skibsbygger i Aabenraa. 1870
bosatte han sig i Kjøbenhavn, hvor han 1871 stiftede
Dampskibsselskabet «Norden», som han ledede til sin
Død, og som stadig har indtaget en betydningsfuld
Plads blandt danske Dampskibsselskaber. En kort
Tid overtog han Stillingen som korresponderende
Reder for «de forenede Oplagspladser og Værfter i
Kjøbenhavn». 1881 grundlagde han Aktieselskabet
«Helsingørs Jærnskibs- og Maskinbyggeri»,
hvis Drift han styrede, først sammen med
V. Dyhr, senere alene. Til Trods for, at han
stadig var bosat i Kjøbenhavn, ledede han i alle
forretningsmæssige Detailler Driften af dette Selskab,
der efterhaanden blev et af vore betydeligste
industrielle Foretagender. I det hele udfoldede
han i sine forskjellige Forretningshverv en stor
Energi og en ualmindelig Arbejdskraft. Han stillede
særdeles betydelige Fordringer til sine undergivne,
men fordrede endnu mere af sig selv. Ligesom hans
Ydre paa én Gang røbede betydelig Intelligens
og stor fysisk Styrke, saaledes var det ogsaa
et Særkjende for hans Virksomhed, at han med
det forretningsmæssige Overblik over Helheden
forenede Deltagelse i alle Arbejdets praktiske
Detailler. H. var gift med Emilie f. Bendixen,
Datter af Skibsreder Boy B. fra Nordslesvig. 
Han døde 23. Sept. 1892.

E. Meyer.



Holm, Niels Emil Severin, 1823-63, Maler. 
Emil H. var født i Aarhus og Søn af Organist Peter H. og Birgitte f. Stigsen. 
Faderen var oprindelig Drejer, men viste kunstneriske Anlæg 
og uddannede sig under Gebauer til Landskabsmaler; dog dyrkede 
han Musikken som sit Hovedfag. Efter den 1. slesvigske Krig 
udstillede han i Kjøbenhavn nogle Panoramaer fra forskjellige 
af Kampene, hvortil han havde malet Landskaberne, Sønnen Figurerne. 
Denne, der havde lært Begyndelsesgrundene i Prins Ferdinands
Tegneskole i Aarhus, kom 1841 til Kjøbenhavn, blev sat i Malerlære 
og besøgte Kunstakademiet; i 1844 vandt han den mindre 
Sølvmedaille i Dekorationsklassen, men gik derefter over til 
Modelskolen og vandt 1849 den mindre, 1853 den store Sølvmedaille og 
1854 en Pengepræmie. Han begyndte at udstille 1854, væsentlig 
Prospekter, rejste i 1857 udenlands og opholdt sig navnlig paa 
Sicilien indtil Begyndelsen af 1863. Et i 1859 hjemsendt Billede, 
«Udsigt fra Taormina», vakte saa megen Opmærksomhed, at han
s. A. fik en Rejseunderstøttelse paa 400 Rdl. og i 1862 200 Rdl., 
rimeligvis til Hjemrejse. Efter et Besøg i sin Fødeby var han i 
Færd med at gjenoptage sin Kunstnervirksomhed, da Døden bortrev 
ham 29. Dec. 1863. H. var ugift.

Weilbach, Konstnerlex.

Ph. Weilbach.



Holm, Niels Johannes, 1778-1845, religiøs Forfatter,
er født i Sønder Farup ved Ribe 3. Marts 1778. Faderen var Skrædder 
og flyttede senere til Sild, hvor han levede i smaa Kaar. Sønnen 
maatte tidlig arbejde strængere, end han kunde taale, hvorved han 
blev forvoxen. Efter Konfirmationen blev han først sat i Lære som 
Handskemager, derefter, da han ikke kunde udholde Arbejdet, som 
Lakerer. Han drog til Tyskland, blev Medlem af Brødremenigheden 
og opholdt sig 11 Aar i Neuwied. Da han tillige med en Del af 
Menigheden var blevet smittet af Tidens frivole Tone, blev han 
ved en Visitats udstødt af denne; han kom da 1805 hjem til 
Faderen og tog siden Arbejde hos en Lakerer i Christiansfeld. Paa
Anbefaling af J. F. Boesen i Vigerslev (II, 461) blev han antaget 
som Skolelærer, og efter at have virket som saadan 10 Aar og 1816 
underkastet sig en Examination af Generalsuperintendent Adler 
sendtes han til England for at være Lærer ved Brødremenighedens
Skole i Fulnek. 1820-34 var han Forstander for Brødremenigheden 
i Christiania. Her fra vendte han tilbage til Christiansfeld, hvor 
han virkede som Eftermiddagsprædikant til sin Død, 26. Maj 1845. 
-- Især i den Tid, han opholdt sig i Norge, skrev han mange 
Smaaskrifter, mest for Børn, stærkt prægede af hans herrnhutiske 
Retning. Han udgav ogsaa i flere Aar (1827-35) et Missionsblad, 
der var et Slags Foreningsbaand mellem Herrnhuterne og Haugianerne. 
Hans betydeligste Arbejde er en Salmesamling, «Harpen» 
(1829), der bruges meget i herrnhutiske Menigheder, og som er 
oplagt mange Gange. Der er flere Salmer af ham selv, deriblandt 
«Hvor salig er den lille Flok»; andre har han stærkt bearbejdet. 
Under sit sidste Ophold i Slesvig sluttede han sig til en der dannet 
Forening for Kristendommens Udbredelse, der især virkede i Vestindien. 
1844 begyndte han Udgivelsen af en evangelisk Missionstidende.

Halvorsen, Norsk Forf. Lex. 
Ugeskr. f. den evang. Kirke i Danm. 1853, S. 171 f. 177 f. 
Skaar, Salmehist. I, 241; II, 445.

L. Koch.



Holm, Ole Pedersen, d. 1828, s. under Holm, Lars Jess (ovfr. S. 581).



Holm, Peder, 1706-77, Theolog, 
blev født i Norge, men begge hans Forældre vare af dansk Herkomst og tilhørte gamle 
danske Præsteslægter. Faderen, Jacob H. (d. 1738), var Avktionsdirektør 
og boede paa Gaarden Moum ved Frederiksstad. Her 
blev H. født 6. Juni 1706; hans Moder hed Ida Sophie f. Ølgod 
(d. 1716). Han sattes i Skole i Frederiksstad, hvorhen Forældrene 
vare flyttede, da Krigen med Sverige udbrød; men han blev privat 
dimitteret 1724; og da han rejste til Universitetet i Kjøbenhavn, 
forlod han Norge for bestandig. Efter at have taget Attestats 1726 
blev han det følgende Aar Alumn paa Valkendorfs Kollegium og 
boede her i 5 Aar. Han blev efter H. Grams og Andr. Hojers 
Anbefaling Lærer for den unge Hielmstierne og blev i hele sit 
senere Liv nøje knyttet til denne sin Elev og hans Familie. 1732 
fik han Magistergraden og begyndte at holde theologiske og 
filosofiske Forelæsninger. Rektoratet i Aarhus blev ham tilbudt; men 
efter sine Velyndere Grams og Hojers Raad foretrak han at 
blive i Kjøbenhavn for at søge at bane sig Vej til fast Ansættelse
som Universitetslærer. 1735 blev han Provst paa Kommunitetet og 
omtrent samtidig Biskop Worms Vikar ved de offentlige Forelæsninger, 
1738 Professor extraordinarius i Theologi og Filosofi og endelig
1746 ordentlig Professor i Theologi og Medlem af Konsistorium, 
i hvilket Embede han virkede til sin Død, 4. Juni 1777. 
Ved Jubelfesten 1749 for det oldenborgske Kongehus fik han den 
theologiske Doktorgrad. Han levede ugift. 

H. har næsten intet udgivet. Naar nogle akademiske Disputatser, 
hans Fortale til J. Hees store Prædikensamling over Jesu 
Lidelseshistorie (1758) og hans Deltagelse i Bibel oversættelsen under 
Christian VI ere nævnte, er dermed hans Forfattervirksomhed udtømt; 
men dog har han sat sig et varigt Navn ved sin Virksomhed som 
Universitetslærer i over en Menneskealder. Han var en ivrig 
Tilhænger af den gamle, lutherske Orthodoxi og var selv overbevist
om, at det dogmatiske Kollegium, han meddelte, var den ufejlbare 
Vej til Salighed. Han hadede og ivrede imod al Nyhedssyge og 
sporede Kjætteri, hvor andre vanskelig vilde kunne opdage sligt. 
Hans Foredrag var uendelig tørt og kjedsommeligt, hans Organ 
frastødende, og vanskeligt var det for ham at have Tilhørere, naar 
ikke Hensynet til Examen og Haabet om Stipendium gjorde sig 
gjældende hos disse. «Man skulde høre mans Kollegier, saa kunde
man nok selv h jælpe dem til Stipendier», skal han oftere have 
ladet sig forlyde med lige over for de studerende. Men i øvrigt 
er der ikke faa blandt hans Disciple, som med Paaskjønnelse have 
erkjendt den Godhed og redebonne Hjælpsomhed, der bleve dem 
til Del fra denne grundhæderlige, men snæversynede lærde.

Langt større Betydning end hans Virksomhed fra den 
theologiske Lærestol har H.s Deltagelse i Universitetets økonomiske 
Anliggender som Medlem af Konsistorium og af Kommunitetsdirektionen. 
Her arbejdede han med den utrætteligste Flid og med den 
største Interesse og indlagde sig virkelige Fortjenester; men paa 
disse Felter skaffede han  sig ogsaa selv ved sin Stridighed og 
Egensindighed, der sørgelig tiltoge med Alderen, en uendelig Række
Bryderier og Kvaler. Hans Indlæg og Vota svulmede op til lange 
Afhandlinger; i Kallske Samling, Fol., Nr. 148 findes opbevaret en 
tyk Bunke af hans Koncepter. Han er bleven kaldet «Universitetets
Aristides» for den strænge og urokkelige Retfærdighed, hvormed 
han hævdede de ham betroede Stiftelsers Tarv; og vilde nogen 
prøve paa at indføre Reformer eller røre det allermindste ved 
Bestemmelserne i en eller anden Fundats, saa tordnede han mod en 
saadan formastelig Adfærd og truede med Guds Vrede paa Dommedag; 
dette fik bl. a. hans Kolleger Janson og Balle at føle, da der 
i 1775 af Guldberg var nedsat en Kommission, hvori ogsaa han 
selv havde Sæde, til Indførelse af en ny Studieindretning ved 
Kommunitetet og Regensen. Guldberg var i det hele taget hans 
bitreste Modstander; og Balle, som i sine yngre Aar havde været 
i Kridthuset hos H., havde senere som Professor paadraget sig 
hans stærke Fjendskab. Det har været et almindeligt Sagn, at H., 
der i 1774 var den eneste Doktor i det theologiske Fakultet, skulde
have nægtet at kreere Balle ved hans Doktorpromotion i Anledning 
af Arveprinsens Formæling, fordi H. skulde have Mistanke til hans 
Orthodoxi og derfor skulde have ytret, at han «ej vilde lægge 
Haand paa den Kjætter»; men Anledningen til H.s Modstand ved 
denne Lejlighed var, at Balle havde injurieret ham og ikke vilde
give ham Oprejsning og «derfor levede i vitterlig Synd». H. stod 
i Kampen for det gamles Bevarelse aldeles isoleret; og næppe 
havde Døden lukket hans Øjne, før en Række af de Forandringer, 
han havde modarbejdet, blev gjennemført.

J, H. Schlegel, Oratio in memoriam P. H.; overs. af Nyerup. 
Nye lærde Tid. 1750, S. 73 ff. 
J. Møller, Nyt theol. Bibi. III, 37 ff. 
Suhms Saml. Skrifter X, 33 f. 
Kirkehist. Saml. 4. R. I, 324 f; II, 372 f. 385. 
Steenstrup, Dansk Maanedsskr. 1865, I, 98 ff. 432 ff. 
Jonge, Kjøbenhavns Beskriv. S. 175. 

A. Jantzen.



Holm, Peter, 1733-1817, Amtmand, 
formentlig født i Nyborg og Søn af Stads- og Garnisonskirurg sammesteds Thomas Nicolai H. og Cathrine Lucie f. v. Lengerchen. Han blev juridisk Kandidat 
1751, Assessor i Hofretten i Kjøbenhavn 1757, Avskultant i 
General-Landøkonomi- og Kommercekollegiet 1761, Kommitteret sammesteds 
1764, Justitsraad 1767 og s. A. Amtmand i Nordlandene, 1771 Amtmand 
i Bratsberg Amt og 1773 i Lister og Mandals Amt, 1780 
Etatsraad. Han entledigedes som Amtmand fra 1. Jan. 1806 med 
fuld Gage og døde i Christianssand 26. Maj 1817. Han har skrevet 
en værdifuld Beskrivelse over Lister og Mandals Amt, der er trykt 
i «Topografisk Journal» II-V, samt efterladt betydelige Samlinger 
til et dansk-norsk Adelslexikon, der nu bevares i Universitetsbibliotheket 
i Christiania. Af det genealogiske og heraldiske Selskab 
var han Medlem fra dets Stiftelsesaar 1777. Han blev 1768 gift 
med Sara Hornemann (f. 22. Maj 1745 d. 1794), Datter af Assessor 
Henrik Carstensen H. til Rejnskloster og Sara f. Hammond.

Halvorsen, Norsk Forf. Lex. 
Meddel. fra Geh. Arkivet 1886-88 S. 169. 
Richter, Jurid. Stat S. 138. 
Werlauff, Det kgl. danske Selskab S. 134. 190. 267. 
Personalhist. Tidsskr. 2. R. II, 51. 

H. J. Huitfeldt-Kaas.

 1823-92, Præst og Forfatter">

Holm, Peter Alberg, 1823-92, Præst og Forfatter,
fødtes 24. Maj 1823 paa Nordstrømø blandt Færøerne, hvor hans Fader, 
Niels Lassen H. (d. 1839), var Sognepræst. 1832 sendtes han til 
Danmark og dimitteredes 1841 fra Kjøbenhavns
Borgerdydskole; tog 1847 theologisk
Embedsexamen. Baade som Student og som Kandidat
underviste han i forskjellige Fag i flere af
Hovedstadens Skoler; blev 1849 Adjunkt i Aarhus,
hvorfra han 1855 forflyttedes til Roskilde. 1862 blev
han Sognepræst i Vetterslev og Hømb ved Ringsted,
1869 i Dalum, og 1880 fik han sit sidste Kald,
Gamtofte paa Fyn; her døde han 2. Maj 1892. Han
nærede stor Kjærlighed til og Interesse for Færøerne,
som han besøgte i Sommeren 1844 og som han jævnlig 
har skildret; hans første
trykte Værk var «Skildringer og Sagn fra Færøerne»
(1856); 3. Udg. udkom 1887, men han har i den
næppe taget tilstrækkeligt Hensyn til de mange
Forandringer, som de mellemliggende Aar havde bragt
paa Færøerne. Desuden har han rundt om i Dagblade og
Tidsskrifter leveret Artikler af religiøst, sprogligt
og naturvidenskabeligt Indhold, ligesom han har
udgivet en Del Salmer og Bønner. -- Gift 1. (1851)
med Petra Conradine f. Stæger (d. 1869), Datter af
Etatsraad, Finanshovedkasserer R. S.; 2. (1872) med
Anna f. Fenger, Datter af Sognepræst ved Frelsers
Kirke P. A. F. (V, 119).

Elvius, Danmarks Præstehist. 1869-84 S. 141. 
Erslew, Forf. Lex. 
Nationaltid. 3. Maj 1892.

Vilh. Bang.



Holm, Peder Andersen, 1844-1901, Skolemand, 
er Søn af Snedker Niels H. i Rynkeby. Han fødtes 12. April
1844, blev dimitteret fra Jelling Seminarium 1863,
Aaret efter Lærer ved Borgerskolen i Fredericia,
1866 i Højbjærg ved Viborg og 1878 i Bjerge ved
Horsens. 1892 blev han udnævnt til Skoleinspektør
i Kolding, men trak sig strax efter tilbage til
sit forrige Embede. H. deltog 1874 i Oprettelsen
af «Danmarks Lærerforening» og har uafbrudt haft
Sæde i dens Bestyrelse. 1880 var han med at stifte
«Lærerstandens Brandforsikring», hvis Formand han
siden har været. Han har flere Gange haft offentlig
Understøttelse til pædagogiske Rejser i Tyskland,
Schweits og Sverige, har skrevet nogle Skolebøger og
været Medudgiver af Ugebladene «Skoletidende» 1872-92
og «Folkeskolen» fra 1. April 1893. Ægtede 14. Juni
1867 Anna Eriksen fra Nymarksgaarden ved Kjærteminde.
H. døde 23. April 1901.

Joakim Larsen.



Holm, Peter Christian, 1807-64, Søofficer, 
Søn af foran nævnte Kapitajn Hans Peter H., er født
25. Dec. 1807 paa St. Croix. Han indtraadte 1826
som Sekondlieutenant i Marinen, avancerede 1834 til
Premierlieutenant, 1842 til Kapitajnlieutenant og
1852 til 
Orlogskapitajn. Efter et Togt til Vestindien
med Korvetten «Najaden» gik han 1828 i fransk
Orlogstjeneste, hvor han forblev til Marts
1833. Foruden at deltage i forskjellige lange Togter,
hvoriblandt kan nævnes et med Fregatten «la Themis»
til Mexiko, hvor han overværede Spaniernes Forsøg
under Grev Barradas paa at besætte Landet, gjorde han
ogsaa Tjeneste under den franske Expedition til Algier
1830 samt ved Eskadren, der i Febr. 1832 under Gallois
overrumplede og besatte den italienske By Ancona. Man
tilbød ham efter disse Togter fast Ansættelse i
den franske Marine, men herpaa ønskede H. ikke at
indlade sig. Efter Hjemkomsten til Danmark gjorde
han Tjeneste i Fregatten «Galathea», som hjemførte
Thorvaldsens Arbejder fra Italien 1833, Efter nogle
Togter til Vestindien i Tidsrummet til 1841 udgik
han paa ny 1842-43 som næstkommanderende paa Briggen
«St. Croix» til disse Kolonier og havde her det
Uheld at brække sit Ben, noget, han aldrig fuldt
ud forvandt Følgerne af. I 1. slesvigske Krig var
H. 1848 Chef for samme Brig, med hvilken han gjorde
74 Priser; 1849 samme Kommando med Station ud for
Danzig-Pillau. Han bestod her med Ære en 5 Timers Kamp
mod den preussiske Damper «der Adler» 27. Juni. 1850
var H. Chef for Korvetten «Diana» paa Togt til Island,
de 2 paafølgende Aar Vagtskibschef, 1853 Chef for
Korvetten «Valkyrjen», 1854 for Dampskibet «Hekla»
og senere konstit. Havnekapitajn i Kjøbenhavn,
i hvilken Stilling han forblev til 1858. 1860 Chef
for Fregatten «Thetis» og det paafølgende Aar for
Linjeskibet «Danebrog», hvilket paa hans Forslag
senere blev omdannet til Panserfregat. I Krigen 1864
blev H. Chef for Marinens bedste Skib, Fregatten
«Jylland», med hvilken han 9. Maj tog en overordentlig
hæderlig Del i Affæren ved Helgoland. Ved Hjemkomsten
til Kjøbenhavn bragtes han i Land som syg og døde
2. Okt. s. A. af Tyfus.

H. blev gift 22. Maj 1839 med Konferensraad
P. Pedersens Datter Marie Caroline, som
døde 18. Dec. 1842. 14. Avg. 1846 ægtede han
Louise Margrethe Hetsch, Datter af Professor
G. F. H. (s. ovfr. S. 434); hun overlevede
ham og døde 21. Jan. 1876. -- Paa H.s Grav
paa Holmens Kirkegaard er rejst et stort
Mindesmærke over denne almindelig agtede Officer.

C. With.



Holm, Peter Edvard, f. 1833, Historiker. 
Edv. H., Søn af foran nævnte Konferensraad Chr. Fr. H. (d.
1879), fødtes 26. Jan. 1833 i Kjøbenhavn. Allerede
i Drengeaarene følte han sig 
hendraget til historisk Læsning, men Lysten steg især,
da han igjennem Forfatterlæsning i Afgangsklassen
fik et fyldigt Indtryk af Oldtidens Liv. Efter 1850
at have taget Artium (med Udmærkelse) var H. derfor
ikke i Tvivl om at ville vælge Filologien som det Fag,
der bedst beredte Grunden for et historisk Studium. I
øvrigt begyndte han allerede i Rusaaret at undervise;
Hjemmet med dets store Interesse og Sans for Kunst
og Musik gav ham rig Lejlighed til en almindeligere
Udvikling. I 1855 tog han filologisk Examen og drog
derpaa med offentlig Understøttelse fra Juli 1856 til
April 1857 til Italien; Hjemvejen lagdes over Paris.

Oldtidens Liv havde især fængslet H., og paa dette
Omraade skulde ogsaa hans Studier først sætte Frugt
i videnskabelige Arbejder. Han disputerede 1860
for den filosofiske Doktorgrad ved et Arbejde:
«De græske Undersaatters politiske Stilling under
de romerske Kejsere indtil Caracalla». Snart efter
satte H. sig den vanskelige Opgave i et stort Værk
at skildre efter Kilderne «Gejstlighedens Optræden
lige over for Staten fra Slutningen af Constantin
den stores Regering indtil det vestromerske Riges
Fald» (1864). I en Del mindre Afhandlinger, optagne
bl. a. i «Tidsskrift f. Filologi», hvoraf han var
Medredaktør, belyste han forskjellige Spørgsmaal af
Oldtidens Historie. Det skulde imidlertid ikke blive
disse Tidsrum, men netop Historiens nyeste Tider,
til hvilke H. især skulde vie sine Kræfter. Efter
Professor Velschows Død overdroges det nemlig H. som
Docent at holde Forelæsninger over den nyeste Tids
Historie for de statsvidenskabelige studerende (1865),
og denne Pligt har paahvilet ham, ogsaa efter at han
13. Dec. 1867 blev udnævnt til Professor ordinarius i
Historie. Ved sine livlige og grundige Forelæsninger
har han stadig samlet et Avditorium fra en langt
videre Kreds end de studerendes Verden.

H. maatte nu føle sig kaldet til at dyrke Danmarks
nyere politiske Historie, og dette Studium har sat
Frugt i en Række betydningsfulde Arbejder. Stundum
har han forfulgt vor Politik under bestemte Kriser
(«Danmarks Deltagelse i Forhandlingerne om en væbnet
Nevtralitet 1778-80», 1866; «Danmarks Politik under
den svensk-russiske Krig 1788-90», 1868), stundum
betragtet enkelte Ministre («Styrelsen af Danmark- Norges 
Udenrigspolitik under Struensee», 1871) eller
Diplomater («Caspar v. Saldern og den dansk-norske
Regering», 1872). Et større Værk fra hans Haand udkom
1875: «Danmark-Norges udenrigske Historie under den
franske Revolution og Napoleons Krige fra 1791 til
1807» (2 Bind). Saaledes var det 
saa længe forsømte Studium af Enevælden bleven optaget
paa ny, Dommen over de absolutistiske Kongers ydre
Styrelse fik sikker Fodfæste at staa paa, og den
store evropæiske Baggrund traadte tydeligere frem. I
det hele bevarede H. under al sin Virken Synet for
Verdenshistorien i sin Helhed; et Vidnesbyrd herom var
ogsaa den af ham i Forening med Ph. Weilbach besørgede
danske Udgave af Cantus Verdenshistorie, af hvilken
H. omskrev store Partier og særlig forfattede Nordens
nyere Historie (1871-79).

Imidlertid var H. bøjet ind paa nye Sider af vort
Lands Historie. Et interessant Skrift, «Holbergs
statsretlige og politiske Standpunkt» (1879),
gjorde Begyndelsen og fulgtes af en Række Arbejder af
lignende Indhold, alle Universitetsprogrammer ligesom
hint: «Om det Syn paa Kongemagt, Folk og borgerlig
Frihed, der udviklede sig i den dansk-norske Stat
i Midten af det 18. Aarhundrede (1746-70)» (1883),
«Nogle Hovedtræk af Trykkefrihedstidens Historie
1770-73» (1885), «Den offentlige Mening og Statsmagten
i den dansk-norske Stat 1784-99» (1888), og end videre
det smukke Festskrift: «Kampen om Landboreformerne
i Danmark 1773-91» (1888); her viste Forfatteren,
at Fremstillingens Kunst ikke behøver at svække det
simple og naturlige Sprog, som H. ellers sætter som
det øverste. -- Længe havde det staaet for H.s Tanke
at give en sammenhængende Skildring af Tiden fra den
store nordiske Krigs Ophør til 1814, altsaa et Værk
af lignende monumental Natur som C. F. Allens store
Værk og som de mange, der smykke vore svenske Naboers
Litteratur. Forinden maatte han dog erhverve den fulde
Indsigt i hele det absolutistiske Regeringssystem,
saaledes som dette havde virket i de foregaaende
Menneskealdere siden 1660. Disse Udenværker fuldførtes
i det store Arbejde: «Danmark-Norges indre Historie
under Enevælden 1660-1720» (2 Bind, 1885-86); og
derpaa udkom 1. Bind af «Danmark-Norges Historie
fra den store nordiske Krigs Slutning til Rigernes
Adskillelse» (1891), der omfatter Tiden indtil 1730.

Saaledes har under H.s Forfattervirksomhed Arbejde
efterhaanden knyttet sig til Arbejde og Opgaverne ført
hinanden med sig, indtil det hele Tidsrum er bleven
inddraget under Belysning af ham eller er kommet til
at staa klart for hans Syn. Han kjender som ingen
anden, hvad vore Arkiver indeholde herom; ved sin
omfattende Hukommelse og store Arbejdslethed har han
gjennem en hel Bogrække kunnet belyse Enevældetiden
og i en Mængde Forhold føre nye Opfattelser igjennem;
exempelvis kan nævnes hans
Studier over «Frederik IV's Landmilits og dens Indflydelse paa 
Bondestandens Kaar» (1884). Især er Rigets Historie som Helhed 
bleven klarere betonet; ingen dansk Historiker har som H. hævdet 
Norges jævnbyrdige Stilling og taget dettes indre Vilkaar med i 
Betragtning, ligesaa har han taget fuldt Hensyn til vore Besiddelser 
hinsides Ejderen og Elben. Overalt mærkes Bestræbelsen for at se
Tingene fra saa mange Sider som muligt og derved at dømme 
humant. H. har stundum for stærk Frygt for at vise sin egen 
Personlighed, paa den anden Side have aldrig udenforstaaende 
Tendenser blandet sig i Betragtningen. Ligesom Interessen for 
Begivenheder og Krige i H.s Bøger træder tilbage for Skildringen
af Tilstande, saaledes beror Fremstillingens Ejendommelighed mindre 
paa den dramatiske Bevægelighed end den rolige og ædle Hvilen, 
de klare Linjer og den overskuelige Plan. -- For H.s Arbejder, 
især for saa vidt de angaa Styrelsesmaaden, de økonomiske og
Retstilstandene i det 18. Aarhundrede, tilkjendtes der ham 1891 
den A. S. Ørstedske Prismedaille.

Denne omfattende Forfattervirksomhed har ikke hindret H. i 
at udfolde en betydelig praktisk Virksomhed. Som erfaren Skolemand, 
i det han i en Snes Aar havde undervist i Skoler, indtraadte
han 1875 i Undervisningsinspektionen for de lærde Skoler og højere 
Realskoler og virkede her med stor Iver og Indflydelse indtil 1888. 
Ved Universitetet lagdes der stærkt Beslag paa hans Arbejdsdygtighed
: 1876 valgtes han til Medlem af Konsistorium, 1883 og 1891 
til Universitetets Rektor, mange akademiske Hverv ere i Tidens 
Løb blevne lagte i hans Haand. Siden 1865 er han Medlem af 
Historisk Forenings Bestyrelse og var Foreningens Sekretær 1865-78, 
fra 1882 dens Formand. 1871 optoges han til Medlem af Danske 
Selskab, til hvis Formand han valgtes 1892. 1867 optoges han i 
Videnskabernes Selskab. 1876 valgtes han til Medlem af Direktionen
for Carlsberg-Fondet (siden 1889 er han dens Formand), 1878 til 
Medlem af Bestyrelsen for det nationalhistoriske Musæum paa 
Frederiksborg Slot. 1887 blev han en af Direktørerne for den 
Hielmstierne-Rosencroneske Stiftelse. Saaledes har H. haft en omfattende 
Gjerning inden for det akademiske og videnskabelige Livs praktiske 
Forhold -- i det politiske Liv har han ikke deltaget --, og
ligesom han under sin Forfattervirksomhed kun sjælden har været 
inddraget i Polemik, have hans mæglende Naturel og Hensynsfuldhed 
ofte været af Betydning under vanskelige Forhold. H. udnævntes 
1892 til Kommandør af 2. Grad af Danebrog. -- H. ægtede
1859 Frederikke Catharina Waage, Datter af Etatsraad,
Dr. theol. G. H. W.

Hundrup, Biogr. Efterr. om philol. Candidater, 2. Udg. 
Universitetets Reformationsprogram 1860.

Johannes C. H. R. Steenstrup.



Holm, Peder Thygesen, 1848-98, Politiker. 
H., født 7. Okt. 1848 i Idestrup paa Falster og Søn
af Husmand og Væver Thyge Pedersen (f. 1818)
og Dorthe Jensdatter (f. 1812 d. 1859), blev 1867
Skræddersvend i Nykjøbing paa Falster og rejste
s. A. til Kjøbenhavn. Her arbejdede han som Svend,
indtil han 1874 blev Bestyrer for Skræddernes
Produktionsforening. Da denne ophævedes 1879,
begyndte han en selvstændig Forretning, men havde
mange Vanskeligheder at kæmpe imod paa Grund af sine
politiske Meninger. Efterhaanden arbejdede han sig op
til Velstand og vandt 1888 paa Industriudstillingen
Medaille for sit Arbejde. Allerede tidlig sluttede
H. sig til den socialistiske Bevægelse og har siden
1876 hørt til dens Ledere samt jævnlig været dens
Ordfører paa offentlige Møder. 1881 søgte H. 2
Gange forgjæves Valg til Folketinget i Kjøbenhavns
5. Kreds, men valgtes her 1884 og er siden stadig
bleven gjenvalgt (1887 dog kun med 30 Stemmers
Overtal, men 1892 med 1300). -- H. ægtede 1890 Thora
Nielsen (f. 1867), Datter af Smed Rasmus Chr. N.
H. døde 26. Sept. 1898.

Emil Elberling.



Holm, Poul, 1704-85, Skolemand, 
var en Bondesøn fra Maale paa Hindsholm; Navnet Holm tog han efter
sin Fødeegn. 1735 blev han Hører ved Odense Skole,
hvorfra han 7 Aar tidligere var dimitteret; 1746
blev han Magister, 1757 Konrektor ved Skolen, 1759
tillige Professor eloqventiæ ved Gymnasiet. H. har
skrevet en Del Skoleprogrammer, især om Overtro,
hvortil han hentede Stof fra den fynske Almues
daglige Liv. 1757 ægtede han Martha f. Møller, der
først havde været gift med Kjøbmand Laur. Hyllerup,
dernæst med Professor i Mathematik ved Odense
Gymnasium, Mag. Peder Zeuthen. Hun døde 1779, H. selv
25. Jan. 1785. Han skal have været en dygtig Skolemand
og en elskværdig Personlighed.

Tauber, Sørgetale over P. H., Odense 1785. 
Bloch, Fyenske Geistligheds Hist. I. 

Hans Olrik.

Holm, Rasmus Anton, 1836-99, Læge">

Holm, Rasmus Anton, 1836-99, Læge.
H. er en Søn af Skibsfører Rasmus Andersen H. og 
Ane Margrethe Møller, f. Madvig (Søster til Johan Nicolai 
M.), og fødtes i Svaneke paa Bornholm 2. Avg. 1836. 
Han dimitteredes 1855 fra Metropolitanskolen, 
tog 1861 Lægeexamen, var derefter Kandidat ved
Frederiks Hospital og ved Sindssygeanstalten ved
Aarhus og nedsatte sig 1863 som Læge i Haderslev,
hvorfra han 1867 flygtede for at undgaa tysk
Militærtjeneste og Edsaflæggelse. S. A. blev han
Reservelæge ved Sindssygeanstalten ved Aarhus,
foretog 1871 en psykiatrisk Studierejse i Udlandet,
erhvervede 1873 Doktorgraden ved en Afhandling paa sit
Specialfags Omraade og blev 1878 ved Selmers Afgang
Anstaltens Overlæge. For sin Stands Anliggender har
han vist levende Interesse og i en Aarrække været
Medlem af den almindelige danske Lægeforenings
Bestyrelse, i nogle Aar tillige dens Formand. -- 
1865 ægtede han Bertha Wigantine Marie Timm, Datter
af Borgmester og Avktionsdirektør i Randers Frederik
Ulrik T. H. døde 21. Avg. 1899.

Carøe og Selmer, Den danske Lægestand, 6. Udg.

Jul. Petersen.



Holm, Rasmus Jensen, f. 1838, Seminarieforstander,
er Broder til ovennævnte Peder Andersen H. Født
23. Nov. 1838 dimitteredes han, 20 Aar gammel,
fra Jelling Seminarium og var i nogle Aar Lærer
ved Landsbyskoler i Fyn og Jylland, indtil han
1865 blev konstitueret og 2 Aar efter fast ansat
Lærer ved Jelling Seminarium i Historie, Dansk
og Pædagogik. Sammen med Broderen redigerede
han «Skoletidende» og er desuden Forfatter til
flere Skolebøger, af hvilke en Læsebog og en
Danmarkshistorie ere meget udbredte. 1887 deltog
han i Oprettelsen af «Dansk Skoleforening»,
har siden været dens Formand og udgivet dens
Aarsskrift. I denne Stilling Optog han paa ny
Tanken om Oprettelsen af Forskoler som Middel til
at forbedre Skolevæsenet paa Landet, for hvilken
Reform han tidligere gjennem en Aarrække havde virket
i Tale og Skrift. Efter at han 1889 med offentlig
Understøttelse havde gjort sig bekjendt med de svenske
Smaaskoler og de for samme oprettede Seminarier,
skrev han «Forskolen eller Almueskolens Reform»
(1890) og bidrog til at fremkalde Lov af 30. Marts
1892 om Oprettelse af en Statsskole ved Vejle til
Uddannelse af Lærerinder i Forskolen. S. A. udnævntes
han til Forstander ved dette Seminarium, der
aabnedes 1. April 1893. H. ægtede 28. Okt. 1862
Nielsline Gregersine Gregersen fra Kjærteminde.

Joakim Larsen.



Holm, Viggo Valdemar, 1855-99, Forfatter. 
Viggo H. er født i Helsingør 25. Okt. 1855 som Søn af Chef for
Translationskontoret ved Øresunds Toldkammer Carl
Frederik H. og Augustine Anna Frederikke Elisabeth
f. Liebmann. Student fra Herlufsholm 
1874, theologisk Kandidat 1881. Skrev s. A. i
«Nutiden» en Række Karakteristikker af danske
Forfattere samt i «Vor Ungdom» Artikler om dansk
Stil og Sprog. Udgav 1884 «Drilske Smaarim», nærmest
paavirket af Heine og Richardt, og 1887 «Fra Hexernes
Tid», en Samling «kuriøse Historier» af «Woldemar». I
Jan. 1891 opførtes hans Fireakts-Skuespil «Gregers»
første Gang paa det kgl. Theater. I Sæsonen 1893-94
ventes opført paa Dagmartheatret et Treakts-Skuespil,
«Præsidenten». Hans ejendommeligste Arbejde er «Fra
Hexernes Tid», hvori han giver smaa Tidsbilleder
fra det 16., 17. og 18. Aarhundrede i Form af
fingerede samtidige Beretninger. J. P. Jacobsens
«Marie Grubbe» og Petrus Borels «Dina, la belle juive»
have nærmest givet Anledning til disse Forsøg. Det er
Kabinetsstykker uden store Motiver, men gjorte med
en Kunst, der ofte skuffende efterligner længst
henfarne Tiders naive Syn og Udtryksmaade. En
korrekt gjennemført Sprogform i de enkelte Stykker er
ikke tilsigtet. Humoristisk Sans og frisindet Syn i
Forbindelse rned en ualmindelig Evne til at give sine
Tanker gammeldags Form kjendetegne ham som Forfatter.
H. døde 28. Avg. 1899.

M. Galschiøt.



Holm, Vilhelm Christian, 1820-86, Bratschist, 
blev født 28. Sept. 1820 i Kjøbenhavn, hvor Faderen, Peter
Fred. H., var Opsigtsbetjent i Politiet; Moderen hed
Sophie Margrethe f. Poulsen. Oprindelig var Violinen
hans Hovedinstrument, og han havde gjennemgaaet en
god Skole hos Koncertmester Wexschall; men da han
fra 1. Jan. 1848 havde faaet en Bratschistplads
i Kapellet, blev Bratschen hans Yndling, og han
udviklede sig paa dette stilfærdige og dog for
Strygekvartetten saa betydningsfulde Instrument til en
fortrinlig og meget benyttet Kammermusikspiller. 1869
blev han tillige Balletrepetitør ved Theatret, og
Bournonville, der allerede tidligere havde opdaget
den beskedne og tilbageholdne Mands Talent som
Komponist, fik ham til at komponere og arrangere
Musikken til adskillige af hans Balletter, nemlig:
«Pontemolle» (1866), «Livjægerne paa Amager» (1871),
«Et Æventyr i Billeder» (1871), «Mandarinens Døtre»
(1873), «Weyses Minde» (1874) og «Fra det forrige
Aarhundrede» (1875), hvoraf navnlig de 2 første
have oplevet mange Opførelser. H. døde i Kjøbenhavn
15. Okt. 1886; hans Hustru, Adolphine Mariane Theodora
Augusta Lüttichau f. v. Westen, var allerede død
1875. -- En Søn, Ludvig Sophus Adolph Theodor H.,
f. 24. Dec. 1858, ansat som Violinist i Kapellet
1880, er ligesom Faderen en dygtig Kvartetspiller.

S. A. E. Hagen.



Holm, Villads Nielsen, f. 1829, Politiker. 
V. H., født 10. Jan. 1829 i Nørre Tranders ved Aalborg, er
Søn af Gaardejer Niels Villadsen (d. 1836) og kaldt
Holm efter sin Stiffader. 1858 kjøbte han en mindre
Gaard i Nørholm ved Nibe, fik 1866 en større Gaard
i Ferslev (s. for Aalborg), byttede den 1880 for
en Gaard i Nabosognet og endelig 1890 denne for en
Gaard i Brovst i Øster Han Herred, hvor han 1889 var
bleven Branddirektør. Allerede 1862-66 var H. Medlem
af Sogneraadet samt paa ny 1883-88, end videre
1875-89 Repræsentant i Landbygningernes almindelige
Brandforsikring (Næstformand i de sidste 6 Aar) og
1881-88 i den jyske Husmandskreditforening. 1866-90
var han Folketingsmand for Aalborg Amts 5. Kreds
(Nibe), 1870-78 Medlem af det forenede Venstres
Bestyrelse; tog saa vel i Marts 1875 som i Marts 1887
Del i Forhandlingerne med Ministrene om et Forlig og
var ligeledes 1880 med at forberede Overenskomsten
om en Hærordning. H. ægtede 1858 en Gaardmandsdatter,
Claudemine Clausen (f. 1836).

Emil Elberling.



Holmberg, Ludvig Ferdinand, 1826-97, Ingeniør. 
H. er født i Kjøbenhavn 23. April 1826 og Søn af
Fabrikmester Arent Holger H. og Ellen Marie
f. Gluud. Efter i 1845 at være bleven polyteknisk
Examinand og at have gjennemgaaet Læreanstaltens
Værksteder tog han i 1846 Landmaalerexamen og blev
i 1849 polyteknisk Kandidat i Mekanik. Af Trang til
Kundskaber i Kemi studerede han det følgende Aar dette
Fag, men afbrød et videre Studium, da han i 1851 blev
ansat som Assistent ved Kjøbenhavns Havnevæsen (særlig
ved Ombygningen af Langebro og Stormbro) hos daværende
Havnebygmester Carlsen (III, 377), hvis Efterfølger
han blev i det følgende Aar. Naar man ser hen til de
forholdsvis smaa Forhold, der da herskede, fik han dog
Lejlighed til at udfolde en ret betydelig Virksomhed
i denne Stilling. Efter hans Planer og under hans
Ledelse ombyggedes saaledes Prinsens Bro, Kanalen paa
St. Annæ Plads blev fyldt og Dampskibsbroen sammesteds
bygget, ligesom de endnu existerende Kajer ved Nordre
Toldbodplads bleve anlagte.

Det gik ham som en stor Del af Datidens polytekniske
Kandidater: de havde modtaget Uddannelse i Mekanik,
men fandt Anvendelse som Civilingeniører. Trangen til
en Undervisning i Ingeniørvidenskab, som Polyteknisk
Læreanstalt den Gang endnu ikke havde optaget, viste
sig stadig voxende. Der havde i flere 
Aar været ført Underhandlinger mellem de forskjellige Ministerier 
om Indretningen af en saadan Undervisning; men det var ikke 
lykkedes at komme til Enighed om, hvorvidt den burde indrettes 
ved Læreanstalten eller ved den daværende militære Højskole, eller 
om den overhovedet var nødvendig; men medens de officielle 
Forhandlinger ikke førte til noget Maal, voxede i private Kredse 
Erkjendelsen af Nødvendigheden af en speciel videnskabelig funderet 
Ingeniøruddannelse mere og mere, saa at en Del polytekniske 
Kandidater i 1857 besluttede at sætte Sagen i Gang ad privat Vej
ved at indsamle Midler til Engagement af en Lærer i Ingeniørfagene, 
hvorpaa de anmodede Læreanstalten om at ordne Undervisningen. 
Dette Skridt ledede til, at der blev oprettet en med 
Læreanstaltens øvrige Examina ligestillet Examen for Ingeniører, og 
at Rigsdagen Aaret efter paa Monrads Forslag bevilgede Lønning 
til en Lærer i Bygningsfagene. Til at overtage denne Stilling 
valgtes H., som i første Halvdel af 1857 foretog en Studierejse til 
Udlandet til Dels for at uddanne sig med denne Lærerstilling for 
Øje. Han studerede paa denne Rejse en kort Tid ved École des
ponts et chaussées i Paris, gjorde sig bekjendt med de franske 
Havnebygninger ved Middelhavet og Kanalen og arbejdede en Tid 
hos den franske Ingeniør Oudry paa Brokonstruktioner. Efter 
Hjemkomsten begyndte han fra Slutningen af 1857 Forelæsninger over 
Fundering, Jordarbejde, Vej- og Jærnbanebygning, Brobygning,
Havnebygning, Digebygning, Vanding og Udtørring samt Vandløbsregulering. 
Saa vel det nævnte store Antal Fag, der skulde doceres 
af én Mand, som den Omstændighed, at alle Fagene skulde doceres 
for første Gang, gjør det forstaaeligt, at det var et kolossalt
Arbejde, der blev lagt paa ham, og da den Lønning, der kunde 
bydes, selv efter den Tids Forhold var uanstændig ringe (600 Rdl. 
aarlig), maatte han desuden bibeholde sin Stilling som Havnebygmester. 
Opgaven var næsten umulig, men det maa erkjendes, at 
den blev løst med udmærket Dygtighed, og det Grundlag, han har
givet den store Mængde Ingeniører, der til Dato ere udgaaede fra 
Læreanstalten, i de nævnte Specialfag og deres rationelle Begrundelse, 
har utvivlsomt været af største Betydning for Ingeniørvæsenets 
Udvikling her hjemme. Det er næsten forbavsende, at det har 
været muligt, at Undervisningen i disse mange Fag med den rapide 
Udvikling, der netop i Saadanne Retninger er foregaaet indtil den 
seneste Tid, har kunnet  magtes af en enkelt Lærer, og at der først 
i 1892 er sket en Deling af Fagene, hvorved
H. beholdt sine egentlige Specialfag, der angaa
Vandbygningskunst.

Da Havnevæsenets Organisation i 1860 blev forandret,
hvorved bl. a. Havnebygmesteren blev stillet under en
Havnekapitajn, opgav H. Embedet som Havnebygmester
og blev kort efter (s. A.) ved Siden af sin
Lærervirksomhed ved Polyteknisk Læreanstalt Docent
i Jord- og Vandbygningslære ved Landbohøjskolen,
en Stilling, som han først i 1883 fratraadte. Disse
Hverv levnede selvfølgelig ikke megen Tid til
praktisk Virksomhed som Ingeniør, dog overtog han
enkelte Arbejder, saasom Udarbejdelse af et Projekt
til Ombygning af Flensborg Havn og Udførelsen af
den større Havn ved Faxe Ladeplads. Dertil kom,
at der paa anden Maade blev lagt Beslag paa hans
Tid til forskjellige offentlige Hverv: fra 1856-90
som Meddirektør ved de Massmannske Søndagsskoler,
fra 1868-93 som Borgerrepræsentant i Kjøbenhavn,
fra 1872 som Medlem af Havneraadet, ligesom han
1861-65 var Formand for Industriforeningen.

H.s litterære Virksomhed omfatter en Del Artikler i
Industriforeningens Maanedsskrift, Udgivelsen af en
Del af hans Forelæsninger og af Planer til Brug ved
Skovbrugs- og Havebrugselevernes Tegneundervisning
samt sammen med Ad. Steen «De mekaniske Grundlove for
Bygningsvæsenet» (1871) og sammen med S. C. Borch
«Lærebog i teknisk Mekanik» (1879).

I 1864 ægtede H. Petra Jensine Berthelsen. Han blev
i 1869 udnævnt til Professor og ved Indvielsen af
den nye Bygning for den polytekniske Læreanstalt
i 1890 til Kommandør af Danebrog (2. Grad). Han døde 
21. Dec. 1897.

Ch. Ambt.



Holmblad, Andreas, 1810-83, Justitiarius, 
yngste Søn af Agent, Farver og Sæbesyder Lauritz H. (f. 1770 d.
1827) og Berthe f. Carlsen (f. 1772 d. 1822), fødtes
i Kjøbenhavn 18. Nov. 1810. Efter sin Konfirmation
maatte han meget mod sin Vilje uddanne sig til
delvis at overtage den store Forretning, Faderen
drev, da denne var ubønhørlig over for hans Ønske
om at komme til at studere. Sin Trang til ædlere
Nydelser søgte han da efter Dagens Slid fremfor alt at
tilfredsstille hos Violinen, der ogsaa i senere Aar
var ham en opmuntrende Ven. Først efter Faderens Død
fik han sit Ønske opfyldt, blev 1832 privat dimitteret
til Universitetet, tog 1838 juridisk Embedsexamen,
var 1839-47 Fuldmægtig paa Amager Birks Kontor,
bestyrede 1847-51 med anerkjendt Dygtighed under
meget vanskelige Forhold som konstitueret Embedet 
som Birkedommer og Skriver samt Politimester i Kjøbenhavns Amts 
søndre Birk og viste sig navnlig i Besiddelse af en ualmindelig 
Evne til at faa Sager forligte. Han var derefter 1852-53
gjentagne Gange konstitueret som Assessor i Kriminal- og Politiretten, 
hvor han ikke alene «lagde en ufortrøden og samvittighedsfuld Flid,
en mønsterværdig Orden og Dygtighed for Dagen i Behandlingen 
af de ham betroede Sager», men ogsaa af egen Drift udarbejdede 
«et omhyggeligt Realregister over de siden Rettens Begyndelse 
paakjendte civile Sager». 1854 blev han virkelig Assessor i den 
nævnte Ret, 1879 Justitiarius sammesteds, en Stilling, i hvilken han 
ogsaa gjorde fortrinlig Fyldest, og 1880 tillige extraordinær Assessor 
i Højesteret. Paa Grund af sin aabne og ærlige Karakter, sin 
Humanitet og Redebonhed til at bistaa andre med Raad og Daad,
sin sjældne Sindsligevægt og sit rige Lune var han en i det 
offentlige og private Liv overordentlig afholdt Mand. Han døde 
ugift 3. Maj 1883 i Kjøbenhavn.

G. Kringelbach.



Holmblad, Lauritz Peter, 1815-90, Fabrikant,
nedstammer fra en i sidste Halvdel af det 18. Aarhundrede her til fra Sverige 
indvandret Farver Jacob H. (d. 1806), der fik Ansættelse ved det
kgl. militære Uldmanufaktur. Hans Søn Lauritz H. (d. 1827) drev 
ogsaa Farveri, men tillige en Sæbefabrik, og Farveriet blev i 
Familien, i det endnu Sønnesønnen Carl Frederik H. (d. 1861) 
virkede som Farver og Fabrikant. Andre Sønnesønner gik 
imidlertid andre industrielle Veje. Den ældste af dem, Agent Jacob
H. (d. 1837), tilvirkede Lak, Lim, Sæbe og Spillekort, og den 
næstældste, Rasmus H. (d. 1821), drev med en af de første 
Dampmaskiner i Kjøbenhavn en Melmølle paa Hjørnet af Nørrevold og 
St. Pederstræde. Men Slægtens industrielle Betydning ligesom 
samledes i L. P. H., født 8. Juli 1815 i Kjøbenhavn, den ældste Søn 
af ovennævnte Agent Jacob H. og Christiane Marie f. Schack. 
Han blev 1833 Examinand ved Polyteknisk Læreanstalt og 1837 
polyteknisk Kandidat i anvendt Naturvidenskab, men der levnedes 
ham ikke Tid til videre theoretisk Uddannelse, thi kort efter at 
han havde taget sin Examen, døde Faderen, og han tiltraadte nu, 
22 Aar gammel, for sin Moder Bestyrelsen af Faderens efterladte 
Fabrikker, en Spillekort-, Sæbe- og Lakfabrik paa Hjørnet af 
Gothersgade og Regnegade samt en Limfabrik i Forbindelse med et 
Marvoljekogeri paa Amagerbro. Han kom tidlig til ansvarsfuldt 
Arbejde, hvad der hurtig modnede ham. 1841 forøgede han 
Virksomheden med et Trankogeri, og da Moderen 1842 overdrog ham 
Fabrikkerne, havde han større Planer. Tiden vendte sig fra de 
gamle, mangelfulde Talglys, og en Stearinlysfabrik var derfor et
tidssvarende Foretagende. Med stor Bekostning anlagde han en 
saadan efter de nyeste Principper; i Febr. 1843 solgtes første Gang 
Lys fra den, og Afsætningen voxede saa betydelig, at den allerede 
i 1847 væsentlig maatte udvides. Og denne Fabrik blev i sin 
Retning den centrale her i Landet, med hvilken Tid efter anden 
forskjellige, af andre anlagte, Fabrikker forenedes. 1846 og 1861 kjøbte 
H. saaledes to mindre Lysfabrikker og i 1880 den af Etatsraad
J. C. A. Bock anlagte Aspske Stearinlysfabrik (s. II, 455). 1845 
anlagde H. endnu en Dampoljemølle. Det var en ikke ringe 
Virksomhed, han saaledes efterhaanden kom i Spidsen for, og i det 
han stadig fulgte med i tidssvarende Udvikling af sine Fabrikker, 
fik hans Forretninger efterhaanden et saadant Omfang, at han
troede det rigtigt at tage Borgerskab som Grosserer (1858).

Den dygtige Maade, hvorpaa han ledede sin Virksomhed, blev 
imidlertid ikke ubemærket. Andensteds vilde man ogsaa nyde godt 
af hans med klog Besindighed forenede betydelige Forretningsdygtighed. 
Fra 1846-59 var han saaledes Borgerrepræsentant i Kjøbenhavn, 
1857 blev han Kurator ved Waisenhuset og s. A. Medlem 
af Kommissionen til Overvejelse af Foranstaltninger i Anledning af 
Pengekrisen, 1860 Medlem af Komiteen for Frederiksborg Slots 
Gjenopførelse, 1861 handelskyndigt Medlem af Sø- og Handelsretten 
(til 1865) og 1863 Medlem af Bankraadet for Privatbanken. De
ulykkelige Begivenheder i 1864 tyngede hans levende 
Fædrelandssind, men da det efter Fredslutningen gjaldt om at 
anspænde alle Kræfter, holdt han sig ikke tilbage. I den 
betydelige økonomiske Udvikling, som efter en Tids Forløb indtraadte, 
blev der da ogsaa lagt stærkt Beslag paa ham. 1870 blev han 
Medlem af Bestyrelserne for det forenede Dampskibsselskab og det
store nordiske Telegrafselskab, 1872 for Burmeister & Wains Maskin- 
og Skibsbyggeri og 1874 for de danske Sukkerfabrikker, ikke at 
tale om, at han i 1883 blev Næstformand og 1886 Formand for 
Søforsikringsselskabet «de private Assurandører», 1885 Medlem af 
Bestyrelsen for Svitzers Bjærgningsentreprise og 1886 for Nye danske 
Brand forsikringsselskab. Overalt lagde man Beslag paa ham, og 
overalt blev den høje Mand med det myndige, lidt strænge Udtryk 
hørt. Man skattede hans Arbejdsomhed, Retsindighed og Takt. 
Og han havde endnu andre Egenskaber. Omkring den efter
Faderen arvede Limfabrik paa Amagerbro havde han
ved Kjøb af en Række tilgrænsende Jordstykker
efterhaanden samlet en større Ejendom, hvor han
ikke alene drev Jordbrug, men anlagde en stor
Have. Hans Sans for alt skjønt viste sig her
ligesom i hans smagfulde, kunstnerisk udstyrede,
gjæstfrie Hjem. Det var væsentlig hans 2. Hustru,
der her stod ved hans Side. 23. Juni 1838 havde
han ægtet Aurora Rosalie Therese Emilie Lindenberg
(f. 19. Dec. 1814), Datter af Fabrikant Chr. L. i
Leiden, men hun døde allerede 23. Avg. 1839, og
22. Sept. 1846 indgik han 2. Ægteskab, med Caroline
Marie Elisabeth Schack (f. 24. Febr. 1820), Datter
af Etatsraad, Kammeradvokat Gregers S. H. elskede
sit Hjem, Familiehjemmet med de gamle Portrætter,
men han elskede ogsaa den Ø, paa hvilken det laa. I
de store Foretagender, hvortil han var knyttet,
regnede han ypperlig med de store internationale
Forhold, men Udviklingen af Amagers smaa Forhold laa
ham desuagtet altid paa Sinde. Han var Kirkeværge
for Sundby Kirke, gav rige Gaver til Asyler, Skoler
og Kirker og kom tidlig i et næsten patriarkalsk
Forhold til Øen og dens Beboere, hvis gamle Dragt
han saa gjærne vilde se bevaret. Da han i 1885 fyldte
70 Aar, kom der lykønskende Deputationer til ham fra
alle Øens Byer. Han elskede som sagt Amager, hvortil
hans Virksomhed saa væsentlig var knyttet, og efter en
Ildebrand, som i 1880 overgik hans Fabrikker her, saa
han Lejlighed til at flytte endnu en af sine Fabrikker
her ud, Sæbefabrikken i Gothersgade. Men hans aabne
Haand kjendtes ogsaa andensteds end paa Amager. Han
gav gjærne, ja arbejdede personlig i velgjørende
Institutioner. Nævnes kan saaledes Waisenhuset i
Kjøbenhavn. Efter fra 1857 at have været Kurator ved
det blev han 1870 den ene af dets 3 Direktører, og han
lagde 1874 Grundstenen til dets nye Bygning i Nørre
Farimagsgade. Her skal ogsaa nævnes hans Virksomhed i
og for Foreningen for Erhvervelsen af Kunstnerboliger
med Ateliers (Kunstnerhjemmet), i hvilken han 1876
blev Formand. Det er efter hans dygtige Foretagsomhed
naturligt, at han blev hædret paa forskjellig
Maade, og saaledes blev han da Etatsraad 1866,
Kommandør af Danebrog af 2. Grad 1875 og af 1. Grad
1880. 16. Nov. 1890 døde han. Fra 1872 var hans ældste
Søn, Cand. polyt., Fabrikant og Grosserer Jacob Arnold
Christian H. (f. 13. Juli 1839, d. 8. Dec. 1904), hans Kompagnon i
Firmaet L. P. H. - En anden Søn, Grosserer Andreas
Julius Lauritz H. (f. 28. Okt. 1852, d. 17. Juni 1896), blev 1877 efter
at have ægtet en Datter af Etatsraad O. B. Suhr, Anna
Dorothea S., aktiv Chef i Handelshuset J. P.  Suhr & Søn og er 
tillige siden 1882 græsk Generalkonsul. 

Illustr. Tid. XXXII, 98. 
Elvius og Hiort-Lorenzen, Danske patriciske Slægter.

C. Nyrop.



Holmboe, Otto, 1710-73, Præst, 
født i Vardal 27. Dec. 1710. Faderen, Sognepræst Jens H. (f. 11. Juni 1671 d. 18. Dec. 1743), er Stamfader til den betydelige Holmboe-Slægt i Norge, Moderen, Marie 
Hansdatter f. Moss (f. 1690 d. 1721), var en Kjøbmandsdatter fra Moss. 
Han blev undervist i Hjemmet til 1727, da han blev Student. Efter 
i 1728 at have taget Examen philos. maatte han paa Grund af 
Kjøbenhavns Ildebrand vende tilbage til Norge og blev Huslærer,
indtil han i 1731 kunde rejse til Kjøbenhavn, hvor han s. A. tog 
Attestats. Efter et længere Ophold hjemme hos Faderen drog han 
1733 til Christiania, hvor han vandt Biskop Herslebs Yndest og paa 
hans Forslag 1734 blev ansat som resid. Kapellan til Aker. Her 
kjøbte han 1735 den betydelige Gaard Vindern og giftede sig
25. Jan. 1736 med Maren Ancher (f. 21. Juni 1708 d. 24. April 1783), 
Datter af Sognepræst til Land Bernt A. og Karen f. Tanche. 1742 
blev han Slotspræst og Sognepræst til Aker. 1760 blev han Dr. theol. 
og 1762 Stiftsprovst og Sognepræst i Christiania, i hvilken Stilling 
han døde 1. Okt. 1773. 

Han var en venlig og meget godgjørende Mand, havde store 
Gaver til at gjøre sig elsket og var en betydelig Taler. Han har 
maaske i sin Ungdom hældet til Pietismen, da han fik sit første 
Embede ved Bluhmes Hjælp, men han har ikke paa sine ældre 
Dage hyldet pietistiske Anskuelser. Tidlig lagde han sig til 
Jordejendom, blev en dygtig Jordbruger og har udgivet adskillige 
Landbrugsskrifter. Efterhaanden lagde han sig til flere Ejendomme, men 
tabte meget af sin Formue ved Kavtion og paa anden Maade. 
Hans  hele Liv var lykkeligt, naar undtages Aarene 1759-62, da 
hans Stiftsprovst, M. A. Haberdorph (VI, 440), gjorde ham det surt. 
Efterslægten skylder ham Tak for hans flittige Optegnelser om, 
hvad der vedrører hans Familie og hans Embedskreds. Han havde 
12 Børn. Professorerne Bernt og Christopher H. vare hans Sønnesønner.

(Norsk) Hist. Tidsskr. 2. R. II, 113 ff. 
Personalhist. Tidsskr. V, 215 ff.

D. Thrap.



Holmer, Valdemar, 1833-84, Læge, 
fødtes i Kjøbenhavn 5. Sept. 1833 og var en Søn af Kontorchef under Kjøbenhavns 
Magistrat, senere Borgmester, Justitsraad Johan Peter H. og Sophie 
Elisabeth Ferdinandine f. Wiesener. Privat dimitteret 1851 tog han 
Lægeexamen 1859, var derefter Kandidat paa Frederiks Hospital 
og Fødselsstiftelsen, foretog 1862 en Rejse til Syden som 
Lægeledsager af en syg Ven, blev s. A. Underlæge ved Garnisonshospitalet, 
tjente ved Husarerne i Felttoget 1864 og var i de følgende 
Aar atter ansat ved Garnisonshospitalet. Han gjorde et Specialstudium
af Strubesygdomme med Anvendelse af det den Gang nye 
Strubespejl og erhvervede 1866 Doktorgraden ved en Afhandling 
derom. S. A. blev han Reservekirurg ved Kommunehospitalet, og 
denne Stilling, som han nærmest havde søgt for yderligere at habilitere 
sig som Militærlæge (1867 udnævntes han til Korpslæge), blev for 
ham afgjørende for hans Fremtid i dybeste Forstand. 1867 ramtes 
nemlig Kommunehospitalets Overkirurg Withusen af et heftigt Slagtilfælde, 
og H. blev derved fungerende Overkirurg. Med en endnu
kun mangelfuld Uddannelse og overhovedet uforberedt maatte han 
nu lede hele Behandlingen af den paa hin Tid uhyre store 
Afdelings syge og daglig foretage store Operationer; og Withusens 
Sygdom trak ud hele det følgende Aar. Yderlig samvittighedsfuld 
og skrupuløs, som han var, trykkedes han i høj Grad af Ansvarsfølelsen, 
men han gav ikke tabt. Med overordentlig Energi, med 
Opbydelse af alle Evner og Kræfter arbejdede han sig avtodidaktisk 
ind i det omfattende Fag baade i theoretisk og praktisk Henseende, 
og da Withusens Sygdom ved Slutningen af 1868 viste sig 
uhelbredelig, havde H. naaet et kirurgisk Standpunkt, der gav ham 
Tillid til sig selv, saa at han turde søge om at erholde Overkirurgposten,
hvilken han da ogsaa fik. 1869 udnævntes han tillige til 
Docent ved Universitetet i kirurgisk Klinik, en Stilling, han igjen 
nedlagde 1876, da 2. kirurgiske Afdeling paa Frederiks Hospital var 
oprettet.

En stor og betydningsfuld Virksomhed laa nu aaben for H., 
og han glemte ikke de Forpligtelser, som dertil knyttede sig; hans 
Utrættelighed og Samvittighedsfuldhed svækkedes ikke, og et 
velfortjent Held fulgte ham i den Gjerning, som nu blev alt for ham. 
Og han havde tilmed det store Held at virke i en for Kirurgien 
særlig banebrydende Periode. Den Listerske Antiseptik kom netop 
frem omtrent samtidig med hans Ansættelse, og netop som den 
skæbnesvangre Hospitalsinfektion begyndte at optræde ogsaa i det 
nye Kommunehospital. Med Iver tilegnede han sig den nye 
Forbindingsmethode, der passede saa godt til hans minutiøse 
Paapasselighed, og fandt til sin Glæde Listers Forsikring om derved at 
kunne forebygge Hospitalssygdommene fuldt bekræftet. Efter at 
han havde sat sig ind i Methodens videre Modifikationer hos 
Opfinderen i Edinburgh og anvendt den paa sin Afdeling i stor 
Udstrækning, kunde han i et ved sit Æmne epokegjørende Foredrag 
(trykt i «Ugeskrift f. Læger») aflægge udførlig Rede derfor ved 
den danske Lægeforenings Møde i Kjøbenhavn i 1871, ligesom han 
i den følgende Tid i Tidsskrifterne publicerede flere Afhandlinger 
derom, hvorved ogsaa en meget velkommen Støtte ydedes Lister, 
der den Gang endnu fandt megen Kølighed eller endog ligefrem
Modstand hos de konservative Kirurger, først og fremmest i hans 
eget Land. H.s Afdeling fik saaledes (ligesom samtidig Professor 
Saxtorphs Afdeling paa Frederiks Hospital) en ikke ringe Betydning 
for hele den udenlandske Kirurgi. Tilmed var H. paa ingen Maade 
en slavisk Efterligner af fremmede Kirurger, men optraadte bestandig 
med besindig Kritik og holdt navnlig i den følgende Tid stærkt 
igjen mod den af Antiseptiken fremkaldte operative Dristighed; for
hans humane, yderlig skrupuløse Samvittighedsfuldhed laa enhver 
saadan vidtgaaende Dristighed fjærnt, om han end uden Vaklen og 
med Talent foretog alle de indgribende Operationer, som han efter 
alvorlig Overvejelse fandt forsvarlige under Antiseptikens nye, sikre Skjold.

I en anden Henseende havde han ligeledes Medbør som 
Kirurg; han blev ikke alene paa Hospitalet højt skattet for sin 
Virken, men ved sin ægte humane, elskværdige og distingveret 
ridderlige Personlighed ikke mindre end ved sin Dygtighed og 
Utrættelighed blev han hurtig i stor Udstrækning benyttet som
kirurgisk Konsulent i privat Praxis, ikke alene i Kjøbenhavn, men 
rundt om i Danmark. Ogsaa paa anden Maade lagdes der Beslag 
paa hans Kræfter og Medvirkning. 1870 blev han Medlem af 
Direktionen for det Classenske Litteraturselskab, 1872 Medlem af 
Komiteen for Oprettelse af et Kysthospital for kjertelsvage Børn og 
af Bestyrelsen for Samfundet, der antager sig vanføre Børn, 1875 
af Bestyrelsen for det da oprettede Hospital paa Refsnæs, 1876 af 
Bestyrelsen for Foreningen til syges og saaredes Pleje i Krigstid,
1880 af Bestyrelsen for Sygehjemmet; alle disse Hverv varetog han 
med usvækket human Interesse. 1881 blev han end videre Medlem 
af Sundhedskollegiet; s. A. erholdt han Professortitelen.

Men hans Helbred, der aldrig havde været særlig stærk, led 
kjendelig under den uafbrudte hensynsløse Overanstrængelse, og
tilstødende alvorlige Sygdomstilfælde virkede yderligere forværrende. 
Paa kortere Afbrydelser nær arbejdede han dog fremdeles med hele 
den gamle Kraft, indtil i Begyndelsen af 1884 en tuberkuløs Lungelidelse 
med tiltagende Fart udviklede sig; han sygnede hektisk hen 
og bukkede under derfor 8. Juli s. A., kort forinden Aabningen af 
den store internationale Lægekongres, i hvis kirurgiske Sektion han 
skulde have fungeret som Præsident. I taknemmelig Anerkjendelse 
af hans selvopofrende Virken og Betydning for Kommunehospitalet 
rejstes der ham i Hospitalets Gaard ved frivillige Bidrag en Buste. 
Han var ugift, og i Følge hans testamentariske Bestemmelser er 
hans efterladte Formue efter en Søsters Død (1893) for største Delen 
tilfalden forskjellige filanthropiske Institutioner; en Sum er bestemt 
til Præmie for monografisk Besvarelse af et praktisk kirurgisk Spørgsmaal.

Smith og Bladt, Den danske Lægestand, 5. Udg. 
Bibl. f. Læger 6. R. XIV, 639 ff. 
Illustr. Tid. Nr. 1295.

Jul. Petersen.



Dirckinck-Holmfeld, s. Dirckinck.



Holmskjold, Johan Theodor, 1731-93, Botaniker, Gehejmeraad. 
Th. Holm blev født 14. Juni 1731 i Nyborg, hvor hans 
Fader, Thomas Nicolai H. (d. 1761), var Kirurg; hans Moder hed 
Cathrine Lucie f. v. Lengerchen (d. 1746). Han var den ældste af
8 Søskende. H. lagde sig først efter Kirurgi under Faderens 
Vejledning, senere studerede han Medicin, hvori han tog Examen 1760. 
Under sin Studietid foretog han 1757 en 3aarig Udenlandsrejse i 
Følgeskab med Professor Friis Rottbøll, der gav ham fri Rejse. De 
besøgte en Del Universiteter i Tyskland, Holland og Frankrig og 
stiftede her mange Forbindelser. Under sit Ophold i Leiden og 
Paris indsamlede H. et smukt Herbarium, som senere foræredes 
Kongen. 1762 blev han Læge og s. A. tillige Professor i Medicin 
og Naturhistorie ved Sorø Akademi. Han blev dog kun faa Aar 
i Sorø, hvor han bl. a. opnaaede at faa indrettet en botanisk Have, 
og da han 1765 forlod dette Sted, opgav han tillige sin medicinske 
Virksomhed for derefter at hellige sig til forskjellig administrativ
Virksomhed og at anvende sit Otium til botaniske Studier og 
Arbejder. Han fulgte med sin Velgjører Fr. Danneskjold-Samsøe til 
Aarhus, hvor han forblev et Par Aar, i hvilket Tidsrum han 
fortrinsvis synes at have beskæftiget sig med Svampestudier; derefter 
blev han 1767 ansat som Generalpostdirektør i Kjøbenhavn og fra 
1772 tillige som Kabinetssekretær hos Dronning Juliane Marie, som 
i høj Grad yndede ham, og efter hvem hans Datter blev opkaldt; 
i 1792 blev han hendes Hofchef. Han steg hurtig gjennem de 
forskjellige Grader af Titler til Gehejmeraad (1784), og i 1781 blev
han baade hvid Ridder og ophøjet i Adelstanden under Navnet 
Holmskjold. Disse og flere andre kgl. Æresbevisninger, hed det sig, 
at han erholdt for sin Virksomhed ved Indretningen og Bestyrelsen 
af den kgl. Porcellænsfabrik, for at have bidraget til det danske 
Postvæsens Udvikling og for den Deltagelse, han havde i 
Indretningen af den botaniske Have ved Charlottenborg, hvorhen den 
tidligere Have ved Amalienborg blev overflyttet i 1778. I 
Forbindelse med Rottbøll forestod H. den botaniske Haves Bestyrelse 
indtil sin Død; men der var dog ikke ubetinget Tilfredshed med 
ham i denne Egenskab, og navnlig gav den Instrux, som gaves 
M. Vahl i hans Stilling som Lektor ved Haven, Anledning til en 
Række Stridsskrifter. H. var 21. Dec. 1770 bleven gift med Sophia 
Magdalena de Schrødersee (f. 1746 d. 1801), Datter af Konferensraad 
Joh. Chr. de S.

H. blev i 1776 Medlem af Videnskabernes Selskab, og i dets 
Skrifter har han publiceret en med gode Afbildninger ledsaget 
Meddelelse om Mallen, hvis Levemaade han studerede i Sorø Sø under 
sit Ophold ved Akademiet, og senere en Afhandling med flere 
til Dels nye, især paa Insekter snyltende Svampe. Men sin 
Berømmelse som Svampekjender erhvervede han ved sit værdifulde 
Pragtværk, mest bekjendt under Navnet «Beata ruris otia fungis 
Danicis», hvoraf 1. Del var færdigtrykt ved hans Død (den bærer 
Aarstallet 1790), medens 2. Del blev udgivet flere Aar senere (1799)
af Erik Viborg. H. havde Arbejdet væsentlig færdigt i over 20 Aar, 
før han besluttede sig til at udgive det, og allerede i 1771 nævner 
J. Worm det som et Værk, hvoraf 1. Del snart vilde udkomme. 
Værket, der har baade dansk og latinsk Text, indeholder Beskrivelse
af adskillige nye Svampe og mange interessante Iagttagelser; mest 
berømt er det dog blevet ved sine fortrinlige, kunstnerisk udførte, 
kolorerede Afbildninger og ved den Elegance, hvormed det paa
alle Maader er udstyret; det blev ogsaa fra alle Sider modtaget 
med stor Anerkjendelse. En betydelig Del af dets Værd skyldes 
dog den dygtige Kunstner Neander. Paa Grund af de faa Exemplarer, 
som udkom af dette Værk, der udgaves med kgl. Understøttelse
og først kun var bestemt til at foræres bort, foranstaltede 
den bekjendte Mykolog Persoon en Udgave af 1. Dels latinske 
Text, som udkom i Leipzig 1797, ledsaget af et Tillæg af nævnte 
Forfatter. Svenskeren Retzius har opkaldt en pragtfuld ostindisk Busk, 
«Holmskjoldia», efter ham, hvad der passer godt til «at erindre om 
Forfatteren af det brillanteste botaniske Værk, som til den Tid var
udkommet».

Han døde 15. Sept. 1793, og Suhm affattede en latinsk Gravskrift over ham.

Worm, Lex. ov. lærde Mænd. 
Giessing, Jubel-Lærere II, 1, 114 f. 
Kbhvnske lærde Efterretn. 1793, S. 544, og 1794, S. 241. 
Baden, Universitets]ournal II, 105 ff.

E. Rostrup.



Holmsted, Frederik, 1683-1758, Borgmester, 
var Bogholder ved Ostindisk Kompagni, da han 17. Avg. 1710 i Nykjøbing paa 
Falster havde Bryllup med Mette Fischer; hun døde 1718, hvorpaa 
han 1720 giftede sig med Martha f. Brinck, Datter af Mag. Iver B. 
(s. III, 59) og Enke efter Landsdommer paa Laaland og Rektor i 
Nykjøbing J. T. Fischer (d. 1758). H. fik 1716 Eneret paa et Kattuntrykkeri, 
som han s. A. anlagde paa Blegdamsvejen, men da Vandet 
i Sortedamssøen var mudret, og han ogsaa besværedes af 
Blegmændenes Render, kjøbte han 1723 en Have ved Enden af 
Sortedamssø og flyttede sit Trykkeri der hen, hvor det forblev i mange 
Aar. I Anledning af hans Eneret blev Tolden paa indførte 
Kattuner forhøjet, hvilket vakte Kræmmernes Misfornøjelse. 1738 blev 
H. Medlem af Linnedspinderidirektionen og fik s. A. Bevilling paa 
et Linnedspinderi med tilhørende Væveri paa Christianshavn. Han 
var en af Ophavsmændene til det 1747 oprettede almindelige 
Handelskompagni og var sikkert en meget virksom Mand. 1733 
blev han Borgmester i Kjøbenhavn og var som saadan Medlem af
Theaterdirektionen 1754-56. 1737 blev han Justitsraad, 1758 Etatsraad 
og døde 12. Juni 1758. 

Giessing, Jubel-Lærere II, 2, 295. 
Overskou, Den danske Skueplads II. 
Meddel, om Silke-, Ulden- og Lærredskræmmerlavet S. 72. 124. 

O. Nielsen


*
