VALDA
BERÄTTELSER

AV

ALBERT ENGSTRÖM

SJÄLVDEKLARATION


SJÄLVDEKLARATION

AV

ALBERT ENGSTRÖM

STOCKHOLM

ALBERT BONNIERS FÖRLAG

<i>Stockholm. Alb. Bonniers boktryckeri 1944</i>

<chapter name ="Memoarer">
<img><i>REDAKTÖREN SKRIFVER SINA MEMOIRER</i></img>
<h2><small>MEMOARER</small></h2>

Jag är en gammal man. Jag har sett och erfarit
mycket och mitt liv har fört mig tillsammans med
åtskilliga intressanta figurer, ja, med samhällets
främsta.

Man har upprepade gånger bett mig skriva mina
memoarer, men min blygsamhet har hittills förbjudit
mig detta. En man som separerat från samhället för
att plocka rätt på sin egen lilla individualitet, ser
helst framåt, ej tillbaka. ”Nur die Dunkelmänner
blicken zurück”, säger Nietschschszhchehe. Kanske
har han rätt häri, men om han hade levat ett så rikt
liv som jag, hade han antagligen uttryckt sig
tvärtom. Det är icke nog att bli galen för att bli filosof.
Livet självt för så småningom de rikast begåvade
andarna till denna synpunkt.

Att vid trettiofyra års ålder skriva sina memoarer
för ens tanke direkt på döden. Plötsligt kan en
meteorsten slå en i huvudet, lönnmördarens dolk
träffa under skulderbladet eller en förfärligt stor
växel förfalla — och man ligger i sin silverfotade
likkista med svenska folkets kransar av kallor och
palmblad som en erinringens och beundrans sophög
över sig. Sedan komma likmaskarna, föryngringens
symboler, till, och om ett par år är man ett kolly,
ett gödningsämne, eftersökt av lantbrukare, men
med rynkade näsor beluktat av sina vänner
skalderna och vetenskapsmännen, som kanske till och
med stjäla ens lik, och målarna.

Mina ögon tåras. Men jag tror, att det bästa vi
tänkt, ja, även det sämsta, lever i evighet i våra
arbeten, våra tankar och ord, som vi lämnat efter
oss, och som en surdeg komma alltet att jäsa och
förändras i konsistens långt sedan vi slutat att vara
till. Vi kunna visserligen inte lägga en atom till

alltets vikt, men vi kunna åtminstone känna oss
lugna i medvetandet om, att vi under vår livstid
trott oss hava lyckats dupera en del folk, visserligen
omedvetet, men ändå! — och att vår egenskap av
personlighet på grund av sin tillvaro varit
nödvändig. Vi äro atomer i en kemisk förening av för oss
obekanta ingredienser. Låt vara att det stundom
fräser på ytan i retorten, men för en lugn och
överlägsen betraktare är det hela alldeles i sin ordning,
liv och död, mord och födelse, allt är som en
vindstilla vik. Och om Alexander erövrar världen eller
månen trillar ned och träffar Ryssland och
decimerar dess invånareantal, förefaller det oss tänkare
ungefär lika viktigt som då en fluga kliar eller
putsar sina bakben. Me voici! Skulle något ha något
av petard i sig, vore det konsten, men jag tror inte
det heller. Vi äro alla skräddare. Vi äro något slags
molekyler i en soppa som röres om av sig själv. Vi
ge fan i att resonera om livets mening, utan ägna
oss åt memoarskrivning.

Jag har ansett mig böra förutskicka dessa
anmärkningar, på det att världen skall få någon aning om
sin förnämste redaktörs synpunkter på tillvaron.
Jag tror inte ens på dem jag givit härovan. Att
skriva eller överhuvudtaget yttra sig är en fånighet,
som endast rättfärdigas av individens oförmåga av
konsekvens.

*


Hur väl påminner jag mig icke min födelsedag,
den 12 maj 1869! I Odhners Svenska historia står
om Gustav Vasa, att han var född ”troligen den
tolfte maj” på gården Lindholmen i Uppland. Det
enda som skiljer mig från Gustav Vasa är, att han
är född på gården Lindholmen i Uppland. Vi äro
troligen födda den 12 maj båda två, men jag är född
på gården Bäckfall i Lönneberga socken i Småland.
Jag har alltid sympatiserat med Gustav Vasa —
inte därför att han var gift tre gånger, utan därför
att han klarade sin hyska. Vi togo emot svenska
folket ungefär på samma sätt och under samma
omständigheter, och till vilken grad av fullkomning
ha vi inte fört våra generationer! Vi ha gjort
reformation båda två. Gustav Vasa hade sin Dackefejd
— jag hade min fejd med Lundabohemen. Vi gingo
båda segrande ur striderna. Gustav Vasa gjorde en
dumhet: Han gav sina barn hertigdömen. Jag har,
varnad av hans exempel, nästan tagit som princip
att i det längsta avhålla mig från att ge mina barn
hertigdömen. Ännu har jag lyckats undgå att falla
offer för en så nära till hands liggande frestelse.

Hur väl påminner jag mig inte min födelsedag!
(Jag återtar berättelsens tråd.) Plötsligt befann jag
mig född och innehavande största delen av de
rättigheter, som staten tillerkänner en medborgare. Jag
var visserligen befriad från en del medborgerliga
förpliktelser, men jag levde — det var huvudsaken

— och var förfärligt högljudd. Jag var ganska fet.
Inom parentes.
<img><i>Jag var ett vackert barn men jag skrek.</i></img>
Den barnmorska, som deltog i mina första
omsorger om svenska folket, var av gamla stammen.
Det var på denna stenålderstid sed att under den
nyföddes huvud lades en psalmbok, då han för
första gången placerades i den takfästa korg som
kallades vagga. Gumman gjorde mig elegant och
lade mig i vaggan samt ilade till en bokhylla för att
hämta den konventionella psalmboken. Hon kom
tillbaka med ett litet franskt lexikon, som såg ut


som en psalmbok. Därav min erkända förmåga att
meddela mig även med utlandets publik.
<img><i>MITT FÖRSTA MINNE. EN IGELKOTT</i></img>
Den därpå följande tiden vill jag kalla min
medeltid = en mörk natt med några lysande
stjärnor. Det första äventyr, jag kan påminna mig, var
ett sammanträffande med en igelkott, som låg vid
stammen av ett päronträd i trädgården. Jag petade
på igelkotten och grät. Hur ofta har jag ej sedan
träffat igelkottar, människor, som rullat ihop sig
och kommit mig att sticka mig på sina taggar! Jag
har ofta önskat att vara en räv.

Min andra stora händelse var ett äventyr med ett
svin. Hur ofta har jag icke sedermera
sammanträffat med dylika.

Vi hade en stor so och jag sprang efter son och
kastade sten på henne. Redan då framträdde mitt
vilda småländska, allt fult hatande kynne. Men en
sten var för stor och jag var för liten. Jag stupade
på näsan. Alla läsare, som haft någon närmare
beröring med svin, veta att barnskrik göra dem
ursinniga. Jag skrek och son kom samt började äta upp
mig. Lyckligtvis hörde min mor, som satt i
vävstolen därinne, skriket, och räddade mig ur suggans
klövar. Det som återstod av mig var emellertid
tillräckligt mycket för att dana en estetiker, en
Schöngeist som den, som skriver dessa rader.
<img><i>MITT ANDRA MINNE</i></img>
Jag var emellertid fortfarande mycket ung. Det
kom sommar och vinter och annan växling av
årstider. Jag blev kär. Det fanns en flicka — som
antagligen nu är mormor, som jag blev kär i —
ty den mänskliga naturen tar ju alltid ut sin
efterrätt. Men hur mycket jag än letar i mitt minne,
kan jag icke påminna mig detaljerna i detta
kärleksförhållande, varför jag dröjer med det till senare år.

Jag vidrör detta endast för att påpeka, hur vaken
gossen var. Jag var knappa tre år.

Tänken emellertid efter, huru slapp den
nuvarande generationen är. Först vid tjugutvå à tjugufem
år börjar man förlova sig. Tacka vill jag oss, gamla
tidens barn. Vi förlovade oss nästan genast, ehuru
förbindelserna voro av tämligen löslig art. Vi hade
ju inga inkomster, inga ämbeten, inga byxor. Vi
hade kolt, men bredvid kolten ett fast beslut att göra
en kvinna lycklig.

Jag flyttade från Bäckfall till en nybruten bygd
i Småland, stationen Mariannelund. Där var
tändsticksfabrik och en massa arbetare, som slogs med
järnvägsarbetarna vid N. O. J. om eftermiddagarna.
Knivarna gingo och brännvinsbuteljerna yrde i
luften i form av skärvor, sedan de råkat någon
okammad skalle. Vi barn gingo lugnt ibland de kämpande
och lärde oss tagen. Vi lärde oss att kasta sten och
sätta krokben. Vi ha alla sedan haft mycken nytta
av allt detta i livet.

Vid Mariannelund, där Emån rinner förbi, såg
jag för första gången Näcken. Det var en kväll —
och Näcken kom på en smal bro från en ö i ån. Jag
rusade hem och var rädd. Men sedan jag fått reda
på att Näcken bara var den s. k. paraffinkärngen,
en gumma som paraffinerade tändstickorna, miste
jag på en gång all tro på poesi.

En dag gick jag utanför arbetarkasernen och en

flicka av mina vänner, som kände min skicklighet i
stenkastning, sade till mig, i det hon pekade på ett
annat gli, en yngling av mina bekanta: Kan du
träffa Efraim med en sten härifrån?
<img><i>MITT FÖRSTA BROTT</i></img>
Jag tog en sten på vägen och slungade den med
infernalisk skicklighet rakt i skallen på Efraim. Jag
var bara fem år, men samvetet vaknade, och jag
flydde. Jag tänkte först att ge mig i lag med tattarna
som stundom reste förbi. Jag sprang och sprang
och hann till Mari i porten, portvakterskan. Jag
bad henne gömma mig, ty allt var förbi. Jag hade
slagit en pojke till blods och jag vågade aldrig mera
gå hem. Jag var gummans favorit och hon gömde
mig. Men mitt onda samvete vakade, och jag måste
gå ut i fabriksgatan och titta. Där såg jag plötsligt
min mor, som spejade efter sin förlupne son. Jag
lommade i väg hem och drar en slöja över det
välförtjänta straff som mötte mig vid min hemkomst.

Men jag fattade ett fast beslut att rymma, att skaffa
mig ett svärd och en <i>Bistol</i> och en pilbåge med
synålspilar, och sedan ville jag se den mans kropp, som
skulle våga sig på mig, där jag låg uppe i småländska
höglandet och spridde död och förintelse runt
omkring mig. Åtminstone ville jag se de jämnåriga
pojkar, som kunde förfoga över en sådan attiralj som
jag, och försökte mucka. Jag blev dock ingen
Rinaldo Rinaldini trots alla barndomsdrömmar.

Samtidigt gick Emån mot havet med is och
oberäknelig vad vattenhöjden beträffar.
Fabrikspojkarna brukade hoppa ut på förbifarande iskäl och
segla på dem utför fallen. Jag kom en dag vid högt
vattenstånd ned till ån. I en vak låg ett ensamt käl
roterande för strömmen, som brusade fram under
den fasta isen. Jag hoppade ut på kälet, det välte,
strömmen drog mig under och under ett par
sekunder höll jag mig fast med fingrarna i iskanten, tills
en kvinna, vår jungfru, drog mig upp vid ena
handloven. Hade hon inte varit där just då, hade ingen
fått läsa mina memoarer. Jag antar att
mänskligheten står i tacksamhetsskuld till denna kvinna.

Mitt liv börjar egentligen, då jag på grund av en
serie omständigheter förflyttades till Bohult station,
ett par mil från Oskarshamn.

Först där utvecklade sig gossen till en karaktär.
Där var endast ödemark, kala berg och en järnväg,
som gick igenom landskapet. Min bästa vän från

den tiden är polis i Stockholm just nu och ser till,
att jag inte gör några galenskaper om
eftermiddagarna, då jag vistas där.
<img><i>JAG RÄDDAS UR EMÅN</i></img>
Gossen var mycket ung då — endast sju år.
Bredvid stationen fanns en mosse med ett dike i. Den
mossen tog gossens hela fantasi. Det var en
småländsk mosse med porsris och hjortron och vitmossa
och en källa i kanten, den stationskarlen tagit reda
på med slagruta. Diket var minst två alnar brett
och traktens ungdom åkte skridskor på det om
vintern. Men det dikets slut förlorar sig i mitt
barndomsminnes dimmiga fjärran. Där vidtog skogen,
en jätteskog utan pitprops och i den skogen funnos
sjöar med mal i. Malen finns icke på andra ställen

nordligare än i Emån och några sjöar där bredvid
utom i Donau.

Det låg något hemlighetsfullt, just av det som
människor tycka om, i Emån och småsjöarna
därnere. Och vi hörde talas om malen, som likt ålen
gick upp i land, men malen tog får, under det ålen
endast skattade ärtåkrarna. Men av malen fångades
ibland bjässar på 10 pund, och vi barn tittade på
dem med en blandning av vidskeplig fruktan och
beundran.

Malen fångades av bönderna på jättekrok med
påhäktad död kattunge. Med huru mordlystna
blickar betraktade jag icke vår stora katt, på vilken
man väl skulle ha fått något gigantiskt i malväg.
Men det stannade vid bara avsikten, som det oftast
händer med de stordåd, som människorna ämna
företaga sig.

Vid denna tid fick jag min första kniv. Det var
ett ögonblick i mitt liv, som jag sent glömmer.
Bladet var av något järnbleckliknande ämne och
skaftet var av anilinfärgat trä.

Jag och min lille bror hade beordrats att hämta
mjölken från ett närbeläget skogstorp en mörk
höstkväll. Det var oroliga tider i Småland just då, ty
Hjert och Tektor, de båda mördarna och
stortjuvarna, hade sluppit lösa, och litet var stängde sina
dörrar väl om kvällarna. Jag gick och talade
lugnande ord med min bror, där vi läto krukan

dingla mellan oss på skogsstigen, medan det susade
hemskt i talltopparna över oss. Jag hade kniven
uppfälld, ty när som helst kunde ju en bov rusa
fram och beröva oss mjölk och juveler och
plånböcker. Jag talade mig varm och gestikulerade och
högg kniven rätt genom handen på bror min. Det
blödde förfärligt, men vi voro övertygade om
vapnets duglighet. Jag slapp dask vid hemkomsten, ty
det hela hade ju bara varit en yttring av
självförsvarskompetens.
<img><i>BOHULT</i></img>
I skogen växte lingon om höstarna. Vi
smålänningar <i>plockade</i> icke lingon, vi <i>repade</i> dem. De
hette kröson för resten. Och på fällorna och
banvallarna växte smultron och hallon.

Vad världen är stor, då man är liten! Vi klättrade
över bergen en kvarts fjärdingsväg och inbillade oss
vara fjärran från hemmet. Vi gjorde oss stugor i
bergskrevorna och sutto där tills mörkret kom med
mystik och skrämsel. Ibland fingo vi fara med till
Högsrum. Det var en herregård, där Emån flöt
förbi med lax och mal i. Det var ett sagoland, ett
sagoslott med alla härligheter magasinerade. Gamla
tapeter med riktiga tavlor i mönstret och en
trädgård med bigarrå och allt som bör finnas i ett
Schlaraffenland.

Och vi tittade undrande på engelsmännen, som
om somrarna kommo dit och metade lax på fluga
och voro klädda i knäbyxor alldeles som barn och
talade som papegojor, fast inte så begripligt.

*

Nu kom livets allvar. Skolan började. Jag
inkvarterades hos en gammal arrendator eller kanske
hemmansägare, ett original av prima kvalité, och till
rumskamrat fick jag hans dotterson. Barn ha
stundom idéer. Vi voro rika på sådana. Gubben sov
middag med stor precision. En dag, då han låg på sin
soffa och snarkade, tog jag ett kol, ett löst kol ur
spiseln och målade om gubben med så raffinerad
försiktighet, att han ej vaknade. Han sov visserligen

som ett paket, men ändå —. Jag förbigår scenen,
då han sett sig i spegeln och fattat situationen.
<img><i>DET SUSADE HEMSKT I TALLTOPPARNE</i></img>
Ett annat brott var mitt tillvägagående med hans
gummas största julost. Jag kom in i skafferiet och
fick korn på osten, grep kökets största kniv, högg
in i osten och lät kniven gå några varv i innanmätet
med angreppshålet som centrum, varefter hålet
smetades igen med smör ur en närstående smörbytta.
Då gumman klöv sin ost föll den i några dussin
delar, mögel hade angripit den inifrån och osten
var förstörd. Det blev förhör och jag erkände. Jag
fick stryk, och sedan har jag aldrig behandlat ost
på det sättet. Stryk är uppfostrande.

Sedan jag kroppsligen misshandlat min
rumskamrat några gånger, fick jag flytta. Jag var ett elakt
barn. Jag kom till skolläraren.

På den tiden gick en stark religiös väckelse genom
socknen, och skolläraren ansåg det förmodligen
comme-il-faut att ansluta sig till rörelsen. Han var
så religiös, att han vid varje sked soppa eller varje
knivblad fastare föda — ty han åt naturligtvis med
kniv — suckade: ”Tack käre Gud!”

Kanske hade jag vid det här laget varit adopterad
av Waldenström eller åtminstone varit
vinkelpredikant, om icke min sunda natur reagerat. Jag måste
gå med på s. k. böner, där någon idiot talade. Vi
skolbarn hade begåvats med var sitt exemplar av
Sankeys sånger och fingo på bönerna sjunga i kör
med bassarna. Stämningen blev stundom så stark
av suggestion och antisuggestion, att vi gräto. Jag
var visserligen bara sju år, men jag kan ej påminna
mig ha sedan känt någon så odelat hemsk

sinnesrörelse som då. En blandning av extas och fruktan
för det okända mystiska.
<img>EN SKOLKAMRAT SOM VAR 17 ÅR GAMMAL _ _</img>
Dagen efter slogos vi med varandra och voro
normala barn. En skolkamrat, som var sjutton år
gammal och på grund av bristande kristendomskunskap
ej fått <i>gå fram,</i> hade brännvin med sig i skolan under
timmarna och flaskan gick runt under det
idioten-skolläraren med snörvlande stämma och gråtmild
ton förklarade den oförklarliga katekesen.

Man har berättat mig, att de nutida
förhållandena högst väsentligt skilja sig från de dåvarande.

Men en av de väckta drog mig under inflytandet
av den heta nästan sensuellt religiösa extasen, som
på grund av hettan i rummet, sången och de
förvirrade, klagande bönerna tog oss fångna, så att jag
måste gråta av en halvt salig, halvt hemsk rädsla.

Mannen hade stundom själv hållit föredrag och
lagt ut ordet och jag hade fått en viss aktning för
hans förmåga. Men så kom han hem på besök. På
förmaksbordet låg en almanack i guldsnitt. Den
påminde till det yttre om Sankeys sångbok. Han tog
den, slog upp den och sjöng en av de populärare
sångerna, under det att han låstade läsa i den. Jag
smög mig fram, och upptäckte att han till och med
höll boken upp och ned.

Det var för mycket för mig, jag fattade då först
begreppet humbug. Jag har aldrig sedan gråtit på
något läsaremöte.

Tiderna voro onda där nere i Småland just då.
En mördare skulle avrättas vid Långemåla, som låg
i närheten. Jag tiggde och bad att få gå dit och se
på, men jag fick ej. Kanske var det riktigt. Jag tror
till och med, att det var riktigt.

<img><i>HAN SJÖNG EN AF DE POPULÄRASTE SÅNGERNA - - -</i></img>
Stundom fick jag resa till Oskarshamn. Där såg
jag första gången havet.

Det luktade tjära vid hamnen och där arbetades
på ett helt annat sätt än det jag sett förut. Jag
beslöt att bli sjöman och segla ut till främmande
länder, där det fanns indianer att slåss med. Jag
skulle ha en bössa och skjuta caribous och vapitis,
och min gördel skulle hänga full med de förnämsta
hövdingarnas skalper.

Jag hade ett särskilt krigsrop på den tiden:
alalalalalala — la — som ofta ljöd mellan tallarna
där hemma.

Jag hade läst om indianer i Familjejournalen och
gripits av en mäktig sympati för dem. Jag hade en
båge och pilar med sylspets, som darrande satte sig
i trädstammarna. Jag hade tallbössa, ett
mordvapen, som man skaffar sig genom att vrida ur
kärnan på en tre à fyraårig talltopp, och laddar med
två pluggar av blånor, en i vardera ändan, varpå
man skjuter ut den yttersta genom att med en
träpinne pressa ihop luften mellan pluggarna. Jag tror
att ingen människa blivit dödad med tallbössa.

Jag läste min första roman. Det var <i>Den
vandrande juden</i> av Eugéne Sue. Jag tycker fortfarande
att alla andra romaner äro skräp emot den. Därnäst
läste jag Londons mysterier av Paul Féval. Där
finnes en liten bov beskriven, en ung londonbohemien
vid namn Snail. Hur ofta har jag inte önskat att
vara Snail och kunna begå så många brott med så
rent hjärta som han.

Jag läste Familjejournalen, som kanske mer än
andra publikationer har inverkat på den nuvarande
generationen. Den var verkligen bra. Jag har läst

om den nyligen. Kan ingen starta en tidning som
på samma sätt inverkar på kommande generation?
En blandning av populär vetenskap, samtidens
litteratur, historiska bilder, allt hopgjort av våra bästa
pennor? Vad vi haft glädje av Gernandts journal!

Vi flyttade från Bohult till Hult, en station en
mil från Eksjö. Jag har glömt påpeka, att jag haft
en förälskelse även i Bohult. Hon är gift nu,
antagligen korpulent och har svårt att räkna in barnen
om kvällarna. Men Gud, vad jag älskade henne! Jag
drömde mig ett hem tillsammans med henne. Jag
var världens starkaste karl och mest lyckade
författare. Jag skrev dagbok om min kärlek. Jag friade
aldrig, ty jag var feg och därtill knappt nio år. Men
jag tror, att jag kysste henne en gång, och min rörelse
var för stark, för att jag skulle kunna utveckla allt
vad jag kände. Kanske jag dock inte kysste henne.
Jag hoppas att hon är lycklig.

Jag kom till Hult, ett landskap av tall och gran
och fattigdom mellan skogshulten. Nya fröjder
kommo till, nya slagsmål med nya pojkar och
sammanträffande med de mystiska och socialt
högtstående individer, som satts i tillfälle att besöka Eksjö
lägre allmänna läroverk. Jag fick informator och
var ett styggt barn, ty jag läste aldrig över. Jag
tvivlade bara. Jag påstod mig en gång inte tro på
historien om bröllopet i Kana. Min lärare kallade
mig <i>faktiskt</i> sadducé, och jag straffades.


Men nu först hade livet börjat. En god vän till
mig, som gick i andra klassen i Eksjö skola och
vilkens föräldrar ägde en gård i Hult med trädgård och
andra agremanger, hade under föräldrarnas
frånvaro inbjudit hela skolan att äta äpplen. Skolan
var ju inte stor, men alltid funnos tillräckligt många
alumner att plundra en trädgård.

De kommo som gräshoppor och hade portörer
med sig och inom några minuter voro träden
skalade. Värden bjöd därpå på kaffe och brännvin.
Det var min första kask. Jag fylldes av beundran
för alla dessa pojkar, som togo sin kask som gamla
män. Jag kände mig underlägsen i fråga om sprit,
men jag hade snusdosa, och så långt den räckte lade
vi in mullbänkar eller snusade allt efter behag och
förmåga. Jag började förstå vad livet var.

Min informator, som tjänstgjorde på stationen,
försökte sälja barnbiljetter åt hela sällskapet. Det
lyckades delvis, ty de flesta sågo minderåriga ut,
men han upptäcktes innan ännu för mycken
brottslighet tagit sig uttryck.

På sommaren kom fadern till värden vid den
stora festen hem, och min vän fick smörj av sina
föräldrar, och en informator, som han var
jämnårig med, och som skulle bibringa honom den
vetenskap han försummat i skolan.

Vårt förnämsta arbete var att bygga en
trampolin ut i sjön, som låg vid deras hem. Vi höggo

granar i skogen, kvistade dem och klubbade ned
dem i sjöbottnen från en på en eka byggd ställning.
Vi arbetade nakna, ty stundom kapsejsade båten
med ställning och vi måste hoppa i samt simmande
föra vår byggnadsställning i land.

<img><i>Han sjönk som en sten.</i></img>

Äntligen blev trampolinen färdig: en serie
granstammar två och två med en planka över som väg.

Hemmasonens och studerandens bror, som var
vid pass sju år, kunde inte simma, men vi skulle lära
honom det. Brodern grep ynglingen, förde honom
ut ytterst på trampolinen och slängde honom i trots


hans protester. Han sjönk som en sten, kom upp ett
par gånger medvetslös och såg ut att gå till bottnen
på allvar, då brodern-vetenskapsmannen fann sig
föranlåten att ro ut och dra upp honom. Han låg
sedan till sängs flera dagar, under det att vattnet
rann ur honom. Vi hade lätt kunnat begå ett mord
den gången. Pojken bad att få bedja Fader vår,
innan han släpptes i.

Vid denna tid började jag att snärja gäddor. Med
en glödgad mässingstrådsnara kan man göra
storverk. Vi började med smågäddor på en halv fot
— goda stekgäddor — och slutade med större.

Vi togo kräftor vid bloss. Vi blevo verkligen
skickliga i detta slags fiske och kommo hem med
säckar fulla av de trevna vattendjuren.

*

Jag blev åter kär. Det var en allvarlig böjelse,
och jag gav mig fan på att ingen människa
någonsin varit så kär i någon flicka som jag i min. Men
kvinnorna äro sig lika. De begära en social
ställning och att mannen skall ha inkomster nog att
köpa hattar av alla möjliga fasoner åt dem. Jag
var inte mer än tolv år och lagen förbjöd mig att
ingå äktenskap. Jag har ofta tänkt över denna
konflikt. Gjorde jag rätt, som lät flickan glida ifrån mig

eller borde jag med min övertalningsförmåga
förmått henne att vänta en cirka femton år till...? Jag
ansåg mig inte ha rätt att hindra henne i hennes
utveckling. Jag gjorde rätt. Nu är hon gift med en
annan och är rätt korpulent. Hon har flera barn
och ser ganska välklädd ut på gatorna. Kanske hade
hon inte blivit lyckligare med mig.

Under tiden hade jag läst för diverse
informatorer och blivit rätt hemmastadd i diverse
skolämnen. Jag hade blivit tretton år och skulle försöka att
komma in i 5 :e klassen i Norrköping.

Jag kom bara in i 4:e, ty jag kunde ingen
matematik, sades det. Hur kortsynta äro icke
understundom lärarna! Jag anser matematik vara mitt
huvudämne. Men endast därför att jag råkade
påstå att 6 × 8 = 42 blev jag underkänd. En
småsinthet utan like, ty jag kunde ju vid närmare
eftertanke multiplikationstabellen. Detta underskattande
av min förmåga blev grundläggande för min
nuvarande åsikt om det dåvarande
undervisningssystemets dåliga sidor. Jag blev hatfull mot räknekonsten
och många äro de, som sedermera fått lida oskyldigt
straff för sina försök att lära mig den.

Mina läroår i Norrköping kräva nästan sitt
särskilda kapitel. Jag genomlevde där saker, som få
ha gjort.

Nu äro de människor döda, som jag bodde hos —

de ha inga släktingar, och jag kan utan fara relatera,
vad en yngling kan råka ut för.

*

Det är kväll och vi äro ute på kattjakt, tre
stycken pojkar, som äro i besittning av ett salongsgevär.
Vi öppna alla portluckor och spana efter kattor.
Plötsligt kommer en katt springande över gatan. Vi
se honom sätta sig på trottoaren, vi dra lott om
skottet, en skjuter och katten upphör att vara till.
Vi jagade kattor en hel termin, innan polisen fick
korn på oss. Det blev allt farligare att jaga katt men
därför alltmera lockande. Vi hade läst i
jägarförbundets tidskrift att kattor voro skadliga, och vi
decimerade kattstammen i Norrköping så gott vi
kunde. På bakgator smögo vi med kattorna burna
vid svansen ned till Motala ström och sänkte våra
offer där. Vi trodde oss bidraga till jaktvården.

En kamrat, som numera är apotekare, gjorde
nitroglycerin. Vi deltogo livligt i utvecklingen av
hans experiment. Slutligen hade han sprängämnet
färdigt. Han vågade inte ha det inne i våningen,
utan placerade det under ett lokus, som
människorna kalla avträde. En vacker dag under
stenkastning med denna byggnad som mål sprang den i
luften. Det blev bara träflisor kvar efter den. Vi blevo
upptäckta.


En morgon med londondimma sprang jag, sent
uppkommen ur sängen, till skolan. Utanför en krog
stötte jag samman med en s. k. buse, vilken bar en
brännvinsbutelj under armen.
<img><i>Jag kom springande utför en backe</i></img>
Jag kom springande utför en backe och gjorde
sammanstötning med individen så häftigt, att han
ramlade baklänges och förlorade medvetandet.
Trots min begränsade tid stannade jag och lyfte
upp karlen. Han vaknade och pekade på buteljen,
som låg i småbitar i rännstenen, och sade med ett
rörande tonfall: — Titta, va herrn ha gjort.

Jag tog upp min börs, som innehöll 17 öre, och
hällde dem i karlens öppnade hand och sprang till
skolan. Jag har många gånger önskat att kunna
rehabilitera mig i den mannens ögon. Men kanske
är han grosshandlare nu och förmögen och allt.

Vi bodde på ett ställe där vi fingo dålig mat. Men

på gården fanns duvor, som stundom slogo ner på
fönsterbrädena. Vi lade ut vanliga rännsnaror av
segelgarn och strödde ut ärter på plåten och då
duvorna kommo för att äta ryckte vi till och hade
vår middag färdig. Duvstek är ganska god.

Vi gjorde också jodkväve för att skämta med
folkskolealumnerna i gården.

Man köper jod (kristalliserat) och häller
ammoniak över det. Resultatet blir ett pulver, som vid
minsta beröring exploderar, sedan det torkat. Rör
man vid det, gör det ganska ont vid explosionen.
Vi lade ut de halvtorra pulverna på fönsterblecken
så att våra fiender skulle se dem. Om en stund,
sedan de torkat i solen och vi slutat vår
bevakningstjänst, kommo gossarna för att fördärva våra
experiment och sökte skrapa ned jodkvävet med den
påföljd att det exploderade och lämnade duktiga
märken på våldsverkarnas händer. Det var vår
glädje att se pojkarna hoppande omkring på ett ben
och smällande med fingrarna under intryck av
explosionens våldsamhet.

Jag gör nu ett uppehåll i mina skolminnen, ty
jag vill beskriva mitt liv på landet, både innan jag
hade ferier och sedan jag blivit nog bildad att
tillerkännas någon vila från studierna.

Feriesystemet är ganska bra. Funnes det ej, skulle
man bli för lärd och börja på att omdana samhället
enligt Marx och Bebel och andra. Ferierna äro lättja,

glädje, ett offer åt det mänskligaste i vår natur. Ty
människan bör vara så litet trist som möjligt. Jag
skulle vilja kalla denna min tillvaro i obygden där
hemma med ett något sentimentalt namn: Mitt livs
poesi. Men även sentimentalitet är, såsom
existerande, berättigad.
<img><i>Vi snärjde gäddor</i></img>
Förbi järnvägsstationen hemma flyter en å med
kräftor i, och gäddor, abborrar och lake, världens
härligaste fisk, på vilken man måste ta halvan, om
man inte är en ouppfostrad, hjärnlös godtemplare.

Vi snärjde gäddorna med mässingstråd, som vi
glödgat i köksspiseln och doppat i vattensån. På
middagarna stå gäddorna, dästa av rov, och sova under
näckrosbladen fläktande i sömnen med fenorna. Då
kommer människobarnet med snaran på ett
granspö, träder om gäddans hals, gör ett ryck, och fisken
sprattlar i strandgräset.

Under stenarna i det lilla fallet lågo lakarna,
urtidsfiskar i släkt med malen, och under
strandbräddens gungande tuvor bodde kräftorna i sina
labyrinthålor, och då vi oroade dem genom att hoppa
på åkanten, kommo de baklänges ut ur sina kamrar.

Lyckliga tid, då man iddes kläda av sig för att
fånga en tvåtumskräfta. Men vi voro lätt ekiperade,
hoppade ur våra linnebyxor och höggo, dykande
om så behövdes, vårt rov.

Den primitiva människan är på samma sätt som
barnet jägare och fiskare. Låt oss återvända till det
tillståndet!

Men om kvällarna blevo vi verkliga fångstmän.
Vi klättrade upp i tallar, vilkas kronor torkat,
skattallar, och höggo töre. Kådan sipprade ut ur träet
och det behövdes endast en tändsticka för att få en
eldsvåda i gång. Vi hade en lykta av järnband, där
det kluvna töret låg som bränsle. En av sällskapet
bar lyktan, en säcken med ved och en fångade
kräftor. Endast den som varit med om den

<img></img>

förbjudna kräftfångsten vid bloss, kan förstå dess
stämning och känna hur vacker en natt kan vara.

Vi gå på åbottnen i trasiga skor för att vattnet
skall rinna ur. Kräftorna krypa runt omkring oss,
och med instinktiv skicklighet ta vi två, fyra, sex i
taget och stoppa dem i säcken, som vi bära på
bröstet. Stundom fördjupar sig ån till dyhålor i
krökarna. Där gå de stora kräftorna och vi måste dyka
och treva under strandtuvorna efter de flyende
vidundren.

Så se vi ett bloss framför oss. Någon annan
fackman tar kräftor. Vi ha också sett, hur vattnet
grumlats under de sista minuterna. Vi släcka blosset,
springa in i skogen, snava över tuvor och trädrötter

och gå ned i ån en bit ovanför våra föregångsmän,
kanske ägarna till fiskvattnet. Vi stampa i gyttjan,
grumla upp vattnet och ha snart tillfredsställelsen att
se blosset släckas och konkurrenterna gå hem. Sådant
är livet. Man går nämligen alltid mot strömmen.

Och att sedan lastad med kräftor, då dagen
börjar rodna, gå in i en hölada, borra ned sig i höet
och under syrsornas musik, medan ångan från de
genomvåta kläderna står som en rök ur höet och
kräftorna prassla i korgen eller säcken, somna in,
det är värt mera än plikten på att ta kräftor vid
bloss.

*

I varje småländsk sjö finnes <i>den stora gäddan.</i>
I ån hemma fanns den stora gäddan också. Jag kom
en dag efter ett abborrmete och passerade åbron.
Där strax bredvid i vassen stod den stora gäddan.
Hon var lång som en karl och jag tyckte, att hon
tittade på mig med baksluga ögon, gulbrunrött
glittrande och så rovgirigt som endast en gädda kan
titta. Jag tycker, att tigern är en diakon visavi
gäddan. Jag kastade ut min krok med daggmask på.
Hon gick fram, såg på masken, vände och gick ut
i ån full av värdighet och kraft. Vassen viftade
då hon gick ut. Hon hittades sedermera död med ett
ljuster i ryggen. Hon var två och en halv aln lång.

*


Det finns en sjö där nere, om den icke blivit sänkt
än. Eller var det snarare en göl. Stränderna voro
gungfly med porstuvor och Ledum palustre och
Andromeda polyfolia. Det fanns rudor i den sjön.
Där såg jag också sjöns stora gädda. Jag gick ut på
gungflyt med min snara, och hon kom ut under
tuvan, gjorde helt om och såg på mig. Jag satte
snaran om hennes hals, hon ryckte mig framstupa
och försvann med snara och spö. Där fanns
abborrar så gamla, att de hade löss på huvudet. Detta
är ingen fabel.

*

Mitt i en milsvidd hjortronmosse var ett hål med
svart vatten, och i det fanns sutare. Den mossen
skall en gång få sin särskilda historia. Sutarna voro
blinda och täckta av grönt slem. Det gungade en
halv mils lång väg runt omkring det svarta hålet.
Där hade en torpare drunknat en gång under
hjortronplockning. Vid högsommartiden var mossen
nästan farlig. Porslukten fyllde ens lungor och den
våta värmen steg upp från de tranbärsfyllda
tuvorna. Man blev tokig i skallen och ville sova.
Myggen dansade mellan de manshöga martallarna,
och man gick som på ejderdunskuddar. Jag
återkommer senare kanske till den mossen.

*


Vi togo fisk vid bloss också. Gäddorna och
lakarna sovo i lä av bottenstenarna i ån. Med ett
särskilt, inlärt tag höggo vi dem med blotta
händerna. Vi togo andungar, som vi jagade in i någon
återvändsgränd och tvungo att ge sig. Vi voro
skinnstrumpor i miniatyr.

*

Prästen hemma i socknen har dille och dricker
eau-de-cologne i förskräckliga kvantiteter.
Kanhända därav min tämligen minimala religiositet.
Den gamle klockaren är även försupen, men de
båda herrarnas socialt olika ställning gör, att de
måste supa i var sin umgängeskrets. Då jag är
hemma, vågar jag ej besöka prästen, ty han kunde
ju se mig dubbel och jag kunde komma i tvivel om,
vilken av de båda som är jag själv. Fortfarande
undrar jag över den statsprincip, som tillåter en
präst ha flugan. Jag inbillar mig, att
sakramenterna lida därav. Jag skall väl resa ned en vacker
dag och reda ut det där, ta prästen i kragen, vilken
han för längesen borde ha mistat och tilltala
klockaren med den <i>vox humana,</i> som finns i hans orgel
också, samt ge honom in en moralisk <i>spärrventil.</i>

Hur mycken poesi ligger ej över de fattiga
markerna därhemma trots den försupne prästen och
den lika försupne klockaren! Jag ville ta den
decimerade skogens stackars kvarstående trän i famn

och dricka brorskål med enbuskarna och lägga ut
stryknin åt träpatronerna. Min gamla vackra skog
är mastspiror och skeppsbjälkar och min unga
vackra skog ligger begraven i Englands kolgruvor.
Men fan kommer nog och tar träpatronerna en dag.
Jag skall stå bredvid och hånskratta, ja, just
hånskratta, då han ger sig i väg med dem.

Nu lämnar jag den försupne prästen och den lika
försupne klockaren åt ödet och återvänder till mina
sympatier.

*

Tre fjärdingsväg hemifrån ligger <i>Skurugata.</i> Ett
berg är kluvet mitt itu och sprickan är en halv mil
lång. Bergväggarna äro på sina ställen hundra fot
höga och nere i djupet bland granitblocken ligger isen
kvar hela sommaren. En vandring där är som en
vandring i ett förhistoriskt landskap. Jättegranar
skygga över gången, klipporna äro gröna av
mögelsvamp och örterna som växa där äro vitgröna av
brist på sol. Under klipporna porlar en bäck.
Ormbunkar spira i rämnorna, mossor och lavar droppa
av fukt. Stundom blixtrar en bergkristall från
väggen och stalaktitartade tappar hänga ned från de
gröna väggarna.

Under en överhängande bergvägg ligger kantad
av gungfly en källa, källan till Myckaflon, Försjön,
Skedesjön och Solgen, säger folket. Kasta ned en

sten i den och du får vänta en kvart innan bubblorna
komma upp. Det är djupt som fan — och medan
du funderar över djupet, gripes du av en
ödemarkskänsla, en ensamhetskänsla, icke hemsk, utan lugn
och vacker. En falk går bredbent och pampig på
randen av klyftan över dig och du ser dig om efter
hans bo. En tjäder flyger över och du hör honom
bullra bland träden där uppe.

Du klättrar upp på Skuruhatt, bergets högsta
höjd. Under dig ligga skogarna som en flossamatta.
Du ser nio kyrkor från Skuruhatt, om du har goda
ögon, och så länge det klerikala härskar är det ju en
fördel att se kyrkor — åtminstone bättre än att se
flugor! — — — fastän kanske inte!

Där uppe finns ljung och hallonfällor, orre, tjäder
och hare, ty skogen finns kvar än. Ekorrarna
betrakta dig från trädstammarna, ovissa om de
skola vara rädda eller ej. Rätt som det är, luktar
det grävling i skogen. Du har väl skrämt upp någon.

Varför fick jag ej jaga, då jag var barn?

Och Hässlåsa damm — vilken mäktig stämning
gav den mig icke! Mitt inne i skogen mellan ett par
bergåsar, långt borta från människors boningar låg
en gammal kvarndamm övergiven sedan hundra
år. Där försökte jag första gången måla efter
naturen, som det heter. Vattnet låg svart mellan
näckrosorna och en bäck letade sig ut, där den gamla
kvarnrännan legat. Kanske känner jag något av

<img></img>
romantikens sentimentalitet nedärvt i min själ, då
jag ser gamla kvarndammar, men den
sentimentaliteten är i så fall berättigad. Och under stenarna i
bäcken lågo jättekräftor och lakarna stodo gömda
med huvudet under trädrötterna. Stundom längtar
jag tillbaka till Hässlåsa damm.

*

Förr i världen dansade man på landet. Jag vet
få människor, som dansat så mycket som jag. Vi
flirtade inte alls, åtminstone inte jag. Vi bara
dansade och gjorde lekar och svettades och voro kära
i varandra, fast vi inte låtsade om det. Kanske är
det den schangdoblaste kärleken, som inte låter sig
märkas utan lider i tysthet. Vad vet jag?

Gud vad jag var kär på den tiden — fjorton à
femton år — i en flicka, som bodde några stationer
längre ned på banan. Jag nästan upplöstes i känsla
och bad till Gud om kvällarna att förbindelsen en
gång skulle bli legitim. Jag hade ännu intet av den
don Juanskaraktär, som sedermera vid mognare år
gjort mig så farlig och eftersökt av kvinnorna. Jag
drömde bara i all enkelhet om en koja och ett hjärta.
Jag tror aldrig att jag tänkte på att barn bli en följd
av en hygglig förbindelse. Ty jag var själv barn
och min känsla i all sin skära nobless grep mig så
helt, att jag såg framför mig endast det mer eller

mindre uppnästa och osnutna individuum med
hängande fläta och nippertippsfasoner, som för
tillfället bodde i mitt hjärta.

Få människor ha varit så kära som jag och få så
älskade. Ty detta obeskrivliga något, som finnes
hos mig och som kommer kvinnorna att darra, då
jag nu med min chapeau-claque under armen, klippt
och nyrakad och i blankskinnsskor svävar i en
salong med ett skeptiskt leende på läpparna, och,
sedan jag kysst värdinnan på kardan, börjar fixera
kvinnorna med min halvt satiriska, halvt
medlidsamma blick, gör mig, man påstår det,
oemotståndlig.

Men minnet av segrar, som kunde ha vunnits, gör
mig vemodig — —

Jag har kommit ifrån ämnet, min barndoms
förälskelser på landet.

Ytliga förbindelser forekommo ju också.
Vanligen friade flickorna själva, något som hela könet
verkligen fortfarit med även sedan jag blev mogen
man. Jag har egentligen ingenting haft emot detta,
men det alstrar en viss lättja hos föremålet för
passionen. Man ligger på sin kanapé och låter
slavinnorna befläkta en.

Jag blev en gång i min barndom — jag var
gymnasist — osynlig åhörare till ett gräl mellan två
flickor i Norrköping. De äro gifta nu och ha
embonpoint och hundratals barn:


Emy: — Gud vad jag tycker om Albert
Engström!

Ida: — Ja, där får du ingenting, för på sista
gymnasistbalen så sa han, att han tyckte om <i>mej!</i>
Dä, du!

Emy: — Gud, så nedrig du kan va! Just på sista
gymnasistbalen så kysste han mej i korridoren och
sa, att han var <i>galen</i> i mej, sa han!

Ida: — Ja, men mej kysste han, när vi dansade
vänstersväng i polka alldeles mitt för där
rektorskan satt, så jag tror att hon såg’et, och så sa han,
att han inte kunde leva utan mig, sa han!

Emy (snyftande): — Du bara skojar med mej!
Han har bjudit mej på konditoriet tre gånger, och
en gång då vi gick Drottninggatan utför och du
kom över bron, så sa han: Emy, nu smiter vi in i
gränden här, för där borta kommer Ida, å hon ä så
efterhängsen, så!

Ida (snyftande): — Ja, men — — —

Tora (instörtande): — Gud, flickor, Albert
Engström älskar mej. Han kysste mej <i>så</i> i går kväll, när
han följde mej hem från bjudningen hos Berglunds.
Gud, ni har aldrig varit förlovade någon gång! Det
är nedrigt stiligt, ska ni tro! Men vi kan inte byta
ringar förrän jag har gått och läst. Tänk så nedrigt
att man ska behöva gå och läsa! — — Men va lipar
ni för, flickor? — —

Sådan var jag. Men felet var icke uteslutande

mitt eget utan också försynens, som begåvat mig
med ett utseende, vida överträffande flertalets.
Vilken annan som helst skulle i mina kläder blivit
olycklig för sin skönhet, men jag klarade min hyska.
Det moraliska modet har aldrig fattats mig. Nu då
jag åldrats under arbete och studier kan jag med
jämnmod se tillbaka på min ungdoms
extravaganser. Jag var för vidlyftig.

Men lämnom för en stund flirten och alla
krossade kvinnohjärtan! Ur barnet växer ynglingen
fram, livet kommer med sitt allvar och drömmaren
på skolbänken påminnes allt oftare om sin tillvaro.

De varje termin återkommande
sjukmönstringarna voro gossen en källa till en blandning av glädje
och fruktan. Ty på de dagarna slogs man med de
s. k. <i>kalvarna,</i> stadens folkskolebarn, och
<i>spolpinnarna,</i> arbetarna i bomullsspinnerierna, samt
<i>surbullarna,</i> arbetets andra söner. Bakom skolhuset ligger
exercisfältet, och där utkämpades vilda strider,
medan en klass höll på med mönstringen och
återstoden ägnade sig åt gruffet. Med daggar av
kastanjer, vackert flätat läder eller i bästa fall säckstämplar
av bly bearbetade vi och proletariatet varandras
ryggar. Med gatsten, käppar och knytnävar i
händerna kastade vi oss in i stridsvimlet och slogos på
båda håll som lejonungar.

Jag har sedan dess fått en kolossal förkärlek för
slagsmål och går stundom ännu och längtar, att

någon skall bråka med mig. Det fanns en ung buse
i Norrköping, vilkens blotta namn uppfyllde mig
med en blandning av beundran och fasa. Han hette
Skackelkalle och har vid det här laget nått
långholmarens föga avundsvärda ställning. Men hur
kunde icke den pojken slåss! Poliser, borgare, alla
voro utan åtskillnad föremål för hans hårdhänta
omsorger. Hans styrka låg huvudsakligen i hans
mod. Han hoppade upp på polisernas nackar, vred
om deras näsor, gav danska skallar, sparkade dem
under hakan. Han var med ett ord en föresyn för
oss.

Det var han som lärde mig tjuvmeta lax med
fluga. Jag är honom tacksam därför.

Motala ström bildar enligt Dahms geografi på
sin väg genom fabriksstaden åtskilliga fall. Mellan
dessa stod laxen. Med uppmärksamheten delad
mellan polisen och fisken stodo vi vid järnbron och
drogo våra laxar, färdiga att genom Schwarzens
valv försvinna i gränderna, då ordningens väktare
nalkades. Man var aldrig så välkommen på sitt
inackorderingsställe som då man kom hem med en
lax, och jag undrar ej på det. Och det var en
egendomlig tjusning att begå lagbrott i Skackelkalles
sällskap. Umgänget hade för övrigt sina sidor. Det
kunde hända, att man helt plötsligt och omotiverat
fick stryk av honom. Han var — för att citera
Runeberg — ”En vild unge, hatade att leva och

<img></img>

fruktade intet”. Ingen kunde fläta en läderdagg som
han och ingen kunde sätta in en knytnävsstöt mellan
magen och bröstet med bättre effekt.

Frid över Skackelkalles minne!

Med stöd av hans lärdomar och ständigt med
hans föredöme för ögonen utbildade vi oss till
tjuvfiskare av rang. Mången mörk natt lågo vi strax
ovanför Oskar Fredriks bro i någon ”lånad” eka
och pilkade fisk med våra hemmagjorda grejor,
krokar fastsurrade utefter en fiolbas och en blytyngd
i linan. Och då stadens laxfiskare gjorde sin
inspektionsrond och plasket av deras åror plötsligt bröt
igenom bruset av fallen, läto vi båten följa med

strömmen, tills vi kommo i den djupa skuggan av
ett brovalv, och hållande oss fast i
räddningskättingen väntade vi där att luften skulle bli ren.

Jag påminner mig (inom parentes) att vi en dag
på fluga, jag och en kamrat, fingo en lax på tjuguett
skålpund efter en timmes styvt arbete med spöet.
För att fredade kunna gå hem med vårt byte, vilket
vi fångat utanför staden, skuro vi laxen i två skivor,
stoppade ned den i var sin byxa och traskade på så
sätt förbi de tjänstgörande i poliskåren.

Jag kan lugna ordningsmakten med, att jag
numera aldrig tjuvmetar lax. Egendomligt nog har
jag aldrig känt samvetskval över det där fisket.
Människans samvete måste vara av bästa material,
nötstarkt och med gott virke.

I en staden tillhörig skogspark jagade jag för
första gången i mitt liv. Av en bagargesäll hade jag
lånat en bössa av något livsfarlig beskaffenhet.
Pipan var fastsurrad vid stocken med mässingstråd
och skottet brann av först efter ett par sekunders
fräsning i krutkammaren. Vårt villebråd var oftast
kaniner tillhörande skogvaktaren. Det klokaste var
att avlägsna sig med bytet så fort sig göra lät.
Kaniner voro också ganska välkomna som bidrag till
hushållningen hos den ölutkörare jag bodde hos.

Vid samma tid målade jag min första tavla, ett
stilleben med punschbutelj, cigarrlåda och brinnande
och förskräckligt rykande cigarr. För att få pengar

till krut och hagel lottade jag bort tavlan. Den
inbragte hela nio riksdaleros, vilken förmögenhet gav
anledning till en förfärlig orgie efter lottdragningen,
en orgie på s. k. <i>äppleöl,</i> en soppa som jag antagligen
skulle reagera högljutt emot numera, då Uam Var
och finkel ingå som viktiga näringsämnen i den
mognade mannens diet.

På eftermiddagarna, då intet viktigare sysselsatte
mig, roade det mig att hjälpa ölutkörarens pigor att
korka buteljer. Karlen, en hedersman av gamla
stammen, hade nämligen tappningsaffär. Det är
ganska intressant att lära sig använda
korkmaskinen. För varje hundratal korkade flaskor, fingo jag
och pigorna var sin halva öl. Då vi korkat tusen
buteljer hade vårt humör stigit i mycket hög grad.
Inga moln förmörkade vår horisont, ty ölet
innehåller som bekant några procent alkohol.

*

Studierna upptogo egentligen intet av min tid,
men med den lätthet att fatta som jag fortfarande
besitter och den motvilja för läxläsning som ännu
är min huvudegenskap, klarade jag mig
jämförelsevis bra. Kanske bidrog till det goda resultatet en i
hög grad utvecklad kunnighet i <i>fuskandets</i> konst.
Det här bör läsaren icke visa för sina talrika, i
skolåldern varande barn. Kanske är det oriktigt av mig

att säga det, men man kan reda sig ovanligt bra
genom att fuska, om man endast gör sig tid att
sätta fuskandet i system. Man får icke slarva med
det, utan utveckla det till en vetenskap av strängt
logisk byggnad. Jag vet ingen människa, som fuskat
så mycket som jag, men därför kan jag också
någonting.

Staten borde i varje läroverk hålla en lärare i
fusk. Såväl lärare som lärjungar skulle vinna
därpå, och vårt land skulle så småningom befolkas med
ett släkte av förslagna prissar, som skulle höja vår
kultur och bräcka närliggande folkslag.

Den som varit lärare, vet ju hur trevligt det är,
då disciplarna kunna sina saker. Och hur lätt vore
det icke att uppnå detta resultat, om man
bekvämade sig att tillåta lärjungen läsa innantill, vilket
han ju i alla händelser gör ändå, fast läraren icke
ser det.

Jag påminner mig en gammal lärare i svenska
och teologi, vilkens minne jag välsignar, ty han var
en första klassens hedersgubbe, och ett original, vars
intressen gingo åt helt annat håll än att undervisa
en massa tjuvpojkar. Vi läste aldrig över vår
Norbeck utan läste innantill.

En vintermorgon, då lektionen skulle börja,
befallde lektorn ordningsmannen släcka gasen. Han
släckte.

— Engström!


Jag reste mig upp.

— Beskriv det ontologiska beviset för Guds
existens!

Jag tog min Norbeck, klev fram till fönstret och
stavade vid morgongryningens bleka och börjande
ljus igenom det idiotiska och småfnoskiga beviset för
Guds existens.

— Läser Engström innantill?

— Ja, jag står vid fönstret, för det är så mörkt,
så — —!

— Ordningsman, tänd gasen igen!

Och gubben drog en lång suck, fortsatte
lektionen och slutade den, som om ingenting hänt. Han
tyckte antagligen som jag, att det ingenting gjorde
att läsa innantill ett sådant bevis.

Lärdomens rot är bitter, men dess frukter äro
ljuva. Trots fuskandet och de därpå följande
straffen fortsatte jag med min sport och lyckades
dymedelst grundlägga det övermått av kunskaper av
olika slag som sätter mig i stånd att den dag i dag
är på ett så utmärkt sätt sköta världens bästa tidning.
Stundom upptäcktes jag och fick så kallad <i>pinne</i>
i min anmärkningsbok, stundom för oskick,
stundom för ouppmärksamhet. Visserligen lyckades jag
ibland genom ymniga krokodiltårar och falska
löften om bättring få pinnen annullerad, men
återföll ständigt.


Jag kommer vid tanken härpå till övertygelsen
att människan som barn är oförbätterlig.

Jag skulle naturligtvis kunna lämna en volym
intressanta detaljer om livet inom klassdörrarna,
men en lätt förklarlig pietet förbjuder mig det. Mina
anteckningar om skolans lärare, deras karikatyrer
och en noggrann framställning av deras egenskaper
i ord och bild äro överlämnade till Kungl.
Biblioteket för att öppnas om femtio år, då väl allas vår
lidelse lagt sig. De bilda — så mycket kan jag säga
— en kulturskildring av rang och kommande tiders
hävdatecknare skola ur dem hämta både hugnad och
pekuniär förtjänst. Ty vilken kulturskildrare skulle
skriva något, om han inte finge betalt därför?

Vår förströelse på rasterna utgjordes
huvudsakligast av slagsmål klasserna eller individerna
emellan. Vi älskade i synnerhet snöbollskrig. Gymnasium
slogs med de fem outsägligt mycket tarvligare lägre
klasserna. Och då klockan ringde till ny lektion,
kramade vi snöbollar, vilka vi i klassrummets värme
under timmen bearbetade till is för att de skulle
träffa så mycket hårdare. Med fickorna våta och
glödande av stridslust tyckte vi tiden släpa sig fram.
Att få en fråga under verkligt snöbollsväder var ett
intrång i vår tankeverksamhet. Och att plåga en
pojke med Euklides eller latin <i>är</i> faktiskt lönlöst,
då han drömmer om Dexippos och statens räddning
genom gossar.

<img></img>

<poem>
”Goten kommer, goten kommer! I går afton stod han ren
knappt en dagsled, ve oss! Ve oss! Knappt en dagsled från Aten.”
</poem>

Det är något att tänka på för oss alla! Låtom oss
gömma snöbollar i fickorna under sommaren!

*

Jag vill av nyss antydda skäl förbigå, hur jag
listade mig igenom svårigheterna, hur jag på ett
fullkomligt oförklarligt sätt smet igenom
studentexamen och vart mogen som genom ett åskslag,
köpte mig en snobbig käpp och utan fruktan rökte 
de största maggördlade cigarrer som staden kunde
prestera, drack punsch som en svamp och i min
konversation började inblanda ett manligt tamejfan!

Jag lämnade Norrköping klädd i de mest
åtsittande byxor någon någonsin burit, en ask
cigarretter i överrocksfickan och följd av alla flickornas
tårar och avskedsskrän. Var och en hade naturligtvis
väntat att bli hemförd som maka av mig, men jag
gjorde slag i saken genom att smita från hela
bunten. En del dog av sorg med detsamma, en del
förtvinade långsamt och en del resignerade samt
började se sig om efter nya förbindelser med den kalla
beräkning som är somliga kvinnor egen. Av dessa
är flertalet gift eller religiöst — ty saknad av
manligt umgänge övergår ofta i en stark faiblesse för
Ordet. De som varken äro det ena eller andra, äro
rödnästa, fnasiga i ansiktet och magra, passerade
och flänga omkring på baler fortfarande för att
lura någon idiot, som inte vågar fria själv. De gifta
ha embonpoint samt ha i hög grad bidragit till den
folkökning vårt land kan glädja sig åt. Detsamma
skulle med all säkerhet även de religiösa göra, om
någon ville gilja till dem.

Detta om mina kvinnliga förbindelser, vilka jag
önskar allt möjligt gott, var och en efter behag, om
dessa rader skulle falla under deras ögon. Förlåten
mig.

*


Jag kom på landet och var mycket elegant, stod
på stationsperrongen och lät beskåda mig av plebs
som reste förbi med sina brännvinskuttingar. Jag

<img></img>

dansade, drömde om sommarkvällarna, skrev
förskräckligt med idiotisk vers och blev nu första
gången allvarsamt kär.

Ack, min läsare, när jag såg henne, klädd i vitt
pälsbräm i en kappsläde med björnhud över, tygla

sin eldiga travare, då förstod jag att min frid var
slut. Och fick jag då sitta på hundsvotten, öppnade
sig himlen och sfärernas musik ljöd vackrare än
det vackraste handklaver i mina öron. Jag erinrar
mig, att jag efter en sådan åktur, beväpnad med ett
jättelikt gammalt familjeparaply från århundradets
början, steg upp på ladugårdstaket och med
paraplyet som fallskärm slungade mig ut i rymden för
att ännu en gång få erfara samma hisnande känsla
som i hennes närhet. Till lycka för oss båda, jag
menar läsaren och mig, slog jag inte ihjäl mig.

Jag stal hennes näsdukar och småsnattade litet
av varje av hennes tillhörigheter, tills mina fickor
sågo ut som påssjukan själv. Det enda som jag icke
gillade, var att hon ej dansade bra, men jag inbillade
mig, att min kärlek skulle göra henne till sylfid bara
vi väl blivit gifta. Och så skrev jag en dag följande
vers:
<poem>
Jag virkar mig en väv så fin
mer fin än Fröjas brudelin
av tankar som på dig jag tänkt,
av minnen du mig skänkt.

Av allt, vad ädelt, högt och gott
och glatt och ljuvt ett liv har fått,
en bild i väven virkar jag
och ger den dina drag.

Och falla stygga tankar på,
din blick skall ge mig styrka då!
— Du vet ju, att jag tyda vet
ditt ögas hemlighet!
</poem>


Jo, jag tackar jag! Det var just vad jag inte
kunde! Ty jag vågade inte fria, utan hon gifte sig
med en annan, kanske emedan jag bara gått och
fånat och suckat och talat om Rigel och Vega och
den strålande Aldebaran och gnott igenom hela
Vintergatan. Jag hade för resten inga pengar, inte
ens en koja, kanske knappt ett hjärta, ty jag var
bara tjugu år.

Det sista jag skrev till henne var detta:
<poem>
Drömde mig en dröm i stjärnfager natt,
medan sömnen tungt på mitt öga satt — — —

Runor skrev han under mitt ögonlock,
lönnliga, men lätt av mig tydda dock — — —

Hennes namn jag drömde, som ingen vet,
hennes, som ej anar min hemlighet  — — —
</poem>

Jag har glömt resten, men den var med all
säkerhet minst lika idiotiskt sentimental som början,
vilket bevisas därav att den inte tog skruv. Och för
övrigt hade jag skvallrat om hemligheten för en
massa.

*

Emellertid kom livet med sitt allvar. Jag skulle
bli informator, och förvisades med blödande hjärta
till det innersta Småland, fyra mil från närmaste
järnvägsstation. Utom min discipel bestod mitt
umgänge där av en soldat vid Kalmar regemente och en

vävskedmakare. Det var dessa båda, som lärde mig
livets mening.

Vävskedmakaren var en ung man och skötte sitt
utdöende yrke med fabelaktig skicklighet alla dagar
utom lördagar, söndagar, måndagar och tisdagar,
och stundom inte heller på onsdagarna, om han var
sängliggande till följd av delaktighet i något
slagsmål. Jag har aldrig träffat någon människa som
varit så livad för slagsmål som vävskedmakaren,
och sällan någon som med sådant jämnmod tog
stryk för sin kärleks skull om lördagskvällarna, då
traktens tärnor lustvandrade på landsvägarna.

Full av medömkan över hans öde slöt jag mig till
honom och han omfattade mig snart med vänskap,
sedan hans lantliga misstänksamhet väl gått över.
Jag täljde stickor till vävskedar åt honom. Jag
köpte en dag en liter 75-öres-konjak — konjaken
var billig på den tiden — samt inbjöd soldaten
Sköld, en jättelik dräng på en egendom i närheten,
att deltaga i vår orgie, ty vi, vävskedmakaren och
jag, anade blodiga skallar senare på kvällen.

I närheten låg nämligen en fabrik, där man
tillverkade något i ylleväg — eller kanske det var
bobiner — och den fabrikens arbetare hatade oss båda,
i synnerhet vävskedmakaren. Jag hade nämligen på
en auktion köpt en kappe cigarrer. Där hade varit
tobaksfabrik, fabriken gick omkull och lagret av
kålblad och cigarrer såldes till det ganska höga

priset av 25 öre kappen. Dessa cigarrer voro av de
mest välgjorda jag sett vad formen beträffar, men
lämnade åtskilligt övrigt att önska visavi kvalitén.
Man tände den som vanligt sedan man bitit av en
tum av den i gammal pipolja doppade spetsen och
rökte under en halvtimme utan att det syntes på
cigarren. Den bara krökte sig något. Sedan fick man
elden i munnen och slängde bladpipan med en
förfärlig hädelse ifrån sig.

Cigarrer av detta slag hade varje bonde i socknen
förvarade i sin källare, för att de skulle hålla sig,
och av dem rökte deras söner.

Jag hade en söndag efter kyrkan bjudit två av
bobinarbetarna på var sin cigarr, den ena laddad
till hälften med krut, och den andra genomdragen
med hästtagel och nästan fylld av sådana.

Mannen med tagelcigarren märkte ju ingenting
nämnvärt, fast han tyckte att den smakade
underligt. Men då skottet brann av för mannen med
krutcigarren, och detta under det han lustvandrade med
en fästmö, var måttet rågat.

Vi anade detta och jag engagerade därför soldaten
vid Kalmar regemente Sköld att deltaga i det
blivande slagsmålet. Han var som krigare genast villig.

Vi tillbragte lördagsaftonen med toddydrickning,
rökning av de härliga cigarrerna och täljning av
vävskedstickor, och då den särla månen rann upp
på sin dunkla päll, dillade vi ut för att deltaga i

den vanliga dansen på bron över Emån och avvakta
en eventuell kalabalik.

Vi kommo, dansade och segrade hos kvinnorna,
men plötsligt kommer en träsko singlande genom
luften och träffar vävskedmakaren i ryggen.
Uppmanande våldsverkaren till ridderlighet — eller
kanske jag skällde på honom, om jag tänker efter —
får jag träskon n:r 2 mitt på näsan och rusar
blödande mot min angripare.

Men dessa voro minst tjoget fullt och inom en
halv minut låg jag på rygg i diket försvarande mig
med en bit av en gärdsgårdsstör och mina bastanta
skor, tills jag ej orkade längre, utan halvt
avsvimmad lät mig behandlas som vilket kolly som helst.

Under tiden stod Sköld och betraktade scenen
med av toddyn dävna tinningar. Men så uppger
han ett bölande och rusar in i högen, får fatt i en
pojke och begagnar den som tillhygge. Man rullade
i dikena runt omkring, och efter en minuts arbete
voro jag, vävskedsmakaren och Sköld samt
tillhygget de enda på platsen. På något avstånd stodo
flickorna och betraktade oss beundrande.
Bobinissternas språngmarsch förtonade i fjärran vid
kyrkvägen.

Och sedan dansade vi hela natten, och när
morgonen randades, daggig och friskt kylig, såg solen
oss i Skölds trevna kammare vid morgontoddyn.

Vid den åldern kunde man tillåta sig en liten
extravagans. Nu äter man gröt om mornarna i stället.

Vävskedmakaren, som fått en hel rockärm
bortriven, rev nu bort den andra också och satt som i
väst. Sköld sjöng visor från Hultsfred, och
kyrkfolket, som sedermera fann oss liggande och
skrålande i det höga gräset, betraktade oss med ursinniga
blickar.

Men vävskedmakaren blev sentimental och
utvecklade sin levnadsfilosofi, ackompanjerad av
Sköld som skrek eller vrålade fram sin. Båda voro
skeptici och trodde inte på fan. Det vill säga
vävskedmakaren hade sett honom en gång då han var
liten, men han var nu som karl icke riktigt säker på
om han sett rätt eller ej. Sköld trodde däremot på
fan, men han var major och hade satt in Sköld på
fyra dygns arrest och därför skulle han ... rrrr! ...
snart få se vems ande han hoppade bock mä! För
ingen smålandspojk tog arrest av någon smörbuk
till major inte, nä, så ... rrrr ...

— Ja, men du tog ju arrest i alla fall, sade jag.

— To ja?! Arrest! Nä, så — — — hör du säj
om dä en gång te så trär ja opp dej på
gärdsgårdsstörn. Men majorn ska ha igen’et — — — rrr! För
resten ä han en regäl karl å den som säjer nåt om
honom får — — — rrr! — — gunga lätt som en
attanskilling å tig sen!


Men vävskedmakaren var fortfarande skeptiker.
Han trodde inte på kärlek, d. v. s. på flickor, och
när han gjort sitt nästa dussin skedar färdigt skulle
han hoppa i Emån. Jag trodde inte heller på flickor,
men så länge det fanns cigarrer till 25 öre kappen,
var det ingen nöd.

Och vi rökade under slagsmålet söndertrasade
cigarrer och föraktade mänskligheten.

Ett oupplösligt vänskapsband för en sommar var
genom detta slagsmål och dess nachspiel knutet
mellan oss tre. Sköld, som var stor fruntimmerskarl,
var ofta bortbjuden på dans och körsbärskalas och
han tog mig alltid med, ofta vävskedmakaren. Sköld
åt rubb och stubb, bären med kärnor, blad och
smärre grenar, och där han gått fram i ett träd
grinade förödelsen mot betraktaren. Och sedan han
ätit till dess kvistarna stucko ut ur munnen på
honom, lade han sig att sova ett par timmar,
varefter han dansade så att stugan knakade, tills han
kollrat bort bondens vackraste dotter. Och på
hemvägen fick den kärlekskranke vävskedmakaren gå
mellan oss för att icke få det kok stryk av rivalerna,
som annars var obligatoriskt. Det var en härlig tid.
Och min discipel förkovrades under min ömma
tillsyn och kom upp i 3:e klassen i något läroverk i
Småland. Förmodligen välsignar han mitt minne.

Tiden var inne, då fosterlandet krävde min
inställelse på Hultsfreds slätt.

<img></img>

I sällskap med en hop tappra ynglingar hade jag
underkastats okularbesiktning från topp till tå i bara
mässingen och befunnits ovanligt välväxt samt i hög
grad lämplig att ingripa, om krigets åskor skulle
börja mullra över våra ängder. Jag hade infösts i en
boskapsvagn och under skrål och dryckenskap sett
hemsocknens tallar jaga förbi tåget, jag började få
en aning om vad kriget är.

Jag befann mig äntligen på slätten. Iförd en
kostym, som väl från början omslutit någon

veterans från Leipzig och Norge ärriga hjältelemmar,
betraktade jag mig i min snusdosas mönjeomramade
spegellock. Min mössas rakt utstående skärm var
sprucken och klädet grönt av ålder. Om jag hastigt
gjorde heltom, vägrade huvudbonaden i vändningen,
ty den hade ursprungligen varit avsedd åt något
förhistoriskt djur av obegriplig storlek. Rockärmarna
voro en halv aln för korta, under det att de ärorika
byxorna, vilkas pådragning fordrade mod, voro av
den då för tiden icke ovanliga konstruktionen, att
man kunde gå rätt länge, innan de visade böjelse att
följa med.

Men mitt gevär var blankt och jag brann av
längtan att få spänna vador och peta ut med bröstet, och
jag kände i min själ ett börjande och rättmätigt
förakt för de civila, och jag begrep ej, hur jag kunnat
ha självkänsla så många år utan uniformen.

Man frågade mig, om jag ville exercera eller
skriva om dagarna, en fin uppmärksamhet
förorsakad av min bildningsgrad. Jag ville exercera. Och
jag fick exercera. I ”långsam marsch” släpade vi oss
fram över den brännande, darrande slätten. I
språngmarsch hastade vi mot fingerade dödar under
vilda hurrarop. Vi lärde oss hövlighet mot befälet i
”Undervisning för infanteristen”, denna djupt
anlagda bok, som väl nu är antikvered. Om mornarna
sjöngo vi <i>Din klara sol går åter opp,</i> om också

<img></img>

regnbågens tecken visade betänkliga avsikter att bli
humbug.

Vi kröpo i skyttelinjer och klickade hastig eld,
vi tuggade snus och åto sluring. Jag lärde känna n:r
64, Klas Alfrek.

I vår militära utvecklingshistoria kommer han
säkerligen aldrig att göra sig ett namn, då det en

gång smäller, men ändå vilar jag mig stundom vid
hans minne.

Klas Alfrek var till längden en jätte på 3 alnar
och 5 tum, men smal och s-formig. Hans profil var
en äldre vit fåras. Rött hår, vita ögonbryn och
ljusblå ögon förlänade hans ansikte ett obeskrivligt
okrigiskt uttryck trots den största mullbänk,
Jönköpings s. k. 8-tumsnus, som troligen någonsin
inlagts i vårt land. Han njöt av att vara militär, ty så
god och närande kost som bestods på slätten hade
han aldrig fått förut. Då vi anföllo den halvkanna
feta ärter, simmande i flott, som bestods oss
varannan middag, och jag med möda satt i mig ett tum
ur kopparflaskan, hade Klas Alfrek för länge sedan
slukat sin portion och fått påfyllning, vilken
ävenledes försvunnit. Han visste att jag ej orkade mer.

— Får ja dia arter? var då hans vanliga bön, och
han fick dem. Vi beräknade, att han dagligen satt i
sig halvannan kanna ärter eller sluring. Det oaktat
tuggade han ankarstock vid varje på stället vila,
medan han klädde sig om mornarna och innan han
somnade på kvällen. Och då vi om söndagarna efter
predikan stodo försänkta i en kort och tyst men
innerlig bön, var ankarstockens knastrande mellan
Klas Alfreks käkar det enda ljud som genombröt
stillheten.

Vi sutto en dag i baracken och njöto under
korpral Storms ledning av <i>undervisning för</i>

<i>infanteristen.</i> Storm föreläste andaktsfullt: <i>”För att
förekomma fotsvett bör soldaten ofta ombyta strumpor
samt, så ofta därtill tillfälle gives, tvätta sina
fotter.”</i>

— Nå, Klas Alfrek, va va dä som föreskrevs i
detta hära monumentet? Va nu inte blyger, för här
är du ju iblann goa vänner å kammerater å ett
högglit å humant befäl!

Klas Alfrek teg.

— Tänk nu ätter! Va skulle din gamle far säja,
om han finge veta, vilket hälsikes spettalshjon han
mä smärta fött te världen? Om de inte vore
förbjudet i krisslagen så skulle ja järtar i min lever ta
å rita opp hela Hulsfreslätt mä baracker å
loschamenter på bakvagnen på dej mä läskstången, din
hundra fasen, å vore dä inte förbjudet i krisslagen,
skulle jag skälla ut dej, så du inte vore värd mer
än sillpåsen, din — — — Sjong ut nu, i annat fall
kommer du i <i>mörk</i> å bler arkebuserad å halshoggen!

Varpå Klas Alfrek reste sig upp, knäppte
händerna och läste med katekeston:

— Om suldaten tvättar sia fötter å byter bort sia
strumpor, så förekummer skoskav.

Klas Alfrek är koncentrationen av mina minnen
från Hultsfreds slätt. Han representerar med all
säkerhet det släkte, som fostrar en Sven Duva.
Olyckligtvis ha Sven Duvor nu för tiden sällan
tillfälle att utmärka sig genom annat än sin naivitet,

och det är synd. Ty nog är det mera riktigt och
sympatiskt att slåss man mot man än att ligga och
skjuta på en halv mils avstånd på andra
hederskulor, som man inte kan se vitögat på.

Nej, tacka vill jag förr i världen, då varje karl
fick ett kvarter brännvin, innan han gick att slåss,
då gevären brände i händerna, då gossarna slängde
gevären, när det ej fanns tid att ladda och rusade
fram med blodsprängda ögon och längtan att mörda
de främmande skäggiga männen, som kommit att ta
deras kor och deras åkerlappar. Ty det måste väl
finnas ett höjdmoment i varje kamp, då individen
vill ta ut sin rätt och bli vilddjur. Jag tror nära på,
att, då människorna kommit till det status, att de
icke ens med kikare på siktena kunna upptäcka
varandra, de tröttna på modern krigföring och
återgå till knytnävarna. Men det dröjer väl kanske 1000
år än. Jag skulle vilja stiga upp ur min grav då, om
jag är död, och skallra med knotorna och gräva upp
mina kamrater ur högarna och plocka reda på
bitarna av Sverige. Sedan skulle slagsmålet börja.
Jag ber läsaren förstå, att detta är ju endast
önskemål.

Jag kommer ej ihåg andra årets beväringstid.
Möjligen slutet av densamma, då jag efter en
stormig natt med kamrater och officersvolontärer, vilka
väl äro majorer nu — minst — eller kanske
löjtnanter — kom på fel tåg från Hultsfred och kom

till Vimmerby i mycket glad sinnesstämning. Jag
kommer ihåg, att jag ej hade någon krage. En
spännhalsduk avslutade min smokingkostym upptill — ty
jag var redan då en för mitt yttre svag människa.

<img></img>

Ett vänt skjortbröst gjorde mig fruktansvärt elegant
sssör resten.

Jag kom till Uppsala. Det var året innan jag
fullgjort andra årets värnplikt. Jag påpekar detta, på
det att historieskrivaren icke må göra några misstag,
men jag vill gärna ta alla hophörande händelser på
en gång.


Jag kom till Uppsala. Jag kommer ihåg, hur min
strupe hopsnördes, då jag från tåget fick se slottet
på höjden och domkyrkan och studenterna, som
latades på perrongen. Det var, som om jag skulle
ha stigit in genom en dörr i ett öde, ljust, stort rum
med vita väggar och en röd fris överst vid taket.
Just det intrycket fick jag. Kanske det var slottets
färg och vintern, som gjorde det, men det intrycket
kan jag aldrig glömma.

Kamrater voro nere och mötte mig. De hade
cigarrer i mun och käppar i händerna och verkade
mogna män.

Vi gingo till Gästis. Jag hade aldrig sett något
sådant förr. Ett rökfyllt rum, där ögonen värkte
och där det luktade punsch och där ett par hundra
unga människor skreko så mycket de orkade.

I ett hörn hade de examensfest och där voro vi
inbjudna. Någon hade tagit teologikofilen och han
skränade av glädje och berättade ideligen, hur han
var absolut okunnig i sina ämnen, men han hade
ändå fått <i>non sine,</i> och nu skulle vi dricka punsch.
Vi drucko punsch och voro glada allesammans, att
inte professorn genomskådat honom, ty i annat fall
hade vi gått miste om aftonens högtidlighet.

Vi började sjunga fosterländska sånger och jag
började sjunga med. Jag beundrade honom, som
tagit examen och ställde upp ett dystert horoskop
för mig. Jag kunde nog aldrig ta någon examen.


Jag hyrde mig ett rum och köpte mig en kardus
tobak, samt lyckades verkligen taga <i>examen stili
latini pro gradu philosophico.</i> Jag har alltid ägnat
mig åt latin, varför jag utan vidare svårighet listade
mig igenom samt lyckades till och med hjälpa ett
par äldre män. Jag hoppas att uppmärksamheten
hos vakterna nu är större. Men i fuskandets konst
var jag, som jag redan påpekat, en bjässe, och jag
tror, att jag ännu har bevarat något av den vakenhet
den kräver för min ålderdom. De båda gamla
männen voro naturligtvis teologer. Jag har aldrig haft
någon vidare sympati för teologer. Undantag
finnas dock, ehuru i ett så försvinnande fåtal, att jag
nästan ångrar att jag omnämnde dem.

Min ärliga och uppriktiga föresats var verkligen
i början att ägna mig åt studier, speciellt filologiska.
Jag köpte böcker och antecknade mig till kollegier.
Min dröm var att inom en ej alltför avlägsen
framtid som <i>rector magnificus</i> leda universitetets öden,
medan mitt rykte som världens största auktoritet i
jämförande språkforskning skulle stadgas alltmera,
till dess jag mätt på lagerbärsblad och dignande
under utmärkelser på min 100-årsdag skulle avvisa
den deputation från jordens alla hörn, vilken skulle
komma och uppvakta mig med en borduppsats i
platina och koh-i-noorer, med en vräkigt
avmätt handrörelse och säga: — Ställ’en i tamburen
och gå och ät middag på Rullan. Jag bjuder!


Sedan skulle jag peta undan några lik i
domkyrkan och låta begrava mig på något extra fint sätt.

Nobel muss die Welt zu Grunde gehn!

Allt det där skulle nog kunna ha realiserats, om
jag inte ansett det nödvändigt att först orientera mig
i staden och studentlivet, innan jag lade
grundstenen till min pyramid. Att lära känna poliskåren
och dess sinnelag låg mig särskilt om hjärtat.

Jag släckte därför en lykta en kväll. Den
konstapel, som högg mig, var tydligen ingen vän av
dylika oskyldiga förströelser. Jag fick plikta och
blev uppkallad till inspektor för att erhålla varning.

Det första steget på brottets bana är det svåraste.
Med darrande knän och ett rov för de stridigaste
tankar, med schavotten hägrande för min inre blick
eller åtminstone en förstörd framtid som lindrigaste
resultat av mitt pliktförgätna beteende trädde jag
in till vår avhållne inspektor, han som förstod sig
på pojkar, allas vår farbror Fritiof Holmgren.

Han fixerade mig en stund med rynkade
ögonbryn.

— Farbror tycker väl, att jag är ett fint nummer,
sade jag.

— Du har släckt en lykta och det tycker jag inte
passar oss studenter, som ska arbeta i
upplysningens tjänst. En förmildrande omständighet är, att du
bara släckte en. I min ungdom brukade vi släcka
alla lyktorna. Vill du ha ett glas punsch?


<i>Om</i> jag ville!

Detta var både första och sista gången jag var
uppkallad till varning. Efteråt släckte jag visserligen
lyktor, men på ett mera förslaget sätt. Jag fick ofta
springa för livet, men snabbfotad som jag var hade
jag alltid tillfredsställelsen att inom kort höra den
förföljande polismaktens stånkanden förtona i
mörkret bakom mig.

Gamle Abraham Böckman, kommer du ihåg, hur
vi hyrde vagnar och åkte bakpå fjädrarna? Kusken
var vidtalad. Poliserna skreko hela Drottning- och
Vaksalagatan utefter: — Slå bak! Dom hänger bak!

Men kusken körde på, döv för allt utom våra
löften om dricks och glögg på Grindstugan.

Och du, gamle Birger, kommer du ihåg i din
himmel, hur vi en dimmig natt buro bort 14
grindar från Luthagen och ställde dem i en förstuga i
Fjellstedtska skolan? Hur det kunde lyckas, är mig
ännu en gåta. Vårt oskyldiga nöje förminskades
icke av att dagen därpå i sällskap med en skara
likasinnade promenera på Luthagen och se på, hur
konstaplarna buro grindar och provade in dem.
Allt på sin rätta plats! Att gymnastisera i
bagarkringlor och mödosamt byta skyltar var en
omtyckt sport. Att med ansträngande av alla sina
krafter förflytta centnertunga portluckor till en annan
stadsdel satte vi en ära i — och du ”Fyris”
annonstavla uppe i Fjärdingen, nog förde du en ganska

nomadiserande tillvaro, så länge jag bodde i det hus,
vars långsida du prydde! Gamle Ernst Konrad,
kommer du ihåg – – – men mitt hjärta blir för
fullt!

Varje ålder har sina förströelser. Nu skulle det
inte falla mig in att realisera sådana där idéer, om
jag också stundom får dem ännu, ty hur det är, vill
inte pojken maka åt sig riktigt.

Hur månget gruff på torget har jag ej deltagit i!
Upplopp, där upprorslagen förelästes från
poliskammartrappan, ringdans kring torget och vanliga
allvarsamma gåsmarscher torget runt! Jag vet inte,
hur man gör nu för tiden, men det förefaller mig,
som om tonen i Uppsala vore allvarligare nu och
jag skulle nästan vilja tillägga elegantare. Till och
med de yngsta studenterna verka målmedvetna.
Man läser tidningar och följer med i politiken, har
åsikter. Jo, jag tackar jag!

Vi voro mera burschikosa, men vi hade bestämt
mera entusiasm. Och att vi läste mindre berodde
säkerligen på det dåvarande examenssystemets
opraktiska sidor, vilka nu sägas vara avhjälpta till
stor del. Vad det berodde på, att vi drucko mera
punsch, vill jag inte yttra mig om. Kanske det
berodde på starkare nervsystem. Jag blev emellertid
klubbmästare i nationen, den viktigaste av alla
ämbetsmän. Strängt taget är denna befattning viktigare
än man tror. Det är smörgåsbordet och nachspielet

som förenar, förbrödrar, avslipar kantigheter och
jämkar ihop åsikter överallt, där två eller tre äro
församlade. Och om inte helan och halvan vinkade
en bit inne i perspektivet, skulle alla förhandlingar
i alla sällskap draga ut i oändlighet och sluta som
polsk riksdag med ovänskap för livet, mord och
likbegängelser.

Stundom slog mig det s. k. samvetet. Jag gick
hem, omvärvde mig med stinkande piprök och
studerade Horatii satirer, Iliaden och <i>Οιδιπους βασιλευς.</i>
Eller också gick jag på kollegiet i nordiska språk
och njöt, verkligen njöt av Kalle L:s utmärkta
utläggningar. Så kunde det gå en vecka eller så. Då
gick man i Filologiska föreningen och talade en
hisklig latin, stundom tåligt åhörd av gubben
Häggström. (Undrar om föreningen finns kvar och om
man talar latin än?) Och på biblioteket övade man
sig i forskning om Äoskulten.

Så fick man plötsligt ett så förbaskat gott
samvete, att man gick ned på Gästis och uppgav gärdet.
Efteråt började man skyltflyttningen och gruffena,
och dagen därpå måste man ha sillfrukost, entrén till
flera dagars kringirrande på näringsställena vid det
mest molnfria humör.

Jag var vid denna tid en yngling med ovanligt
sympatiskt utseende, jag vill icke säga vacker precis,
men nära ögat var det. Mustascherna utvecklades
till min och alla dansanta och flirtoyanta damers

tillfredsställelse. Jag hade ett sätt att se på flickorna,
som kom dem att darra av blygt hopp. Jag dansade
gudomligt och efter alla kotiljonger liknade jag
förvillande en ut- och invänd vinternatthimmel. Jag
använde de högsta kragarna i Uppsala. Min frack
var visserligen något för liten, och om man rörde
vid den aldrig så försiktigt med nageln, blev det ett
kritvitt streck. Jag undrar än, vad detta kunde bero
på.

Men min hållning och min statur voro
oklanderliga, och när jag med den eller den baldrottningen
svävade genom salen, hördes sorl av beundran. Till
och med förklädena ville upp och flänga kring
väggarna. Att jag allt detta oaktat kunnat bibehålla
min klädsamma blygsamhet och ej blivit bortskämd
är oförklarligt. Jag var naturligtvis filokorist. Vi
gjorde en turné, ja, två turnéer genom landet. Det
var huvudsakligen under dessa jag skaffade mig min
bekanta världsvana genom frotteringen med folk av
alla samhällsklasser och vistelsen på de flesta
näringsställen i mellersta och södra Sverige.

Jag var naturligtvis kär också – – – Uppe vid
slottet fanns och kanske finnes än ett hål i jorden,
genom vilket man kunde krypa ned i ett halvt
igenrasat valv. Där nere gjorde jag och en likasinnad den
mest hänförande lyrik ibland om nätterna. Vi hade
ved och näverbitar med oss och vid de fladdrande
lågorna föddes våra dikter. Vi tyckte, att vi

<img></img>

arrangerat stämningen så genomskaldiskt, att endast
mästerverk kunde bli resultatet. Men likt Fenix
fingo skaldefostren förtäras av lågorna, sedan vi
nyktrat till efter våra diktarorgier.

I största hemlighet började jag på en roman,

naturligtvis om kärlek. Den höll mig inne nästan en
vecka, efter vilkens förlopp lag eldade med den.
Men jag skrev novelletter till vissa tidningar för
1,50 à 2 kr., ja, stundom 3 kr. stycket. De voro
visserligen icke värda mera, men jag tyckte att det
var bra litet. Och det tycker jag än, i synnerhet då
man betänker, att Kipling åtminstone en gång fått
1 shilling ordet för en hel bok.

Jag insåg, att skriftställarens bana var
törnbeströdd. Nej, hellre då studera till rector magnificus!

– – – Jag tröttnade emellertid inom kort på
att hänga över böckerna. Jag ville skriva böcker
själv eller måla. Redan i skolans femte klass hade
jag sett en tavla, en vidrig kopia efter en ännu
vidrigare tavla av Hellquist från hans akademitid, ett
brunt snölandskap med brun luft, en stuga med
eldsken ur fönstret och, som jag tror mig minnas, den
oundvikliga gumman med risknippet på ryggen.
Denna tavla kopierade jag och en likasinnad, som
nu är artillerikapten och i likhet med mig har annat
att göra. Våra kopior blevo om möjligt sämre. Min
gav jag bort till en vän till familjen som julklapp
med gyllene ram. Han har underligt nog överlevat
denna jul och flera till, vilket bevisar den
småländska rasens seghet.

I Uppsala utförde jag även på mina få lediga
stunder konstverk, om vilka det tillkommer en
eftervärld att yttra sig. Jag tiger blygsamt. En dag sade

en man, som är målare, till mig att jag borde bli
målare. Lättledd som jag är, reste jag genast från
staden och slängde mig in på den nya banan.

Det var rätt tungt att lämna Uppsala med dess
härliga och dansanta kvinnor, dess krogar, dess
filologiska förening och dess Grindstuga. Men med
ett hastigt ryck slet jag hjärtat ur mitt bröst och
förtonade i fjärran.

Tillåten mig, mina damer, säga ett uppriktigt: fy
fan! då jag tänker på hur det kändes.

Men liksom pastor Josef Rosenius i sin
österländska reseberättelse citerar och sjunger andra skalders
dikter, då något osedvanligt eller rörande möter
honom, må det av samma skäl tillåtas min gamle
vän Goethe att med några få rader uttrycka vad
jag kände:
<poem>
”Nun hab’ ich mein Sach auf Nichts gestellt,
<tab>Juchhe!
Und mein gehört die ganze Welt,
<tab>Juchhe!
Zu Ende geht nun Sang und Schmaus.
Nun trinkt mir alle Neigen aus;
Die letze muss heraus!”
</poem>

*

Men det som nu följer tillhör en tid, som ännu
ej är historisk. Jag fick tillfälle att träffa alla
människor som jag velat träffa, vilket till en tid är den
högsta lycka en människa kan råka ut för. Jag köpte

fina kläder och kragar, som mera liknade
fabriksskorstenar än något annat, och reste till södern. Jag
såg Vesuvius utspy den särskilt för yrkesmålare
nyttiga pimstenen, jag frotterade mig med
skuggorna på Romas forum, besåg Moulin Rouge och
Bal Bullier och genomströvade med detektiver Paris
och Londons mördarhålor. Jag drack kopiöst med
öl i München och stoppade en gång lyxkurirtåget
mellan Paris och Berlin genom att av misstag dra i
alarmklockan.

Genom en serie av nödvändiga tillfälligheter
hamnade jag i Grisslehamn, som nu håller på att bli
badort med villastad, ett svenskt Monte Carlo med
en riviera av ganska otuktad granit, mera ägnad för
råbockar än människor. Här framlever jag en lugn
tillvaro, blott då och då störd av sommargäster, som
med stockholmarens på landet finkänslighet trots
förbud trava på mina hällar, ja, komma in på min
gård och gapa på mig. Vore jag Louis XIV, skulle
de få hjälpa mig vid min lever och organisera något
slags livvakt. Men jag är endast skald och är van
att hjälpa mig själv. Min sista resa är den till
Lappland, vilken skall göras om snart nog.

De sista åren äro kanske de händelserikaste, men
min finkänslighet förbjuder mig att göra mer än
ovanstående antydningar. Sekelslutets historiografer
skola tvinga edra barn att subskribera på
gottköpsvolymer om min enkla livsgärning och nästa sekels

början skall se en vacker hoptiggd minnesvård resas
på den gård, som en gång var min. I dess skugga
skola framtidens sommargäster spilla sina äggskal
och slänga sitt tidningspapper och för barnen
hopstava den halvt obegripliga inskriften om
någonting som är onödigt att ha reda på.

Mina memoarer äro ej avslutade. Om det finns
någon trasa kvar av mig om tjugu år, skall jag
närmare utveckla det som nu möjligen kan tyckas
ofullständigt. Med den glada förhoppningen om detta
böra de få åren löpa snabbt för läsaren.
</chapter>

<img></img>

<chapter name="En julafton i Uppsala">
<h1>EN JULAFTON I UPPSALA</h1>

Jag ämnade tentera i grekiska i februari och
måste tillbringa julen i Uppsala för att icke förlora
tid hemma på landet genom festande, dans och
slädpartier.

Endast den, som fjärran från sitt hem julat i den
staden, kan sätta sig in i stämningen. Mellan
husraderna lyser det tröstlösa vemodet ur lyktorna, och
inne i de små studentlyorna ligger det ännu
hemskare och dystrare. Stjärnorna, som gnistra på den
svarta himmeln över den lilla staden, ha intet att
göra med barnens muntra och sprakande julstjärnor,
som tindra över lustiga julbloss och rykande hästar,
medan bjällrorna klinga i en rytm, som bådar dans.
Och den vida slätten runt omkring är arktiskt öde
och full av mörker. De få ljusen äro som lanternor
på infrusna fartyg.


Men inne på Gästis sitta de stackars hemlösa i de
skummaste hörnen, en och en, och drömma vid
sina fattiga toddar om lackdoft och julgransglitter.

Jag skulle alltså jula i Uppsala. Vi voro två, som
skulle dystra till tillsammans, den gamle Ernst
Fridolf och jag.

Jag kinesade hos honom, ty jag vågade ej gå till
min egen lya, där en arg städerska krävde pengar,
och där ved varit en okänd lyxartikel sedan flera
dagar. Jag kinesade på Ernst Fridolfs soffa, ty i
Uppsala ligger värden i den bästa sängen. Vi hade
ingen ved, men lampan hade olja och värmde på
sitt vis. Jag fick hölja in mig i Ernst Fridolfs
virkade sängöverdrag, en vintergata av
bomullsstjärnor med mellanrum stora nog att få en hand igenom,
men det räckte två gånger omkring min magra
juniorkropp, och var turen god, täckte yttersta
lagrets stjärnor det inres mellanrum.

Det enda som kom mig att se livet i ett
någorlunda rosenrött skimmer var, att jag ägde en femma,
vilken skulle räcka för oss båda under vilo- och
festdagarna. Tobak hade vi. Frukost, biffstek och
porter, fingo vi på krita på det lilla Concordia.
Resten skulle nog Vår Herre sköta om, och under
mellandagarna skulle vi hälsa på farbror Yxlöv.

Farbror Yxlöv kräver sitt särskilda kapitel. Han
var avlägsen släkting till Ernst Fridolf, mjölnare i
goda omständigheter och bodde ungefär en mil

utanför staden. Han var ett gammalt original, som
på sin väg genom livet listat ut en hel del saker. Han
kunde allt och var traktens faktotum, finsmed,
finsnickare, kvacksalvade litet och kunde sätta
trädgårdar i gång som ingen annan. Hans enda
huvudfel var, att han tyckte om ett glas ibland, men detta
är ju en allmäntmänsklig egenskap. Mot följderna
av överdrivet festande hade han ett medel, som ej
bör undanhållas läsaren. Innan han tågade till
kalaset, drack han litet olja, ty han hade listat ut, att
oljan på grund av sin lätthet alltid måste ligga i ett
tunt lager ovanpå det han förtärt och dymedelst
hindra spritångorna att stiga upp i knoppen. Han
försäkrade att medlet var probat och osvikligt.

Nu bör ni känna farbror Yxlöv till en viss grad.

Julaftonen kom, och efter en stadig frukost på
Concordia gingo vi hem till vårt rum för att
överlägga om, hur vår femma lämpligast skulle
användas.

Det var smällkallt både ute och inne. Frosten satt
vit på dörrlås och fönster, och man märkte ej, då
en pipa slutrökts, ty andedräkten förvillade.

Att vi skulle köpa punsch för tre kronor var en
självklar sak. Resten skulle användas till julklappar,
och dessa skulle tillfalla pigorna, som tjänade hos
baningenjören, ty med dem hade vi åkt karusell
på Feitska tomten, och de voro världens skönaste
kvinnor. De brukade nicka åt oss från köksfönstret,

då vi flanerade utanför järnvägsstationen, och
sådant intresse måste ju belönas.

Vi gingo ut i julmarknaden. Ernst Fridolf köpte
en sidenschalett för 1,25 och jag en s. k. bild att
sätta på spegeln under den pighimmel jag
förmodade vara draperad över den enkla byrån. Bilden
var en porslinsdocka, klädd endast i en dansöskjol.
Jag tyckte själv, att det var djärvt köpt, men
studenter äro nu en gång för alla upplagda för lättare
skämt. Det hör till ungdomen, och jag antar, att det
är normalt.

Vi avlevererade dyrgriparna, sedan vi slagit in
dem i mystiska jättepaket och försett dem med
oändligt kvicka deviser. Baningenjören tog själv
emot dem i tamburdörren. Hans panna lade sig i
veck, och hans blick gick genom märg och ben, och
vi rodnade ynglingens rodnad. O, du heliga
ungdom!

Nu skulle vi fira vår ensamma julafton och köpte
två liter punsch, Ulanders Fin de Siècle. Det började
skymma, då vi väl installerat oss i vårt kalla
wigwam.

Vi hällde upp vars ett glas och drucko under
tystnad. Piporna glimmade. Mörkret smög sig in i
rummet. Vi tänkte på dem där hemma, som
saknade oss i kväll, och något snörde till våra strupar
och hjärtan. Och vad skulle det bli av oss, lata som

vi voro? Den lilla flik av luften, som vi sågo över
bakgårdens snöbetäckta hustak, lyste giftigt
blågrön av solnedgångens rester, och frosten på rutorna
gnistrade.

Vi tände lampan. Vi eldade i spiseln med alla de
tidningar vi ägde. Det var en kort fröjd. Om vi
skulle offra en stol? Vi kunde gärna offra den där,
vars ryggstycke alltid hoppade ur, då man lutade
sig emot det. Det var ju en idé, och vi drucko för
idén och plockade stolen isär. Vi måste spänta
stickor ur sitsen, och efter uppoffrande av en halv
tändsticksask flammade julbrasan. Ett dricksglas
fotogen gjorde den till en lusteld. Det dånade i den
spruckna kakelugnen, och den blev en tredje
kamrat, en glad fyr som berättade historier och
skrattade ett bullrande, smittande skratt.

Men vi borde allt gå ut och titta på folklivet. Vi
gingo ned på gatan för att vika ut på torget — och
där i hörnet sågo vi en figur, som vi kände igen.

Det var farbror Yxlöv! Han såg något beskänkt
ut. Han hade tydligen glömt oljan.

— Goddag, farbror! Farbror är inne och köper
julklappar, kan jag förstå!

— Skulle just börja på nu! Jag har varit i stan
hela dagen, men jag träffade på vaktmästar
Svensson och han bjöd på frukost, och förbaska mej den
har blåst av än.


— Vill inte farbror dricka ett glas punsch hos
oss? Enkelt och flärdfritt! Farbror har ju hela dan
på sig.

— Nåja, ett glas då! Men sen får jag lov att
uträtta mina kommissioner. Kommer ni ut
mellandagarna?

— Säkert som i en ask! Vi ha skickat återbud till
en hel massa ställen bara för farbrors skull.

— Ho, ho, ho — ni har väl inte så många att
gå till kan jag tro!

— Joo då! Vi ä bjudna till inspektor och till den
och den! men helst vill vi förstås ut på landet. Kom
nu, farbror, så tar vi ett glas!

Farbror Yxlöv följde med upp. Brasan höll på
att falna ned, och kylan började åter härska i
rummet.

— Det var fan, vad ni har kallt! Kan ni inte
sätta in några trän?

— Nej, den förbaskade städerskan har strejkat,
ingen människa är hemma, och fan vet, var
nyckeln till vedboden hänger. Men vi kan ju elda på
med punsch. Skål, farbror! Skål, skål!

Farbror Yxlöv tycktes vara särskilt upplagd för
festande. Han drack den ena bottenfocken efter den
andra, han började sjunga och berätta historier,
sluddra på målet och skrika. Klockan blev mycket,
och vi vågade påminna om hans kommissioner. Men
det borde vi aldrig gjort!


— Jaså, ni vill att jag skall gå? Jag är inte nog
fin åt herrarna? Det är heller inget nöje att sitta i
en iskällare med ett par oförskämda pojkvalpar.
Ingen skall säga, att jag snuggar, ingen! — ta mej
fan. Yxlöv kan gå! Han går på fläcken! Där hörde
ni! Han går, han går, men stick inte ut näsan till
mej, för då bussar jag hund på er, lymlar där!

<img></img>

Han tömde ilsket sitt glas, fyllde på ett nytt och
tömde det.

— Bli generad av såna där barnungar i
stormhattar, gubbevars, som ni inte har betalt. Ni rider
mej på näsan, för ni kan tala latin och hebreiska
och engelska, men vet ni va jag kan? Vet ni dä?
Jag kan be er —. Nu tar jag det sista glaset hos er,
snobbyngel — åja! — slå opp nästa flaska, jag kan
betala om det kniper!


Gubben Yxlöv var tydligen rakt på snusen.

Vi slogo upp nästa flaska och hällde i gubbens
glas. Han tömde det och reste sig vinglande från
soffan.

— Trodde jag var i sällskap med bildat folk —
<i>kräk</i> ä ni! Dä ä just va ni ä! Stick inte näsan hem
till mej! Gör’et inte! Ja bussar hund på er!

— Får vi inte följa farbror till skjutsen och hjälpa
till med kommissionerna?

— Ja, ja <i>ska</i> gå, men jag behöver inte bli
utmotad. Ja går — gå — hår — sir ni inte, att ja ä på
vä — häg? Jäklar, vad ä min luva — hadde en
skinnluva — eller ä dä katten, som ligger i hörnet där? —
Han riktade en spark in i kakelugnshörnet och tog
en överhalning.

— Dä min luva! Dä ä dä! Ni grinar,
gröngölingar, för ni tror ja ä sned, men ingen har varit så
nykter, som jag ä nu! Ingen, hör ni!

Han påtade i hörnet och fick tag i mössan.

— Men får vi inte följa farbror?

— Följa mej! Den, som följer mej, får sej en
torvel, så han aldrig vaknar mer! Jag har rett mej
utan hjälp i femtiofem år, och såna där jäklar som
driver med gammalt folk — —

— Ja, men farbror — —

Gubben Yxlöv sparkade upp dörren och var ute
i trappan. Hans stövelsinkor smällde mot
trappstegens järnskoningar.


— Vi måste se efter honom. Vi stå inte till svars!

Vi rusade ut och ned på gatan. Yxlöv var
försvunnen i folkvimlet.

Vad skulle vi göra? Vi hade fördärvat utsikterna
för oss, men Yxlöv var ju också oefterrättlig. Vår
framtid under mellandagarna såg hotande ut, och
ingen kamrat fanns kvar att vigga av. Men vi hade
druckit några glas punsch och punsch, måttligt
njuten, föder idéer.

Jag fick en djärv sådan.

— Vi gå upp i poliskammarn!!

Ernst Fridolf betraktade mig frågande. Vi hade
haft en del att göra med polisen, flyttat skyltar,
ställt till gruff, släckt lyktor och dansat ringdans
omkring den fruktade konstapeln n:r 9 Morin på
torget en natt under de beryktade oroligheterna,
då upprorslagen lästes upp från poliskammarens
trappa av Raaben själv. Vi hade listat in ett halvt
dussin båtshakar i polismästarens trappuppgång,
anspelande på en gängse lögnhistoria om den
riksbekante hedersmannen. Vi voro inom poliskåren
icke betraktade som guds bästa barn.

— Jo, vi går dit och bjuder konstaplarna på
punsch. Du förstår, att i kväll måste de vara
vekhjärtade — julafton och frid i all naturen. Tror du,
att några studenter förut ha bjudit konstaplarna på
punsch i poliskammarn? Nej, var lugn för det! Och
vi kunna få fördelar av det i en framtid.


Ernst Fridolf var med om saken, jag stoppade
litern i fickan, och om några minuter stegade vi in
i gemaket, där vi många gånger förut stått som
syndare, anklagade för brott mot nattfriden och
ordningsstadgan.

Konstaplarna tittade förvånade på oss. Jag
harskade mig.

Jag höll ett tal, där jag påpekade julhögtidens
betydelse. På en dag som denna borde vi glömma
allt groll. Visserligen vore studentkåren på grund
av vissa sorgliga tillfälligheter sedd i ogynnsam
dager av polismyndigheten, och stundom,
beklagligt nog, vore förhållandet vice versa, men i denna
strid vore den ädlast, som räckte handen eller rättare
litern till försoning. Vi hade tänkt oss de
vakthavande konstaplarnas känslor på julaftonskvällen,
en kväll då ingen bråkar i staden, då en vakt är
obehövlig, ty kärlekens och fridens ande svävade ju
över all ängden, liksom stjärnan för närmare två
tusen år sedan stod still över krubban. Låt oss tömma
en fridens, en förståendets, ja, en kärlekens bägare
i Ulanders utmärkta Fin de Siècle-punsch till ett
tecken på en varaktig och efterlängtad försoning.
Bakom oss stod hela studentkåren, hela universitetet
från rector magnificus till vaktmästaren i skånska
nationen, en nation som i Uppsala var så obetydlig,
att den icke ens existerade. Med ett ord hela det
Sverige, som en gång skall bekläda alla ämbeten,

från statsministerns till — vad skall jag säga? Med
ett ord, skål och tack för den tid som varit! Måtte
vi få uppleva många liknande julaftnar tillsammans!

Jag räckte litern till vakthavande överkonstapeln

— och si! — han grep den. Det fanns bara ett
dricksglas, det på kommissariens bord, och man vågade
icke röra det, ty vederbörande kunde ju möjligen
komma på inspektion. Vi drucko alltså
fyrmännings ur buteljen, och julens ängel svävade med
fridfulla vingslag över hela scenen. Den var enastående.
Vi kände oss ha uppfyllt en mission.

Klirrr! Telefon! En konstapel sprang till
apparaten.

— Ursäkta, herrarna, men dom telefonerar, att
en karl ligger full nere i järnvägsparken. Vi måste
hämta honom.

— Jag vet, vem det är, förklarade jag
divinatoriskt. Det är farbror Yxlöv! Inte behöva herrarna
båda gå och hämta honom! En är tillräcklig — jag
följer med! Sedan kan vi ju dricka ur resten — det
är tråkigt att behöva skiljas så här brådstörtat!

Jag förstår ännu inte, hur julstämningen kunde
gripa konstaplarna till den grad, att de gingo in på
mitt förslag. Ernst Fridolf stannade kvar, och jag
begav mig med en konstapel springande ut i den
smällkalla kvällen nedför Vaksalagatan och in i
järnvägsparken. Efter en stunds sökande funno vi
karlen. Det var farbror Yxlöv.


Det blev ett sorgligt tåg tillbaka till
poliskammaren. Konstapeln och jag buro den gamle
mannen i gullstol, och han sov och drog timmerstockar.
Ostörda av vandrare passerade vi hela vägen. Jag
talade med konstapeln om mitt dåliga samvete.
Gubben hade fått punsch av oss.

— Åja, det är ju inte så farligt så här vid
jultiden! Vi kan ju lägga in honom och låta honom
nyktra till, så får han gå i morgon.

— Slipper han plikta då?

— Å, på sin höjd en femma — men vi kan ju för
resten låta honom gå. Herrarna ha ju varit så
trevliga och gemytliga, så för herrarnas skull — — och
i natt blir det nog ingen inspektion. Det är alltid
så lugnt i stan såna här kvällar.

Vi placerade farbror Yxlöv i arresten. Han sov
som en kappsäck, tillsnörd och polletterad och
inställd i ett magasin.

Vi återgingo till punschen, det, som fanns kvar,
nämligen, ty Ernst Fridolf hade skålat tämligen
ordentligt med sin konstapel under vår frånvaro. Vi
fingo i oss historier om äventyr från det nattliga
Uppsala, vi skålade, vi lade bort titlarna. Jag
försökte sjunga, men det påstods, att sång ej passade på
vaktkontoret. Ernst Fridolf sjöng ändå och
utvecklade allt det gemyt, som var honom eget, så att
sången fick passera.

Jag undrar, om någon julafton någonsin tillbragts

så hemtrevligt av några vakthavande konstaplar.
Och då vi bröto upp, sedan vi vridit ur de sista
dropparna Fin de Siècle-punsch, tryckte vi våra gamla
fienders händer hjärtligt och länge och önskade, att
de snart måtte bliva avlösta för att få ägna sig åt
det trevna familjelivet, hustrurna som väntade, och
barnen som ropade på polis.

Denna julafton är den enda jag icke tillbragt i
mitt hem. Lyckan har gynnat mig, och jag önskar
samma lycka åt alla dem, som läst detta
ungdomsminne till slut.

P. S. Vi vågade icke hemsöka farbror Yxlöv
under mellandagarna. Vi hade ju våra skäl, och
för övrigt kom räddningen som vanligt i
överraskande och oanad form. Alles geben die Götter ihren
Lieblingen.

<img></img>
</chapter>


<chapter name="Ur mina memoarer">
<h1>UR MINA MEMOARER</h1>

Jag fortsätter alltså ungefär där jag slutade för
tjugufem år sedan.

Aldrig skall jag glömma den trista dag jag kom
hem till föräldrahemmet från Uppsala, där jag icke
tagit professorsexamen, ja icke en gång en enkel
grad. Jag hade visserligen inte slarvat så
förskräckligt, ty jag lämnade efter mig bara hundrafemtio
riksdalers skuld, fast jag varit klubbmästare. Men
roligt hade jag haft som få!

Min första tanke hade varit att rymma från
Uppsala och ge mig direkt ut i världen och måla
jättetavlor och så småningom komma hem dignande
under utmärkelser. De hundrafemtio tyngde på mitt
samvete som lika många millioner. Jag reste alltså
först till Stockholm, sedan jag viggat till en
tredjeklassbiljett. I huvudstaden hade jag en vän, en
ungersk musiker, som under många år glatt min
generation med sin vackra fiol från estraden i Gästis kafé
— kanske Rullans också. Nu skulle han slå sig fram
i Stockholm och hade det tämligen knogigt. Han
bodde i en liten stuga ute vid Värtan och där fick

jag kinesa och där delade han sitt bröd med mig.
På hans lediga stunder gingo vi ut i natten och
tecknade — ty han var också tecknare.

Men efter några dar fann jag detta liv ohållbart
—. Jag viggade av någon hygglig gammal farbror
till en biljett och satte mig på tåget för att resa hem.
Det var ett fruktansvärt godståg som <i>kröp</i> fram,
men så var det också belastat med en ung och fattig
students samvetskval. Det stannade fyra timmar
mitt på natten i Linköping och i väntsalen, där jag
satt frysande och hemsk till mods, mötte jag
plötsligt — min far, som var ute i landet för att ta reda
på den förlorade sonen, om vars uppehållsort han
icke hade en aning. Det blev inga scener, men en
vältalig tystnad.

Jag skulle bli artist. Jag hade gjort mitt val och
ingen makt i världen skulle kunna ändra mitt beslut.
Jag skrev till Carl Larsson, som då var lärare vid
Valands konstskola i Göteborg, och bad att få bli
frielev. Han svarade och avrådde. Jag skrev en
gång till och försäkrade att jag skulle komma ändå.
Han svarade helt lakoniskt: <i>Om ni håller så styvt
på det, så kom! Er Carl Larsson.</i>

Men jag hade inga pengar, inte ens respengar.
Alltså blev jag informator i en prästgård i trakten
under ett par långa trista månader. Vid uppgörelsen
befanns det, att avlöningen knappast skulle räcka
till det nödvändigaste i ekiperingsväg. Med

förtvivlan i hjärtat reste jag hem och gick i skogarna och
ritade pittoreska träd. Jag gick in i stugorna och
tecknade bondgubbar. De långa kvällarna använde
jag till att skriva latinska brev till min käraste
kamrat i Uppsala. Jag klagade min nöd på åtskilliga
versmått och rasade mot gudarna och mest mot
Jovem Optimum Maximum, som icke ville besöka
mig i form av guldregn! Vartill tjänade nu mina
tentamina i latin och grekiska, mina collegia i
jämförande språkforskning, min usla sanskrit och mina
studier i finska?! Sistnämnda språk hade jag
vinnlagt mig om under minst två år, ty jag var kär i en
finsk flicka och knogade Kockströms grammatik
och gjorde vansinniga försök att med hjälp av
lexikon intränga i Kalevalas hemligheter.

Med femtio kronor på fickan satte jag mig en
höstmorgon på tåget, som skulle föra mig till
Göteborg. Men en kvart förut hade jag fått ett dråpslag.
Med posten hade ett brev kommit från Finland, i
vilket flickan tog avsked. Jag minns att jag gick ut
i köket och högg sönder ett skärbräde i vansinnig
och vanmäktig smärta. Min mor åsåg förstörelsen
och jag berättade orsaken. Hon sade: — Tag ett råd
med dig på vägen: Lita inte på kvinnor! Jag tog
henne i famn och rusade upp på mitt tåg. Hemmet
låg bakom mig!

Helt säkert trodde mina reskamrater att jag var
en lössläppt dåre. Jag grät och önskade att mitt

hjärta skulle brista. Jag sjöng och högg kniven i
min kappsäck. En gumma gav mig kamfer på en
sockerbit. Men hennes man tog fram en
brännvinskutting, en pjäs av järnbleck, och bjöd mig en
dragnagel, sedan han först hällt ned ett par i sitt
snusiga gap.

— Ta nu kamfert på en sockerbit igen, så sa
stodenten få si atte han bler fresker! sade gubben.
Jag lydde och lugnade mig något.

Med den gubben fick jag sällskap ända till
Jönköping. Jag delade min matsäck med honom och vi
drucko kaffe tillsammans på en krog. Han var en
ovanligt hygglig man och jag berättade alltsammans
för honom och hans gumma. Min fästmö hade
övergivit mig. Det var ju något förfärligt!

— Va ho riker? frågade gubben.

— Nää!

— Då sa stodenten inte sörja!

— Ho va la utå hasskap? frågade gumman.

— Jaa.

— Ja, si tocka sa en inte lita på! Men dä finns
monga flecker som vell ble prästfruar. För stodenten
stoderar la te präst?

— Nää.

— Jasså, ja si då, så —

Och gumman suckade vid tanken på min
framtid.

Vid en station icke långt söder om Falköping stod

på perrongen en man som jag kände. Han var
hästkarl och titulerades stallmästare. Jag hade gjort
hans bekantskap några år förut, då jag var
informator i södra Västergötland. Han kom fram till
kupén.

— Vart skall du resa?

— Till Göteborg och bli målare.

— Tror du att du kan göra ett hästporträtt åt
mig?

— Naturligtvis! högg jag till.

— Stanna då hos mig och måla en riktigt fin
häst.

— Men jag har köpt biljett till Göteborg!

— Åja, men det spelar väl ingen roll. Så mycket
pengar får du väl för hästporträttet.

Jag hoppade av tåget med min kappsäck och mitt
målarskrin. Jag hade ju fått min första beställning.
Makterna voro gynnsamma, auspicierna goda.

Jag målade hästporträttet. Det var svårt, men
min värd blev nöjd. Vi hade en rolig vecka
tillsammans. Ibland reste vi in till Falköping och festade.
Mina pengar smulto ihop. Och så kom uppgörelsens
dag. Jag fick tio kronor för porträttet och bleknade.
Min värd hade aldrig betalt mera för en tavla och
jag var övertygad om detta, då jag såg de
konstverk som prydde det lantliga hemmets väggar. Jag
har varken förr eller senare vågat ge mig i affärer
med hästhandlare.


När jag steg av tåget på Göteborgs station hade
jag jämnt två och femtio i min ficka och kände
ingen människa i stan. Mina känslor voro vad man
kallar stridiga. Knogande på min tunga kappsäck
dök jag ut i världsvimlet, fick syn på en krog, steg
in för att äta och höra mig för. På den tiden kostade
det knappast något att äta. För mindre än en krona
borrade jag i mig kött och potatis för att vara
beredd på vad som helst i svältväg några dar
framåt. För övrigt litade jag på min småländska
härstamning. En hygglig kypare gav mig åtskilliga
direktiv. Jag skulle köpa en hyreslista och ge mig i
väg utåt Majorna, ty där var det billigt.

Och med omkring en och femtio i reda pengar,
kappsäcken och målarlådan beredde jag mig att
erövra Göteborg. Solen sken visserligen och jag var
mätt. Men en och femtio! Hjärtat ville stanna.

Det blev ett knogigt göra att släpa grejorna ut till
Majorna och börja gå efter hyreslista. Jag kunde ju
icke slå mig på bröstet och skryta över en späckad
plånbok, överallt blev jag tillbakavisad och på ett
par ställen nästan utkastad, när man fick veta att
jag icke kunde betala i förskott. Men jag kunde ju
sätta målarlådan i pant, föreslog man.

Och den som jag skulle leva på! Nehej, det gick
inte.

Så småningom hade jag utnyttjat alla lämpliga

adresser i Majorna och fick på ett ställe rådet att

resa från stan, innan polisen hunnit ta mig. Jag
passade bättre på luffen på bondvischan. Där kunde
jag möjligen förtjäna mitt bröd på ärligt sätt genom
att måla plank. Men artister! Fy tusan! Sådana
skojare känner man till!

Det började bli afton. Avhånad och slokörad
gick jag nedåt Skeppsbron, funderande på att ta hyra
på någon båt. Jag hann till Masthuggstorget och
där låg ju Sjömanshuset. Snett emot detta såg jag en
förförisk krogskylt: <i>Öl och porter.</i> Jag slank in där,
fick en halv öl och begrundade min ställning. En
man i arbetsblus satt vid bordet bredvid och såg att
jag studerade hyreslistan.

— Är herrn resande på stan? frågade han.

— Jojomensan.

— Vad är herrn för någe?

— Artist.

— Målareartist, kan jag se på lådan. Har herrn
fått någe rum? D’ä ont om rum. Men jag har en
moster, som hyr ut sitt rum ibland. Hon bor på
andra sidan exercisheden i en liten stuga, som väl
snart skall rivas, för dom bygger därutåt, se! Hon
brukar hyra ut rummet och bor i köket, för hon är
fattig som en lus. Försök hos henne. Hygglig är
hon och hon lämnar nog rummet för en tolv eller
femton kronor med kaffe om mornarna. Snygg är
hon också, vad det anbelanger.

Han uppgav adressen.


— Men hon vill väl ha hyran i förskott, kan jag
tro, undrade jag.

— Har herrn inga pengar, då?

— Nej!

— Ja si det var en annan femma. Då var det
inte värt!

Han spottade och vände mig ryggen. Jag betalade
de tio eller tolv öre min ölflaska kostade och
beredde mig att gå till den nya adressen. Kanske den
var ett tecken från höjden.

Med tungt hjärta gick jag den långa vägen genom
så gott som hela stan och kom svettig och ledsen till
exercisheden. Där måste jag börja fråga mig fram
och slutligen nådde jag målet. Det var en liten
envåningsstuga med en trädgårdstäppa framför.
Väggarna lutade farligt av ålderdom och murkenhet.
Men där fanns blommor i fönstren och snygga vita
gardiner. Jag steg in. En liten gumma satt och
stickade strumpor. Det doftade kaffe där inne och såg
verkligt trevligt ut.

Jag hälsade och frågade om jag kunde få hyra
rum, fast hon inte annonserat. Jag berättade om
mitt möte med hennes släkting.

Gumman sken upp.

— Jaså känner herrn honom?

— Inte mer än att vi nyss träffats på en krog.

— Ja si han har alltid varit lite svag för krogen,
men han har ett gullhjärta, dä har han, pojken.

Jaha, nog kan jag hyra ut rummet om herrn är snygg
av sig och inte drar hit löst folk och fruntimmer.
Femton kronor vill jag ha och då får herrn kaffe
med dopp om mornarna.

— Det passar mig utmärkt. Då stannar jag med
detsamma. Jag har inte mera bagage än det jag bär
med mig.

— Ursäkta, men jag skulle väl ha reda på vad
herrn är för någe — —

— Jag är artist.

— Artist! Nej gudbevare mej! Då får han inte
bo hos mej. Gå sin väg! Dä bodde en artist hos
mej tre veckor i våras och han smet ifrån
betalningen. Jag var så dum och godtrogen, så jag tog inte
i förskott. Nej artister, d’ä ett byke, dä! Han gick
ändå på Valand och såg så fin ut och kunde lura
mig så skamligt!

— Hör nu frun! sade jag, och jag tror att jag
nästan hade tårarna i halsen. Jag skall berätta som
sanningen är. Jag har inte mer än en och tjugufem
och vet inte, var jag skall få pengar ifrån. Men jag
kan arbeta och skall nog skaffa pengar om ett par
dar. Se här — och jag låste upp kappsäcken. Här
har jag två fina kostymer och skjortor och kragar.
Behåll kostymerna tills jag hinner tjäna ihop en
slant, men låt mig stanna kvar.

— Har han inga bekanta i stan?

— Inte en kotte!


— Håhå, ungdom och lättsinne följs alltid åt.
Kom fram, får jag si på honom lite närmare!

Och gumman spände ögonen i mig. Men hon
kunde inte hålla sig riktigt allvarlig och hela hennes
ansikte lyste av godhet.

— Si nu inte så surmulen ut för att jag sir på
honom. Herren ger väl alltid någon råd. Jag tror på
herrn, ja det gör jag. Ta av sig rocken och sitt ner
så ska jag bjuda på kaffe. Ja, han får stanna. Och
kostymerna vill jag inte ha. Dem kan han behöva,
när han ska va fin. Jag är väl ingen pantlånekäring
heller.

Jag tog gumman i famn och ville uppföra en
krigsdans med henne.

— Så ja, lugna sig, herrn! Hur skulle dä gå om
inte vi människor försökte hjälpa varandra?

Räddad, hurra!!

Och jag satte mig genast ned att arbeta. Jag
klippte sönder några blad ur en skissbok i lämpliga
storlekar och började måla akvareller —
gratulationskort, skojiga bönder och förskräckliga busar.
Jag målade julkort och nyårskort med busar i snö
och bönder som pokulerade. Jag arbetade hela
natten och långt fram på morgonen, ty min värdinna
hade en liten lampa och fotogenbuteljen var full.

— Har han inte legat på hela natten? ropade
gumman då hon gläntade på köksdörren. Och

suttit och bränt den dyra fotogenen! Är det reson med
sådant överdåd!

— Jag har arbetat och nu skall jag gå ut och
kursa det här. Kom och titta.

Hon kom fram till bordet i nattröja och
understubb och tittade.

— Ysch — tror han att folk vill ha såna där
otäckheter? Men se smaken är konstig nuförtiden.
Varför målar han inte <i>vackra</i> saker? Ja, han var
likadan, den där ledingen som lurade mej. Han
gjorde likadana fulheter. Men han söp väl opp det
han förtjänade, för inte såg jag till ett öre.

När jag druckit mitt kaffe och doppat stadigt gick
jag ut att erövra Göteborg. Jag hade arbetat väl
tolv å fjorton timmar och hunnit göra trettio kort
färdiga och skönt bemålade.

Jag gick in i en cigarrbutik vid någon av
Hamngatorna och bjöd ut mina mästerverk och si! Jag
fick sälja hela bunten för tjugufem öre stycket och
var nu den lycklige ägaren av sju och femtio, köpte
en pipa och en tobaksburk, gick hem och visade
gumman resultatet av min expedition och ville göra
avbetalning på hyran. Men den hederliga själen
vägrade.

Och så klädde jag mig fin för att göra min
uppvaktning hos Carl Larsson.

Han låg ganska allvarligt sjuk i sviterna efter en
blodförgiftning, vill jag minnas. I tamburen sade

man mig att han icke tog emot. Men under
resonemanget med tjänarinnan öppnades en dörr och där
stod han. Hur väl kände jag icke igen honom efter
hans många lustiga självporträtt. Han såg
feberaktig ut och hade huvudet omlindat med ett vitt
bandage.

— Jag låg, sade han, men jag hörde ert namn
och steg upp. Så livat att se en studentmössa. Stig
in! Jag är ganska eländig, men det reder sig väl.

Jag slog mig ned på kanten av en stol.

— Jaha, och nu skall ni bli artist. Hemligheten
är: <i>man måste se, se, se och se jäkligt!</i> Jäkligt och
jämt! Inga lakuner i seendet. Och välkommen nu!
När jag blir litet kryare, få vi talas vid ordentligt.
Gå bara upp på Valand nu medsamma och börja
arbeta. Har ni pengar?

— Jaa då!

— Så skall det låta! (Han plirade på mig, höll
med ena handen för munnen och stödde långfingret
mot näsan.) — Undrar hur det egentligen förhåller
sig med den saken. Men man ska ta livet i kragen,
gosse! Annars blir det livet som tar en själv och det är
inte meningen. Adjö, nu går jag och lägger mig igen.

Glad och förhoppningsfull stegade jag ut ur Carl
Larssons villa, satte studentmössan på sned, spände
ut bröstet och ägde hela stan. Pengar hade jag ju och
min första åtgärd var att köpa några cigarrer. Jag
gick in i en tobakshandel. Milda Gudar! Bakom

<img>Carl Larsson.</img>

disken stod Clara, som en gång behärskat cigarrbutiken
mittemot Rullan i Uppsala och där jag lagt ned
både tid och pengar. Det blev ett återseende! Disken
hindrade oss icke att ta varandra i famn.

Jag frågade om hon kunde sälja vykort och
gratulationskort åt mig.

— Så mycket kandidaten vill! Och hur må alla
prissarna? Berätta, berätta!

Hon klappade i händerna av glödande intresse.

— Hur mår Ernst Konrad och Mante och Gucku
och Nasus och den tokiga och snälla Jolle och
Moppe och Krepis? Berätta, berätta!!!

Och jag berättade det lilla jag visste, ty jag hade
ju rymt från Uppsala och skulle bli artist. Vi

upplivade gamla minnen och särskilt ett efter en
vådlig frukost på Rullan, som var så intensiv att vi
trots våra ytterst begränsade tillgångar beslöto
fortsätta den i Stockholm. Vi måste först skaffa tobak
för resan och vi visste att vi fingo sådan på kredit
hos den goda Clara.

Just som vi stodo och utvalde lämpliga
cigarrmärken, kom en fruktansvärd buse in i butiken och
tiggde. Han var mycket gammal och rysligt
förfallen, en människotrasa. Vi kände till honom. Han
söp ohyggligt och ställde sig om möjligt eländigare
än han var, varje gång han bad om en slant. Vi voro
i världens förnämsta festhumör och sågo framtiden
genom ett regn av solstrålar.

— Snälla herrarna, sade busen, skänk en
gammal student en liten peng!

Inte hade han varit student inte! Men han ville
göra sig ytterligare tragisk.

— Nää, lille buse, sade Jolle, pengar har vi inte.
Men en kyss kan du få!

Och han omfamnade busen och gav honom en
smällkyss!

Busen stirrade förskrämd på Jolle och sprang ut
— sprang som för livet. Och när vi sedan kommit
ner till järnvägsstationen för att lösa biljett och
någon föreslog att vi skulle ta tur och retur,
dekreterade Jolle: — Ä ni galna? Inte har vi råd att ta
returbiljetter.


Vi reste på enkla och lyckades verkligen efter ett
par dagars Stockholmsvistelse ta oss hem till
Uppsala igen.

Å! Det var tider! Men livet lekte lockande och
oemotståndligt. Vi behövde inte erövra det, ty det
kom oss till mötes av sig självt. Vi hade bara att ta.
Och jag ångrar intet. Å, dessa högtider av skratt,
vilda förslag, fjärilslek bland rosenmoln,
sentimentalitet, ånger, rädsla och underbara räddningar!

Allt sådant stod jag och pratade med Clara om
länge, tills jag ansåg tiden vara mogen att gå till
Valands målarskola och bekanta mig med mina
blivande kamrater. Naturligtvis skulle vi äta middag
tillsammans och jag skulle bjuda så långt mina
slantar räckte till — ty jag hade ju Claras goda
säljaregenskaper i reserv och i natt skulle jag måla en
oändlig mängd nya gratulationskor t. Jag skulle
översvämma Göteborg med konst, så att dess
borgare tvungos att gå med snöplogar på gatorna
för att komma till sina kontor.

Eftertänksamt klev jag uppför anstaltens
allvarliga trappor. Kom in i ett stort rum med röda
väggar och in i ett sorl. Jag såg ryggarna av en massa
kvinnor och några män. Alla utom en arbetade
framför ett staffli och längst borta stod en modell
på sitt bord. Det var en liten svarthårig pojke, mager
som en sjuk tuppkyckling.


Mannen, som icke arbetade för tillfället, fixerade
mig och jag presenterade mig som blivande elev.

— Mitt namn är Otto Holmström och det är väl
bäst att vi går och dricker öl medsamma. Fan kan
inte arbeta här. Man får inte plats och modellen
får man inte se annat än en och annan sekund under
armhålan på någon av fröknarna eller då dom lutar
sej åt sidan för att formera kolet. Vi blir
naturligtvis bröder ögonblickligen! Har du pengar, för man
blir törstig av allt kolstybb och krita som man
skickar efter öl på? Har du staffli? Nå ja, det behövs
inte — d’ä lika bra att titta på modellen — och ge
fan i’en. En konstnär skall inte arbeta — utom då
modellen är rund och bussig och full av poesi i
stjärten och armarna och har små rosenbröst och ben
som Ulla Winblad, när hon kröp inunder med ett
dunder vände sig och log! Kan du sjunga Bellman?
Nå ja, det behövs inte! Huvudsaken är att man
tycker om en sak och begriper den. En konstnär
behöver inte göra ett dugg, bara begripa. Och blir
han tvungen att göra något så kan han det alltid
bättre än alla professorer. Ylons, va ä dä! Ylons,
det är öl, det är vårt namn på öl. När jag säger:
Ylons, va ä dä? då ä fan lös och då går vi ner i vår
speciella källare och dricker på kredit. Här finns
många stiliga kvinns för resten, men di ä strama —
di ä bättre mans barn. Ä du stram för att du ä
student? Nå, lägg då bort den där mössan, den passar

inte här, du kan få två kronor för den hos farbror
— skaffa en hatt med gungning i, en italiensk
rövarhatt, den passar mycket bättre här. Hallå, boys,
ylons, va ä dä!

Några ynglingar vände sig om och betraktade
Otto Holmström.

— Här är en ny, förstår ni! Ylons, va ä dä?!
Arbeta??? Modellen är snart ledig och då blir vi
lediga också. För resten har du inget staffli, du har
inget papper, inget kol och inget franskt bröd att
radera med, du är slagen till slant. Nu går vi och
dricker öl och sen äter vi middag och så går vi på
Lorensberg. Ylons och punsch, va ä dä?

Inom några minuter voro Otto Holmström, tre
andra unga artister och jag, alumnen, på väg till en
ölkrog för att diskutera konst och liv. Jag måste
medge att jag var mycket nyfiken på hur länge
mina gratulationskortspengar skulle räcka.

Men jag hade ju papper och en akvarellåda och
min värdinnas förtroende.

Det säger sig nästan självt, att vi festade om tills
mina pengar tagit slut. Det var på småtimmarna
då jag kom hem till min lya. Naturligtvis satte jag
mig att rita och måla vykort igen och lyckades
fabricera ett stort antal. Min värdinna förfasade sig
över att fotogenen sjönk så snabbt i buteljen, men
hon berömde min arbetsamhet, då hon serverade
mig morgonkaffet.

— Men det här livet står herrn inte ut med länge!

Å — hon visste inte vilka ohyggliga krafter jag
satt inne med och fantasin klickade icke. Jag hade
fräcknat till och gjort några större saker, som jag
beräknade få mer än tjugufem öre stycket för. Och
när jag gick ut för att sälja, visade det sig snart att
jag inte misstagit mig. Efter några timmar hade jag
sålt för mer än tjugu kronor och när jag kom hem,
kunde jag betala halva hyran trots den gamla stiliga
gummans protester.

Och jag gick till Valand igen. Där var samma
trängsel. Jag kom icke åt mer än en bråkdel av
modellen, och fann att här kunde jag inte lära mig
något om icke förhållandena ändrades. Jag
beklagade mig för Otto Holmström.

— Vad fan skall du med modellen att göra?
Teckna artistflickornas ryggar — det finns vackra
saker i dom också, din idiot!

Och jag tecknade ryggar. Tecknade ryggar och
drack öl och åt middag med kamraterna på deras
favoritkrog, en bolagsdito, där man fick dillkött,
en sup och en mugg svagdricka samt bröd så
mycket man orkade — allt för femtiofem öre. Och lade
man till tjugu öre fick man kaffe. Det var ett
paradis på jorden. Och där gjorde vi bekantskaper med
en massa folk, unga yrkesmålare och trevliga
hantverkare. Men också med en del underliga individer

med mystik över sig och underjordiska vanor och
inkomster.

En situation från den krogen, en kväll, det
regnade och vi sökte skydd undan höstrusket, ty
våra överrockar hade gått all världens väg. Vi
drucko kaffe, Holmström, Olof Sager-Nelson och
jag. Plötsligt upptäckte jag en gammal bekant i ett
mörkt hörn. Jag kom ihåg honom från min tidiga
barndom. Han hade rymt från sitt hem och blivit
sjöman och det slagets romantik har alltid tilltalat
mig. Jag blev glad och varm i själen vid åsynen av
en smålänning som jag lekt med som pojke och gick
bort till honom. Då först såg jag att han var i
sällskap med tre andra högst suspekta figurer och alla
fyra höllo på att räkna pengar. De hade stora
tjocka sedelbuntar och räknade och viskade och
grälade.

— God dag på dej, Jonte! sade jag, ty det var
för sent att draga mig tillbaka, fast min instinkt
sade mig att det varit det riktigaste.

— Vem fan ä du?

— Känner du inte igen Albert?

— Känner inte fan nån Albert! Gå å lägg dej,
din jävel!

Han såg så fräck ut att hela min själ reagerade.
Men jag såg att han kände igen mig. Jag blev arg
och sade någon småländskt inspirerad dumhet som
säkerligen inte passade i situationen.


— Ge dej i väg, jävla snobb, annars sprättar ja
opp dej!

Jag gick tillbaka till mitt sällskap och berättade
den sorgliga utgången av expeditionen. Olof
Sager-Nelson blev intresserad.

— Dom har stulit pengar och sitter och delar
rovet. Ska vi säja till polisen? Du ska få se att vi får
läsa om något stort inbrott eller någon
bondfångare-historia.

— Nej, låt dom vara.

De fyra hade emellertid fått ögonen på oss,
fixerade oss med lömska blickar och tycktes rådslå om
oss på ett högst obehagligt sätt. Jag föreslog att vi
skulle gå ifrån krogen.

Vi gingo. Vi hade hunnit några steg, då Olle
plötsligt skrek: — Dyk i gatan, Albert!

Jag dök — och en gatsten passerade över mitt
huvud. Jag vände mig om. Nedanför krogtrappan
stod Jonte och knöt näven åt mig.

— Har du blivi deckare, jäkla Albert? skrek
han. Blanda dej inte i mina affärer, jäkla spion, för
då sprättar jag opp dej. Ge dej i väg, annars — — —

Och han tog upp en gatsten till. Där fanns gott
om sådana, ty man höll på att reparera gatan.

Och så försvann Jonte för andra och sista
gången ur mitt liv.

Jag vet verkligen inte, hur många vykort jag
målade under de två första månaderna av min tillvaro

i Göteborg, men de voro legio och jag hade bondtur
med försäljningen.

Så småningom hade Carl Larsson frisknat till
och börjat undervisa. Hans förmåga i detta avseende
var underbar. Men fortfarande var det lika trångt
omkring modellbordet och vi karlar försökte ju
vara gentlemän, d. v. s. vi avstodo våra platser åt
de unga konstkvinnorna.

En enda gång lyckades jag komma före de andra
och tecknade en modellrygg på en halvtimme. C. L.
hade förut i sin även i Valand belägna ateljé talat
med mig om karaktär i linjer och givit mig högst
värdefulla och förnämliga upplysningar på sitt
originella sätt, så att jag började få en aning om hur
man skulle bära sig åt. Och när jag nu gjort min
modellrygg och han sade: — <i>Just så där skall det
göras!</i> höll jag på att explodera av glädje — och
gjorde sedan aldrig någon modellteckning mera på
Valand.

C. L. skaffade mig beställningar och jag började
få litet umgänge i stan, delvis med några trevliga
och goda kvinnliga kamrater. Jag köpte färg och
duk och staffli och knogade med kamraterna ut i
den så kallade naturen, där vi gjorde studier.

Jag flyttade från min hyggliga värdinna, ty jag
fick icke plats med mina grejor i hennes lilla
kammare. Men fortfarande var det klent med
överrocken och dillköttkrogen var mitt tillhåll.


Otto Holmström och jag målade mycket
tillsammans, både landskap och modell. Jag har sällan
träffat en målare som förstått kvinnokroppen så
som han. Han gjorde poem av armar och ben och
bålar, visslade, söp, sjöng och målade, smorde ned
kvadratmetervis med kolpapper, men när han någon
gång fick pengar, försvann han några dar och kom
tillbaka olycklig med blåmärken och ruelse. Han
var den största bohemien jag träffat, och det vill
inte säga litet, ty jag har umgåtts med
praktexemplar av detta släkte Europa runt. Stundom hade vi
varken duk eller terpentin eller olja och klent med
färgen var det också. Då målade vi på takpapp och
brädlappar och vad som helst och använde fotogen
för att tunna ut färgen. Jag har ännu en underbart
vacker studie som han målat med rester ur mitt
färgskrin och det sista i fotogenlampan.

Så småningom flyttade några stycken av oss
utanför stan bortåt Örgryte, där vi hyrde ruinen av ett
gammalt skolhus, där golvet eller taket — vad man
vill kalla det — ramlat ned mellan ett par våningar
och där en åldrig och sprucken järnspis prydde ett
hörn. Över densamma, en bit uppåt väggen, hängde
resterna av övre våningens kakelugn, riskabel och
pittoresk. På järnspisen stekte vi vår sill och dess
doft hade snart impregnerat kläder och väggar och
allt, hela vår tillvaro utom psyken.

Gud vad det såg ut i det rummet! Men Gud vad

vi hade roligt där! Och vad det arbetades där och
vilka fantasier som föddes i denna lya!

<tab> <sp>HIC HABITAT FELICITAS</sp>.

(Här bor lyckan) hade jag målat över ingången.
Och där fingo vi besök av Carl Larsson. Första
gången han kom in höll han på att slå baklänges av
sillukten och den dåliga tobaken. Men när han
upptäckt oss genom molnen i rummet, sade han:

— Ja, pojkar, vore jag inte gift skulle jag flytta
ihop med er och vi skulle gno och arbeta som i
ungdomens vår! Ty detta är livet! Det kommer ni att
begripa, när ni blir äldre, och ni skall alltid längta
tillbaka!

Men jag undrar verkligen om jag längtar tillbaka
till vår idyll vid Örgryteån. <i>Nej</i>, det gör jag icke.
Jag minns dagar av förtvivlan och brist på
självtillit, pengar och mat. Jag minns oändligt trista och
smällkalla vinterdagar, när rutorna voro täckta av
frost — ty innanfönster funnos icke och väggarna
bestodo mest av glasdörrar och fönster. En kamrat
låg i lunginflammation. Olle Nelson och jag hade
varit ute på en nattlig expedition för att skaffa ved,
ty det fanns gott om staket i Örgryte. Vi hade eldat
så att järnspisen lyste farligt glödröd och placerat
kamraten med sängfoten närmast värmekällan, ty
är man bara varm om fötterna, fryser man inte, 
sägs det. Men ur hans mun stod andedräkten vit och
han skakade av köld under sitt usla täcke. Ingen
mat hade vi, ty krediten i mjölkmagasinet var slut
och vi levde av öl, som vi fingo hämta på grund av
vår vänskap med flickan i butiken. Då räddades vi
av en hygglig smedshustru som bodde på samma
område och anade vår misär. Hon kokade en
väldig järngryta full av potatis och skänkte oss. Jag
underlät aldrig att hälsa på henne vid mina besök i
Göteborg sedermera under de år hon ännu levde.

Men om vår Örgryteidyll har jag skrivit
utförligt i en berättelse som jag kallat <i>Smokingen,</i> ett
plagg som renderade oss sjuttifem öre hos farbror,
ty i pantlånekretsar kände man på den tiden icke
till raffinemang i klädedräkt — eller berodde det
måhända på att smokingen var Europas kortaste
och sydd av en bondskräddare i Ingatorp i Småland.
Den såg ut som en väst.

Emellertid hade vi verkligen roligt, underbart
roligt i vår enkla lya, så roligt att Otto Holmström,
som bodde hemma hos sina föräldrar och där hade
det sorgfritt, flyttade till oss för att dela vår slosill,
köpt för billiga pengar i en skuta i hamnen. För
femtio öre fick jag en gång så mycket av en
gemytlig fiskare att jag hade verkligt besvär att knoga
hem fångsten.

Ryktet om vårt glada liv spred sig i skolan och
lockade en förmögen kamrat att för några dagar

slå sig tillsammans med oss. Han skulle inom kort
resa till Paris, målet för allas våra drömmar. Han
var bekant med Ivan Aguéli och denne, som tog
sitt bohemliv på fullt allvar och möjligen icke var
alldeles utan humor, hade skrivit till honom att
man måste svälta för att bli en riktig konstnär och
rått honom att träna sig på det området för att icke
vara alldeles oerfaren när han kom till Frankrike.
Alltnog — vår kamrat kom och tränade sig, men
jag tror att, trots att han tjuvåt ibland på
Operakällaren, hans mage icke stod ut med vår diet, ty
han lämnade oss snart och uppträdde sedermera
blott då och då som gäst.

Jag kommer ihåg första gången jag såg något av
Aguéli. Det var i Carl Larssons ateljé. Jag minns att
jag tyckte om färgen, men avskydde teckningen.
C. L. höll på att måla Coquelin ainés porträtt som
Mascarille i Les précieuses ridicules. Jag blev
presenterad för den ryktbare mannen och skämdes
fruktansvärt för min gräsliga skolfranska. Jag
minns hur Coquelin beundrade Augélis nakna
modeller och talade om renässansen inom konsten. När
jag efter några oförgätliga minuter skulle gå, högg
C. L. mig i kragen och frågade:

— Hur står det egentligen till med er? Är ni
sjuk?

— Nej, inte alls!

— Har ni några pengar?


— Ja, tack jag reder mig.

— Talar ni sanning nu?

— Ja! ljög jag fräckt.

— Nej, det gör ni inte!

Och han tog upp en femtilapp, stoppade den i
min västficka och sade: — Var nu inte generad! Ni
kan ju göra någon liten sak åt mig för den där
pengen. Tror ni inte att jag själv varit med om sånt
där som ni? Jojomensan! Och nu har monsieur
Coquelin givit biljetter till Les précieuses ridicules åt
er och några av era kamrater. Kanske pengarna
passa bra till litet ekipering — va?

Överlycklig störtade jag ut till kamraterna i
ateljén bredvid och berättade att vi voro bjudna på
teatern av Coquelin. Biljettpriserna voro så höga
att vi icke ens i våra blygaste drömmar tänkt oss
möjligheten att komma dit.

Ännu står den teaterkvällen för mitt minne som
den underbaraste jag upplevat. Men Coquelin var
ju också enastående. Jag har en annan anledning att
komma ihåg den, ty vi superade naturligtvis efteråt
på Operakällaren och på hemvägen blevo Olle och
Otto infångade av polisen och kastade i fängelse på
grund av illa dolda glädjeyttringar. Som tränad
uppsalagruffare under Raabs egid — höll jag på
att säga — lyckades det mig att få ut de två
bråkstakarna ur arresten. Det gick på grund av en så
kallad tillfällighet, ty medan jag höll på att

övertyga de vakthavande konstaplarna om
nödvändigheten att släppa loss två oförvitliga men glada
medborgare, kom polismästare Elliot tillstädes. Han
blev högst förvånad att se mig i polisen, ty jag hade
några gånger varit inviterad på middag i hans hem.

Jag fick verkligen lov att ta med mig kamraterna,
om jag ansvarade för dem på hemvägen.
Naturligtvis ansvarade jag.

Men några gathörn närmare hemmet — vår
Örgrytelya — kommo de åter i polisens klor och
fingo sitta kvar till morgonen. Den gången hjälpte
ingen logik. Men jag var väl i mitt försvar mera
dialektiker än logiker. Och det hemska var att Elliot
kom även till detta polisvaktkontor mitt under mitt
ivrigaste försvar, som behagligt ackompanjerades av
Olles och Ottos vilda hemlandssånger. Elliot sade att
jag borde välja mitt umgänge och jag sade att jag
valt. Som gammal S. H. T.-are fattade han
emellertid det djupt prekära i min situation, log ett löje som
han sökte göra så bistert som möjligt och försäkrade
att om jag fortfor att vara verkligt enträgen, fanns
intet som hindrade att jag kunde få dela mina
kamraters öde.

Morgonen därpå återstod av min femtilapp jämnt
så mycket att jag kunde förljuva de nyss frigivna
fångarnas något dävna tillvaro med dillkött och
svagdricka på vår vanliga bolagskrog.

Vi hade en kamrat, en dam med adligt namn,

vacker, ståtlig och av högst aristokratiskt utseende.
Vi hade också en annan kamrat, en sävlig bonde,
son till en hemmansägare i Halland. Han var
porträttmålare och gjorde de vidunderligaste konterfej
av underofficerarna vid Göta artilleri. Denne högst
lantlige och oskuldsfulle konstnär blev plötsligt som
förvandlad. Från att vara en bild av hälsan själv
med ett ansikte som en gammal fiol i färgen,
bleknade och magrade han, började gå för sig själv och se
dyster ut. Han ingav oss allvarliga farhågor för sin
hälsa.

En vacker förmiddag hade vi modell på skolan.
Under en rast kom han till mig och ville ha ett
samtal.

— Hör du Engström, känner du fröken v. K.?

— Ja visst!

— Tror du ho bler arg, om ja bjur henne på en
halv punsch?

— Hur kan man bli arg, när man blir bjuden på
punsch?

— Jo men ho sir så stolt ut. Ja undrar om ho
inte ä högfärdi — — fast ja har ju allri talt ve
henne — —

— Hon är inte högfärdig alls, hon är en stilig
flicka.

— Tror du ja törs?

— Du är kär i henne, kan jag förstå.

— Jae, dä ä ja!


Och han suckade som en fördömd.

— Då ska du smida medan järnet är varmt. Jag
tror inte att hon tycker så illa om dig heller. Det
ser nästan så ut.

Han sken upp över hela ansiktet.

— Vill inte du följa mä ner på restaurangen (i
samma hus), så ska ja bju dej på en halv punsch mä?

— Nej tack, ska du fria så ska du vara ensam
med henne. För resten dricker jag inte punsch på
förmiddagarna, men det gör nog hon, för flickor
tycker om det som är sött.

Den olycklige gick fram till fröken v. K., där hon
stod mitt i en bukett målarflickor, alla av
familjetyp och alldeles olika nutidens unga konstnärinnor.

— Kan ja få säja ett ord åt fröken v. K.? sade
giljaren bockande och skrapande.

— Var så god! sade den tillbedda med en ädel
böjning på sitt vackra huvud.

— Hör nu fröken v. K., följ mä mej ner på
kaféet å dreck en halv punsch!

Fröken v. K. stirrade, en bild av ytterligaste
förvåning, på den eljest moltyste hallandsbonden. Vad
hade flugit i karlen? Hade han plötsligt blivit
vansinnig? Eller var det en yttring av en fräckhet utan
gräns?

Hon svarade icke. Hon bara vände sig om och
började teckna, ty modellen steg just upp på bordet.


Men den försmådde lomade av och grep mig i
förbifarten. Vi gingo ut i vestibulen.

— Ho velle inte! Ho svarte inte! Ho ä högfärdi.
Eller har du sköjat mä mej, Engström?

Snyftande sjönk han ihop över trappbalustraden.
Hans rygg skakade.

Jag hade fått en läxa för livet. Man skall aldrig
skämta med kärleken.

En gång hade jag sålt för hela trettio kronor.
Summan var svindlande och något måste företagas.
Olle Nelson, Otto Holmström och jag höllo en lång
och allvarlig överläggning om lämpligaste sättet att
decimera förmögenheten. Göteborg som nöjesstad
började bli tom och ihålig. Vi beslöto att utvidga
våra geografiska kunskaper genom att resa till
Kungsbacka. Ingen av oss hade varit där.
Naturligtvis borde hålan civiliseras genom ett besök av tre
konstnärer, som visste att leva flott, hade medel
därtill och kunde visa de goda borgarna hur gentlemän
uppträda. Dessutom visste vi att för bortåt femtio
år sedan en brand härjat staden. Vi ville se hur man
reglerat den efter branden. I vidrigt fall voro vi
säkerligen männen att reglera om den.

Vi köpte tredjeklassbiljetter för en löjligt liten
summa och befunno oss snart i den goda staden som
drömde vid sin å fullkomligt omedveten om vad
som väntade den. Det var torsdag och naturligtvis
skulle vi ha ärter och varm punsch på det

förnämsta lyxhotellet. För säkerhets skull delade vi
pengarna — vi hade kanske en tia tillsammans förut —
ty det kunde ju hända att vidriga omständigheter
skilde oss åt under våra regleringsbestyr.

Vi voro de enda gästerna i matsalen och när vi
fått var sin halva varm punsch till ärterna, ätit
plättar och övergingo till den kalla punschen och kaffet,
var vårt humör det bästa i Halland. Olle Nelson,
som var mycket vig och stark, demonstrerade för
den intresserade vaktmästaren sin konst att slå volt
med ena handen i golvet, medan han med den andra
höll en halv punsch för munnen och under
oupphörliga volter tömde densamma. Krogens
träkonstruktioner skakade i sina grundvalar och
föranledde värden och värdinnan att infinna sig. På den
tiden funnos inga utkastare och vi övertalades så
småningom genom vänligt tilltal om nödvändigheten
att byta lokal. Vaktmästaren belönades furstligt och
vi avtroppade.

Ty vi hade ju våra skissböcker med oss och hade
verkligen haft en svagsint tanke på att arbeta litet.
Vi åtskildes och döko in i gränderna för att var för
sig söka uppsnappa något karakteristiskt, något
pittoreskt gammalt hus eller någon tilltalande buse.
Men staden var ju icke äldre — strängt taget — än
femtio år och var tråkig med de efter eldsvådan
ganska nya husen. Jag gick till ån och ritade båtar

och blev av en fiskargubbe bjuden på kaffekask i
utbyte mot ett ”konterfej” av hans gumma.

Jag hade riktigt trevligt ombord och glömde tid
och rum, tills jag plötsligt upptäckte att det började
skymma. Vi måste tillbaka till Göteborg med sista
tåget, jag tog hastigt avsked av min värd och begav
mig uppåt staden för att återförena mig med mina
kamrater.

På Storgatan, eller vad den hette, mötte jag
hotellvaktmästaren, som kom springande barhuvad.

— Det var bra att jag fick tag i herrn. Polisen
är efter herrarna!

— Polisen? Hur många finns det?

— Två stycken.

Jag drog en suck av lättnad.

— Nå men varför är polisen efter oss?

— För att stan ä i oppror!

— Nå jag är då oskyldig. Men har ni sett till
mitt sällskap?

— Dom har gått in på bägge bolagskrogarna och
bjudit på brännvin över lag, så finkan är proppfull.
Men nu vet jag inte var dom är.

Plötsligt dök en ålderdomlig poliskonstapel upp
ur en gränd och styrde rakt på oss.

— Jo herrarna ä just riktiga herrar! Fy faen!

Och han spottade föraktfullt.

— Ge sej till å bjuda stans värsta fylletrattar på

så mycket sprit de vill ha. Dä ska kosta herrarna
dyra pengar i böter.

— Nå var äro mina kamrater?

— Di sprang till skogs! Men ja får la tak i dom.
Dä har varit slagsmål och elände och titta så ja
själv ser ut!

Han vände sig om. Rocken var spräckt i ryggen
och ett stort tygstycke bortrivet.

— Dä här får herrarna betala.

— Ha vi rivit sönder konstapeln?

— Nej dä har ni inte, men dä har era gäster
gjort — å inte har di pengar te å laga rocken.

— Nå — det blir en senare fråga! Men var skall
jag söka mitt sällskap?

— Ja, di gnodde åt dä däringa hållet. Han
pekade åt något väderstreck.

Jag såg på klockan. Om en halvtimme skulle tåget
gå och det var tämligen långt till stationen. Det var
ju lönlöst att ge sig ut på spaningsfärd. Jag gjorde
nu klokast i att gå direkt till tåget.

— Om konstapeln går åt det håll konstapeln
pekade, och söker, skall jag söka åt det här hållet.

— Ska inte herrarna resa med tåget?

— Nej visst inte! Vi stanna här flera dar.

— Nå då träffs vi, dä kan herrarna ge sej jäven
på!

Han var ingen detektiv, den gode konstapeln, ty
han gick åt angivet håll.


Jag kom efter en hastig språngmarsch till
stationen, ty jag hoppades att kamraterna möjligen tagit
sig dit. Där patrullerade den andre konstapeln, som
ögonblickligen antastade mig och frågade efter mitt
brottsliga sällskap.

— Vet inte! De ska stanna i stan och jag reser
med tåget. Konstapelns kamrat har gett sig av åt det
där hållet att söka. Det är bäst att konstapeln
hjälper honom.

Han var icke heller detektiv, ty han lomade av
uppåt stan.

Men var voro kamraterna? Jag sökte igenom
väntsalarna, uthusen och godsmagasinet. Förgäves!

Missmodig satte jag mig i andra klassens väntsal
och såg visaren på min klocka snabbt närma sig
avgångstiden. Plötsligt knäppte ett lås och en dörr
med överskriften Damrum öppnades försiktigt. Otto
stack ut huvudet.

— Olle ligger här. Jag låste in oss här när
polisen kom. Men Olle sover och är omöjlig att
väcka. Det har varit ett liv, må du tro! Vi bjöd
stans två krogar på fri nubbe — bara sex öre glaset
kostade det och busarna blev osams och började
slåss — — —

Konduktören kom med sin klocka och ringde. Det
var tid att stiga in i kupéerna.

— Snälla herr konduktör, sade jag, vi ha en sjuk

kamrat här. Kan vi få litet hjälp att bära honom
in i någon tom kupé?

— Ja vars, sade den hygglige mannen.

— Men är han inte full? frågade han, då han
fått syn på den stånkande Olle.

— Nej, han har svimmat.

— Ja hugg i bara, men fort! sade konduktören.
Om en minut går tåget. Herrarna får ansvara för
kamraten!

Vi knogade ut med syndaren. Stinsen kom till
undrande och spörjande.

— D’ä bara en herre som har svimmat,
förklarade konduktören, vars minne jag välsignar ännu i
dag.

Olle placerades på en soffa, dörren slogs igen,
stinsen blåste och det började rycka i vagnarna som
alltid på den tiden. Olle ramlade ned på golvet,
satte sig upp yrvaken och frågade var han var.

— Du är räddad, vi reser från Kungsbacka just
nu.

— Kungsbacka? Ja visst fan! Hur var det där?
Var där skojigt?

Han höjde plötsligt ett illvrål av glädje, sprang
upp som en stålspiral, lutade sig ut genom fönstret
och skrek åt den förvånade stinsen:

— Skål på dej, stins! Varför viftar du inte ajö
med flaggen, när herrskapet reser sin väg?

— <i>Tyst!!</i> För Guds skull! gnisslade vi.


— Ajöss på er Kungsbackabrackor, vrålade han.

Men tåget hade hunnit ett bra stycke och stinsen
ansåg det icke mödan värt att stoppa och avvisa den
oregerlige. Han somnade igen. I Göteborg hade vi
all möda att väcka honom och att övertyga
konduktören att han inte var riktigt klok. Vi voro ute
på en försöksresa med honom och insågo nu att han
måste interneras igen.

Så avlopp expeditionen till Kungsbacka år 1892.

Tidigt på morgonen efter vår minnesvärda
Kungsbackaresa stod Otto Holmström vid min säng
och sade:

— Jag är en förlorad son!!

— Det vet jag, men är det något särskilt som
kraftigare än vanligt framkallar denna ruelse i dag?

— Jag är en förlorad son! Calle Larsson har fått
vänta på mig förgäves nu i tre dar. Han håller på
att illustrera Schillers Kabale und Liebe och jag och
fru Karin står modell till ett par scener. Jag har helt
simpelt <i>glömt</i> att komma. Det är svinaktigt, ty Calle
Larsson har varit väldigt hygglig mot mig.

— Hur kan man glömma sådant? Nu går du helt
enkelt och ber om ursäkt.

— Nej, jag kan inte visa mig där mera. Gå och
säg C. L. att jag ligger sjuk.

— Aldrig i livet! Men jag skall säga åt honom
att du är en oförbätterlig slarver.


— Det vet han redan. Nu går jag hem till farsan
och lägger mig sjuk, ty jag <i>är</i> sjuk. Har du några
pengar till pilsner?

— Nej — gå åt — — — och låt Olle Nelson
och mig sova ett par timmar till.

Otto gick.

Jag gick upp på skolan. Carl Larsson bad mig
komma in i sin ateljé.

— Vill ni illustrera Bellman?

Jag höll på att slå baklänges av förvåning,
förtjusning och rädsla.

— Naturligtvis vill jag illustrera Bellman,
men — —

— Jag har fått beställning på Bellman, men har
sagt förläggaren, att ni är lämpligare. Det gäller
att omge er med en stab av modeller, så där en
femton stycken, och skaffa er kostymer från teatern,
dom lånar August Lindberg ut. Gå nu och gör några
studier. Låna en rokokorock av Lindberg, låna en
gubbe på fattighuset och arbeta! Man vill se
provteckningar. Men själva det stora arbetet skall ni
göra i Stockholm, det är lättare att arbeta där. Först
skall ni skaffa er ett litet grundkapital.

— Grundkapital?

— Jaha, jag har fått en annan beställning här,
som jag faktiskt inte har tid att utföra. Den passar
ni för. Det gäller att dekorera en ny ölrestaurang
här i stan. Det gör ni på mindre än en månad och

för pengar. Res sen till Stockholm och hyr en
ateljé!

— Det där låter lätt, men kan jag verkligen
illustrera Bellman?

— Man kan allt vad man vill. Men har ni träffat
Holmström? Tre dar i sträck har min hustru stått i
kostym för Kabale und Liebe och vi har väntat på
den olycksfågeln.

— Ja, och nu törs han inte visa sig.

— Dumheter! Säg honom, att jag förlåter
honom, bara han kommer i kväll.

Jag dekorerade ölhallen Weise i Göteborg på tre
veckor. Lät göra en fris i guldbrons runt lokalen och
började måla gubbar som drack öl förfärligt. Pripps
disponent Edward Olsson var den som
ekonomiserade företaget och han deltog livligt i mina sorger
och bekymmer under arbetets fortgång. Han
brukade bjuda mig ut på landet till sin villa om
eftermiddagarna. Där mötte han med ridhästar och vi
redo i terrängen genom skogarna — härligt och
uppfriskande för nästa dags arbete.

Femhundra kronor fick jag för mitt arbete och
det var mycket på den tiden. För resten lekte jag
fram det — kan knappast kalla det arbete.

De femhundra kronorna växlade jag i guldtior för
att känna hur förmögenheten tyngde i fickan. Så
reste jag hem på några veckor och sedan till
Stockholm.


Men det blev aldrig något av
Bellmansillustreringen. Jag skrev ett lättsinnigt kontrakt med
förläggaren, visade det för C. L. och han förklarade att
jag aldrig skulle kunna gå i land ekonomiskt med
företaget. Han rådde mig att få kontraktet
upphävt. Birger Mörner, som nyss tagit sin
hovrättsexamen och var amanuens i civildepartementet,
hjälpte mig med detta.

Och nu började ett bohemliv som jag ser tillbaka
på med fasa. Inga bekanta, inga mecenater, inga
pengar, ingen som förstod mitt arbete.

Jag gick en gång till Richard Gustafsson, som var
redaktör för Kasper, och ville sälja en serie
teckningar — jag vill minnas fem stycken. Men man
hade icke sett karikatyrer förut i Sverige. Han bröt
ut mot mig och sade att det var inte människor jag
ritat, det var monster. ”Och försök inte pracka på
mig eller någon annan sån här smörja mera!”

— Men det är Carl Larsson som har rått mig gå
hit och han säger att teckningarna duger.

— Ja, han har blivit tokig, han också. Det är
oförskämt att komma med sånt här, men jag
begriper att ni behöver pengar. Här har ni en och femtio!
Och han slängde en och femtio på bordet framför
mig.

Rasande och hemsk i min själ grep jag mina en
och femtio och gick.

När jag kommit ut i tamburen sprang han efter

mig och ropade: — Men tro inte att jag tar in
teckningarna i Kasper! Jag skall ha dem här för att visa
unga latdrögar till artistfrön, hur de inte ska teckna.
Adjö!

Jag gick till Berzelius källare och åt en god och
riklig måltid för mitt arvode. Det kunde man på
den tiden.

Å, dessa dagar av bitterhet, besvikelse, förtvivlan!

Men arbete!

Jag drev staden runt om dagarna med skissbok
och tecknade. Helst höll jag till långt uppe på Söder,
där de gamla kåkarna och gårdsidyllerna tilltalade
min fantasi och de små kaféernas gäster gärna sutto
modell och betraktade mig som kamrat. Eller nere i
Stadsgården, där vinscharnas slammer,
ångvisslornas tjut och de glada schåarna inbjödo till arbete.
Eller fiskhamnen, där det luktade hav och fiskråk
och måsarna levde ungefär som jag — fast det är ju
överdrift. Så bevingad var jag vid Gud inte och
stundom lyckades jag ju sälja en bit.

Så småningom blev jag bekant med andra artister
och var ofta gäst på A. K. — den gamla
akademiklubben, där jag fann goda kamrater, Ecke
Hedberg, Wilhelm Smith, Alfred Bergström och andra.
Länge var mitt stamlokus <i>Källaren Flaggen,</i> som låg
ungefär där Dramatiska teatern nu prålar. Flaggen
var en högst gemytlig krog, där maten var billig
och tobaksröken höljde allt i smickrande och

mystisk halvdager och ett och annat slagsmål eller
vanlig utkastning förgyllde tillvaron. Den pittoreska
stadsdel, som nu kallas Strandvägsområdet, var
underbar att studera. Ni må tro att där såg icke alls
ut som nu. Palatsernas tid var ännu icke kommen
och man fick akta sig för kullersten och mörka
kvällar.

En kort tid kinesade jag hos vissångaren Lars
Bondeson, som tillsammans med en dvärg uppträdde
på någon varieté. Åtminstone bodde dessa båda
herrar tillsammans. Dvärgen var en tragisk figur,
särskilt när han var berusad. Då grät han över sitt öde
och förbannade tillvaron, som icke låtit honom
födas till jätte i stället. Han hade kunnat förtjäna
lika mycket pengar i den formen. Men han medgav
att han på ett sätt hade det lika bra som dvärg, ty
han var alla flickors älskling. Deras moderliga
instinkter kommo fram vid åsynen av ”Världens
minste dvärg”, som det stod på affischerna, och
dessa instinkter togo sig ofta för honom mycket
behagliga uttryck.

På Flaggen lärde jag känna <i>Nordens Ek,</i> en
brottare från Småland, som uppträdde på Cirkus. I hans
sällskap kände jag mig lugn i de svåraste
situationer. Han räddade mig en gång då jag tjuvtecknat
av en jättelik och ilsken kusk, som på något sätt
blivit underkunnig om detta vanvördiga tilltag. Där
blev ett slagsmål, som i början renderade mig några

mindre blodviten, men som sedan var en fröjd att
åse. Krogdisken krossades under tyngden av de båda
kämpande atleterna. Och många av stolarna
förvandlades till kaffeved. Den slutligen eftersände
poliskonstapeln mutades med toddy av krögaren och
det dröjde icke länge förrän vi alla fem voro
bänkade inne hos den ädle värden i hans privatrum och
blevo bjudna på en äkta svensk supé med mycket
småvarmt och många andra agremanger. Det blev
vänskap och frid och fröjd och vi fingo gratis tvätta
av oss blodet och sy ihop revorna i våra kläder.

Läsaren må icke tro att sådana festligheter voro
dagligt bröd för mig. Det kunde gå långa tider, som
jag hade det verkligt krångligt. Jag bodde i en
skrubb vid Pilgatan på Kungsholmen och blev en
gång faktiskt sjuk av brist på mat. Jag var för blyg
att berätta för någon hur jag hade det. Och
slutligen lade jag mig till sängs slö och likgiltig för allt.
Hungern tycktes mig icke längre så svår, ty jag fick
feber och fantasier befolkade skrubben med härliga
ting — ända tills mitt värdfolk begrep hur det stod
till och skrev till min fästmö, ty jag var naturligtvis
förlovad. Hon kom och räddade mig. Jag hade
naturligtvis inte ens för henne berättat att jag icke
var millionär.

Men den där tiden ligger i dunkel för mitt minne.
Den var för orolig och för överfull av tristess och
vansinnig glädje om vartannat. Men jag var seg som

en enbåge och jag tror att jag till och med icke fick
alltför svåra ärr på själen.

Sedan dess avråder jag gärna unga människor att
bli konstnärer om de icke ha så kallade bondpengar.
Ty man måste vara av starkt material och ha
kommit från ett mycket gott hem för att stå ut.

På en konstnärssupé hos John Kindborg, vilken
jag lärt känna på en A. K.-maskerad, blev jag bror
med Calle Larsson och Zorn. Jag kände mig genast
socialt befordrad, starkare och modigare. Och de
ha båda inverkat på mitt liv i allra högsta grad, fast
jag står i ännu större tacksamhetsskuld till Bruno
Liljefors, som redan under min Uppsalatid gav mig
mod och direktiv. Därom måste jag berätta. Men
det tar en lång stund och flera ark papper. Och jag
måste gå några år tillbaka i tiden.

Det var alltså i Uppsala år 1889 eller 90. Jag
umgicks mycket med unga naturvetenskapsmän och
tjuvtittade på deras för mig högst intressanta arbete.
En gång skulle den så kallade zoologiska sektionen
ha en stor fest på övre Gästis. Festarrangörerna
bådo mig vara behjälplig med dekoreringen av den
sal, där orgien skulle försiggå, ty man visste att jag
sysslade med färger och dylikt. Jag lät täcka
väggarna i festsalen med spännpapper och bemålade
detta med fantastiska djur i de vansinnigaste
situationer.


När detta arbete dagen före festen var färdigt
kände jag mig fruktansvärt trött. Högra armen var
som förlamad. Just som jag ämnade mig hem för
att sova, kom Harald Schött med en ny idé, som
runnit upp i hans hjärna under studiet av
<i>poduriderna</i> i mikroskopet, och han försäkrade, att hjälpte
jag honom genomföra den, skulle jag förvärva mig
zoologernas eviga tacksamhet. Det gällde varken
mer eller mindre än att rita nittio stycken kort att
placeras framför gästerna. Det vore önskvärt att
varje vetenskapsman skulle få sitt speciella studium
symboliserat på sitt kort. Jag åtog mig arbetet och
lyckades på ett dygn få det färdigt, naturligtvis
med stöd av Schötts anvisningar och råd. Jag hade
haft så roligt i hans studentrum i ett av
slottstornen, att jag brann av iver att visa min erkänsla. Hur
jag kunde göra dessa teckningar på så kort tid är
mig nu en gåta likaväl som att han <i>orkade</i> vara mig
behjälplig. Men på den tiden behövde man ingen
sömn. Och då och då sprang man ned på Gästis och
tog en smörgås icke utan att prova de båda flaskor
Falu och Renat, som då voro obligatoriska på varje
bord i den minnesrika matsalen.

Bruno Liljefors hade nyss fullbordat sina vackra
målningar i Gustaviani kupol och var även inbjuden
till festen. Han gick då under benämningen
rävmålare och naturligtvis måste jag rita en räv på hans
kort — jag som aldrig sett en levande räv. Jag minns

<img></img>
att denna uppgift var den svåraste för att icke säga
omöjligaste av alla jag dittills fått. Jag bad Schött
att få slippa, ty det var ju skandal att jag skulle
teckna en räv och underkasta den världens styvaste
rävmålares kritik. Det var hemskt fräckt, men jag

totade till något slags fabeldjur, som skulle
föreställa något i rävstil.

När festen började, tänkte jag bara på Liljefors
och hade helst velat smita från hela tillställningen,
men nästan med våld drog man mig fram till det
hörn av salen, där han stod och iakttog gästerna
som samlade sig. Det blev presentation och Liljefors
sade: — Jag brukar aldrig råda någon att bli
konstnär, men er vill jag råda att lämna det ni har för
händer här i Uppsala och bli målare.

Jag minns att jag ville sjunka genom golvet av
förvåning och glädje, och en vild längtan att flyga,
hoppa, slå kullerbytta eller vad som helst.

— Kom ut till mig på Kvarnbo så ofta ni vill,
så ska vi tala om saken.

Läsaren kan vara övertygad om att jag icke
dröjde länge med besöket och att jag upprepade det
under de två följande åren så ofta att till och med
grekiskan och latinet började mattas av i konturerna
och det vill inte säga litet, ty de voro min första
kärlek (på det området). Aldrig skall jag glömma
första gången Liljefors satte en pastellåda och en
bit papper i mina händer. Jag frågade: — Vad skall
jag måla?

— Måla just det du nu har framför ögonen!

Det var ett hörn av ateljén!

Jag började. Jag svettades och knogade och fann
med ens att saken var den svåraste av allt här i

världen — en insikt som dock inte kunde alldeles
förjaga åsikten att detta att måla var det roligaste
här i världen.

En gång, en tidig morgon blev jag skjutsad in till
staden av Liljefors’ bekanta modell, den så kallade
Värdshusarn, en gammal skinnstrumpa av hög
valör. Naturligtvis talade vi om jakt, framför allt
rävjakt, under färden, och värdshusarn gav mig
några rävhistorier till livs, där rävens list kom till
sin fulla rätt.

— Ja, slutade värdshusarn, d’ä inte underlit, att
di kallar honom räv, för nog ä han rävakti, alltid!

Hos Liljefors gjorde jag bekantskap med Olof
Sager-Nelson, vilken sedermera blev kines i mitt mer
än enkla studentrum i Uppsala under ett par veckor
och deltog i studentlivet med en intensitet som icke
lämnade något övrigt att önska. Jag tog honom
med en gång som gäst på en landskapsfest i östgöta
nation samt presenterade honom för vår inspektor,
Fritiof Holmgren, hos vilken Olle ögonblickligen
anhöll om tillåtelse att få måla nere i likkällaren
under Asis. Han visste intet så vackert som likfärg,
sade han. Farbror Fritiof uttryckte sin förvåning
och nästan misshag med så makaber smak hos en
så ung man, men Olle höll i sig och fick verkligen
tillståndet.

Jag följde honom ned i källaren med min
skissbok och måste verkligen medge, att belysningen där

nere var underbar, fast lukten var något obehaglig.
Det fanns gott om lik på den tiden.

Olle började måla i locket på sitt målarskrin och
jag tecknade för brinnande livet.

Plötsligt sade Olle: — Nej, fy fan, det smakar så
illa i mun — jag måste in på Flustret ett slag och få
mig en halv porter. Kom så går vi!

Men jag ville inte, jag hade alltför bråttom.

— Nå, då går jag ensam. Knoga på du bara!

Olle gick och tiden gick. Jag började frysa och
längtade efter att röra på mig. Dessutom hade jag
fyllt flera sidor i min bok.

Olle hade stängt in mig i likkällaren, kanske av
misstag, men dörren kunde icke öppnas. Jag började
slå och sparka på dörren för att ådraga mig
uppmärksamhet av någon med goda öron uppe i huset,
men fåfängt. Flera timmar gingo och källarkylan
trängde genom märg och ben. Ett litet fönster uppe
vid taket blev slutligen min räddning. Det låg utåt
gatan och jag såg benen av förbipasserande
människor. Jag klev resolut upp på ett zinkbord och över
ett par lik, slog ut rutan och skrek på hjälp. En
vänlig själ uppmärksammade mig äntligen. Det var
en hygglig borgare som i början knappt kunde sätta
sig in i min belägenhet men till slut begrep att en
människa verkligen kunde vara instängd i en
likkällare. Han gick in och varskodde vaktmästaren,
den gamle försupne X., som inom parentes blev

avskedad emedan han druckit ur spriten i den burk,
där mördaren Andersson-Skölds mage förvarades.
Den rödnäste ämbetsmannen tog mig ut ur mitt
ofrivilliga fängelse och jag störtade till Flustret, där
Olle satt och drack punsch med några studenter.
Han var i full fart och hade för länge sedan glömt
mig. Jag var arg som ett bi och förehöll honom det
minst sagt okamratliga i hans beteende, men han
bara skrattade och sade att jag borde vara honom
tacksam, därför att han skaffat mig ett minne för
livet.

Nå, på sätt och vis hade han ju rätt och snart satt
jag bänkad i sällskapet — det var vår och solsken
som endast i Uppsala och det dröjde icke länge
förrän jag med tjänliga medel förjagat
frosskakningarna ur min unga kropp.

Olle målade aldrig sin skiss färdig, men gjorde i
stället ett porträtt av mig i solskenet.

Många år efteråt talade han om färgen nere i
likkällaren. De döda kropparna i det sparsamma
gulgröna ljuset hade tyckts honom vara bland det
vackraste han sett. Säkert är att jag känt igen den färgen
på de flesta av hans målningar. Han brukade i Paris
ofta gå till La Morgue, men där var ingen färg,
sade han, bara stämning.

Men i Asis källare hade det varit ”livat som fan”!

Frid över hans grav under Afrikas sol i Biskra!

Hemskt var det i Stockholm. Jag svalt faktiskt,

men försökte upprätthålla ett slags yttre
anständighet. Ni, min gode läsare, har kanske aldrig varit
med om att svälta och samtidigt försöka vara
elegant.

Jag har alltid haft en viss känsla för kläder.
Kläder verka på mig som skyddande likhet. Men när
man till synes elegant går med skor utan bottnar
och känner snöslasket åka in och ut, har man strängt
taget ingen anledning att tacka Vår Herre för
existensen.

Det är ett faktum, att fattigdomen demoraliserar.
Man kan begå brott om man inte har pengar. Jag
begick ett brott en gång.

Det fanns på Jakobsgatan en restaurang, där
teologer åto. Det var mycket billigt. Kunnen I begripa,
senfödda människor, att man kunde äta sig mätt
för tjugufem öre? Nej! En dag kom jag dit för att
äta, men jag hade icke de tjugufem örena och kände
mig som en tjuv. Jag hade på denna restaurang
observerat, att en kvinna på slaget fyra kom och
hämtade kassan. Denna dag var Mårtensdagen och
jag längtade efter svartsoppa. Raffinerat kom jag in
i restaurangen klockan halv fem, då kassan alltså var
hämtad. Glupande av hunger åt jag svartsoppa och
fräckt sade jag till pigan bakom disken, att jag ville
betala. Jag frågade, om hon kunde växla en
hundralapp. Hon svarade, att man hade hämtat kassan och
hon hade inga pengar.


— Men kandidaten kan ju betala i morgon. Jag
känner igen kandidaten!

Jag kom aldrig tillbaka. Detta brott är nog bland
de få jag begått.

Detta att gå, <i>gå, gå</i> hungrig med en skissbok i
fickan! Långt uppåt Söder, där gamla hus ännu
funnos kvar, gamla gårdar med gamla trän. Jag var
mycket fräck på den tiden. Hade jag lyckats sälja
en tavla, gick jag helt ogenerat in i en gård och
drack kaffe med folk, hjälpte dem att pumpa upp
vatten, högg ved åt käringar, läste läxorna med
barn, som gick i Ersta skola. Och rätt ofta, då jag
hade pengar, dök jag ned i avgrunderna med murare
och snickare och folk som hade förbindelser högst
uppe i vindskupor, där märkvärdiga människor,
makeråer och kopplerskor dvaldes.

Jag bara studerade. Jag höll mig alltid snygg och
fin, även moraliskt.

Men en dag fick jag brev från Carl Larsson.

Det skulle göras en ny tidning. Man ansåg att
Söndags-Nisse var litet gammalmodig och Hugo
Vallentin vände sig till C. L. och ville ha honom
som medarbetare. Men Calle Larsson hade andra
uppgifter. Han arrangerade ett möte mellan mig
och Hugo Vallentin och vi talade med varandra.
Jag hade redan gjort några teckningar.
Söndags-Nisse, som då redigerades av Axel Klinckowström
och Oscar Bensow, teol. och fil. doktor, kyrkoherde

med mera, var en högst underbar tidning. Jag går så
långt i kritik att jag vill påstå, att det var mycket
ont om humor i Sverige då för tiden.

Nästan skrikande av hunger hemsökte jag
Söndags-Nisse och erbjöd de båda redaktörerna en
teckning. Ett gammalt minne från Småland. Jag fick
fem kronor och vart ögonblickligen rik. Jag åt som
en vild man och gjorde en ny teckning. Fick nästan
tio kronor och blev ohyggligt förmögen. För detta
skall jag alltid tacka Klinckan och Oscar Bensow.

Så småningom åkte Hugo Vallentin och jag ihop.

Han var en ganska intressant människa — kanske
mera journalist än annat. Han var ingen
uppfinnare, ingen författare, men han var mycket vaken
då det gällde detta jordklot. Han var icke svensk.

På den tiden gick en antisemitisk våg genom
landet och han vart anfallen. Men jag, som icke
begriper rashat, försvarade honom. Vi blevo ganska goda
vänner därigenom. Det roar mig just nu att säga att
detta, att hata en ras är för mig vidrigt. Jag vill
omfamna hela världen och påpeka just faktum, att vi
ha precis de orientaler vi behöva ha. Deras kultur
är i alla händelser äldre än vår. Gören era saker
bättre än de, o svenskar!

Kunnen I icke göra det, så bören I hålla er lugna
några århundraden!

De som kunna hata äro dumma. Hela min själ
reagerar mot begreppet hat.


Det var rätt lustigt att leka med, då Hugo
Vallentin började med den nya Söndags-Nisse. Han ville
härska, men jag var mycket starkare både fysiskt
och psykiskt. Vi röko ihop och ville slåss ibland.
Det var min ungdom som reagerade, ty han var
något äldre. Vi talade engelska tillsammans och han
förde mig faktiskt in i modern engelsk litteratur,
om vilken vi svenskar på den tiden hade bra liten
aning.

Jag bad att han skulle skriva om sig själv. Han
hade varit kaffeagent och rest över hela landet. Han
kunde berätta om märkvärdiga socknar och
människor, tokiga situationer — galenskaper — men han
kunde icke beskriva dem, fast jag tiggde därom.

En gång gjorde han en dumhet. Han var Daily
Cronicles korrespondent i Stockholm och skrev om
politik, blev anfallen — jag försvarade honom. Jag
<i>ritade, tecknade</i> ett helt nummer av Söndags-Nisse,
typografiskt och med teckningar, ty jag ville visa
att jag stod på hans sida. Det blev en
tidningshistoria, som på sin tid väckte ett stort uppseende.
Vallentin blev ohyggligt nervös och vi röko ihop
igen, men jag klarade situationen genom mitt lugn.

Han tyckte inte om det jag skrev, ty jag hade
mera litterära instinkter än han. Han var för
politiskt intresserad och jag har alltid tyckt politik vara
löjlig.

Jag hade på den tiden tvåtusenfemhundra

kronor som avlöning. Jag blev erbjuden
ettusentvåhundra kronor i ett underbart kontrakt, enligt vilket
jag skulle ägna all min konstnärliga verksamhet åt
Söndags-Nisse och icke få arbeta i någon annan
tidning. Som gammal smålänning begärde jag tretusen
kronor — alltså med prutmån.

Kan någon nu begripa att en man kan vara
välklädd med tvåtusenfemhundra kronor i lön.

Men punschen och brännvinet voro billigare på
den tiden och skräddarna voro billigare och ädlare
än nu.

Redan innan jag engagerades i Söndags-Nisse
hade jag ett par gånger varit uppe på dess
redaktion för att sälja teckningar. Vid mitt första besök
där sköttes dess litterära och konstnärliga avdelning
av två män, som jag minst av alla väntat få se i en
dylik funktion. Det var Oscar Bensow sedermera
teologie doktor och kyrkoherde samt Axel
Klinckowström, zoolog. Jag hade aldrig förut sett någon
av dem och Klinckans germanskägg förfärade mig
genom sin storvulna yvighet. Men lyckligtvis hade
de två första teckningarna zoologiska motiv och
några kronor rikare gick jag ännu darrande i
knävecken ut för att förvandla dem till kolhydrat, fett
och äggvita.

Stockholms skärgård, upptäckt av Strindberg och
lancerad av andra lockade och en vacker dag befann
jag mig inhyst i en fiskarstuga på Östra Lagnö

<img>Skeppar Sjögren.</img>
tillsammans med Edward Alkman. I andra stugor där
ute bodde Bruno Liljefors, Elias Erdtman, Gustaf
Ankarcrona och den tyske målaren Alf Bachmann.
Senare tillstötte Acke. Det blev en sommar full av
nervöst arbete — ty jag levde absolut för dagen —
men även av glädje och sorglöshet. Jag hade aldrig
sett skärgården förut och den grep mig. Vår värd,
skeppar Sjögren, var också en äkta typ av dem det
nu börjar bli ont om. Otaliga och lögnaktiga voro
hans historier och fyllda av en underbar blandning
av drastisk komik och blodigt allvar. Jag önskade
mig vara stenograf. Han överväldigade genom sin
fantasi och förkrossade med material. Det var han
som gav uppslaget till den odödliga historien om hur
Bruno Liljefors skulle lära sig segla. Den förtjänar
att upprepas här och jag gör det.

Liljefors yttrade en dag en önskan att få lära sig

något om segling, i vilken sport han som dittills
lantbo var absolut okunnig. — Men kom ihåg, herr
Sjögren, att jag vet ingenting om båtar. Gå ut ifrån
att jag inte har reda på ett dyft utan börja från
början.

— Jaha, svarade Sjögren, kom med ner till
strand, så börjar vi mäsamma. Här för exempel har
Liljefors en båt. Här har vi fören å här har vi
aktern. Om en nu seglar bidevind för styrbords
halsar — — —

— Ursäkta, avbröt Liljefors, men vad menas med
bidevind?

Med ytterlig förvåning stirrade Sjögren på den
okunnige och utbrast med obeskrivligt förakt: —
Hur faen kan Liljefors va så förbannat dum å rå,
så han inte vet, va som menas mä bidevind?

Jag minns ej om det blev flera lektioner eller om
undervisningen ens fortsattes den dagen.

Alkmans och min stuga hade endast kök och
kammare. Jag bodde naturligtvis i köket och låg i en
väggfast fållbänk, som bland annat utmärkte sig
för sin rikedom på vägglöss. Jag är emellertid
fullkomligt immun gentemot alla slag av ohyra. Den
skyr mig som pesten. Så snart jag lägger mig i en
säng med sådana kamrater, ge de sig uppåt
väggarna och jag sover lugnt och fridfullt. Men det
finns människor som icke tåla deras närhet. Dit
hörde min redaktör Hugo Vallentin. Han kom en

gång på besök till östra Lagnö och skulle övernatta.
Vad var naturligare än att jag erbjöd honom min
säng, medan jag knöt mig i en gammal vilstol och
låg fruktansvärt i vinklar som en illa uppfälld
tumstock.

Sommarnattens halvskymning hade just sänkt sig
över oss och jag sov som skjuten, då jag plötsligt
väcktes av Hugo, som vit i ansiktet, med vansinne
i blicken, darrande i alla leder och upphävande
oartikulerade skrik väckte mig och pekade på
väggen — bara pekade.

— Vad i Herrans namn går åt dig?

— <i>Där, där!!!</i>

— Men vad är det?

— Där!!!

En liten prick rörde sig sakta över den trasiga
tapeten.

— Jaså, bara en väggmadam! Hur kan du, stora
fullväxta karlen, vara rädd för ett så litet kräk? Låt
mig sova!

— <i>Döda den, döda den</i>! vrålade han.

— Fege usling! Döda det stackars djuret själv,
om du har mod. Du är ju mycket starkare.

— <i>Men detta är ju för—för—färligt! Hjälp!</i>
Där kryper en till — och där en! Hade jag vetat
detta!!! Så hade jag aldrig kommit hit! <i>Och där är
en till! Ser du inte???</i>


— Vill du ta min vilstol, så lägger jag mig i
sängen.

— Aldrig!!! När går båten? <i>Och här kryper en
på golvet!!!</i>

Hugo tog ett jätteskutt mot den räddande
dörren, öppnade den och försvann i bara
underkläderna. Gäspande steg jag upp, samlade ihop hans
grejor och gick ut på förstubron. På ett stenkasts
avstånd från stugan stod min gäst, en bild av den
mest fruktansvärda själsskakning. Det var omöjligt
att förmå honom gå närmare. Han klädde sig i
nervös brådska, vinkade avsked och försvann på
stigen som förde till ångbåtsbryggan. Där fann jag
honom efter en stund, sedan jag klätt mig och
skyndat efter. Han var tyst och sluten, likblek och rökte
nervöst och utan avbrott massor av cigarretter. Det
var som om något brustit inom honom. Han
återvände aldrig till östra Lagnö, fast jag lockade med
kilopåsar av Tjäders insektspulver och de skönaste
soluppgångar.

Jag hade en gång på ett dygn förfärdigat femtio
stycken småteckningar, som jag reste in till stan
med och sålde för sjuttiofem kronor. Jag var alltså
en rik man. Vi hade för vana att vid stadsbesök
köpa hem något att äta eller dricka åt de
hemmavarande. Med västfickorna svällande av sedlar kom
jag under min vandring i staden att passera det då
nya och nu försvunna Cirkuspalatset, i vars fönster

skyltades med allahanda varor från olika firmor,
bland dem Lindgrens punschbryggeri. (O vilken tid,
små barn!)

Jag dök in i affären och bad att få köpa en
skyltflaska Lindgrens punsch med långhals som innehöll
tjugufem liter. Man vägrade i början, men under
debatten infann sig en av firmans chefer som genast
fattade galoppen och var nog vänlig att låta
praktpjäsen övergå i min ägo. En ädel man! Han begrep
mig, då jag försäkrade att den glädje en dylik
jättebutelj skulle sprida på östra Lagnö endast möjligen
skulle överträffas av hans egen eventuella glädje i
himmelriket. Han log gott och ordnade genast med
emballaget. Låter det inte som en saga, då jag
berättar att jag fick alltsammans, flaska, punsch och den
väldiga lådan för tjugufem kronor?

Buteljen var så stor, att vi måste bjuda ut
främmande. Trots denna hjälp höllo vi på flera dar innan
vi lyckats tömma den långa halsen. En fullkomligt
idealisk flaska!

Allvarliga, svartklädda herrar kommo ut för att
intervjua vår koloni, en av de första målarkolonier
i skärgården, kanske den första! Ryktet om oss hade
spritt sig i Stockholm. De korrekta litteratörerna
bjödos på mat och naturligtvis kaffe med Lindgrens
punsch. Det blev sent och stockholmarna, som aldrig
sett solen gå upp ur havet, beslöto sig att invänta
morgonbåten för att bevittna det ovanliga

fenomenet. För att se soluppgången i hela dess majestät
begåvo de sig tvärsöver en udde av ön. Alf
Bachmann och jag stannade kvar.

Det var en söndagsnatt och handklaverstoner
ljödo från den närliggande byn. Det brukade gå
glatt till vid danserna på östra Lagnö på den tiden
och ett och annat uppfriskande slagsmål var inte
uteslutet, ty ibland kommo pojkar från andra öar
och giljade till flickorna. Sådana besök straffades
stundom. Och brännvinet var starkt och billigt.

Bachmann, som var en idéernas man, föreslog att
vi skulle skämta med våra allvarliga gäster och
arrangera, som om en fruktansvärd orgie med
slagsmål ägt rum under deras soluppgångsexpedition.

Punschbuteljens bål var nästan orörd. Alltså
hällde vi ut punschen i en vattenså, som vi gömde i
en av stugornas kök. Buteljen (med litet kvar på
bottnen) lade vi omkull på det stora fällbordet ute
på gården, där vi druckit vårt kaffe. Buteljhalsen
pekade ut över bordskanten. Under denna satte vi
en pinnstol, på vars säte vi hällde litet punsch. Vi
läto också ett par glas strömma ut över bordet.
Några trasiga koppar slängde vi i gräset. En
utdömd stol bröts sönder och dess ben och ryggstöd
ströddes ut på gårdsplanen. En gungstol kastade
vi upp i vårdträdet och några gärdsgårdsstörar och
diverse klädesplagg ordnades på lämpligt sätt så
att det borde bli varjom och enom fullt klart att en

hemsk kalabalik utkämpats. Därpå gingo vi bakom
ett av uthusen och inväntade naturentusiasternas
återkomst.

Våra hjärtan slogo av glädje, då vi från vårt
gömställe iakttogo både gästernas och kamraternas
oförställda bestörtning. De åskådade först stela av
fasa förödelsens styggelse, åjade sig över den goda
punschen, som nu gödde marken i stället för att
sprida glädje i strupar och själar, och slutligen blevo
de oroliga för vårt öde. Naturligtvis var det folk
från andra öar som överfallit oss — men var voro
vi? De ropade våra namn. De försökte rekonstruera
händelsernas förlopp och diskuterade våra öden.

Ty icke kunde vi väl — tanken svindlade —
själva ha berusat oss till oigenkännlighet och
kommit i envig? Men vår självbevarelsedrift hade
otvivelaktigt verkat i punschbevarande riktning. Nej,
här hade varit slagsmål på fullt allvar med
utbölingar, som kanske just nu jagade oss i skogarna eller
rentav slagit oss sanslösa.

Intet var att göra och båten skulle strax gå. Tiden
var knapp. Avmätta, korrekta, med pannorna i
djupa veck togo våra gäster avsked. De hade
verkligen icke trott att det angenäma besöket skulle
sluta så obehagligt.

Då trädde Bachman och jag fram hälsande med
något vingliga åtbörder. Vi togo snedsteg, skrattade
fnoskigt och försökte sluddrande på målet övertyga

stockholmarna om nödvändigheten att stanna och
äta sillfrukost med agremanger och mycket punsch

— punsch? Vatusannudå — är den slut? vafalls?
Men stanna i alla fall — hick — fall! Vi kan köpa
ny punsch på båten! Och öl och munk och ännu mer
punsch!

Generade över vårt tillstånd, stela,
ogenomträngliga i anseende till utseendet bockade de dystra
gästerna avsked med en värdighet, som icke ens
glädjen över att vi ännu voro i livet kunde göra litet
mindre dyster. Långsamt drogo de sig baklänges
mot grinden. Icke ett leende livade deras drag.

Då tyckte jag att vi skämtat nog.

— Nu, Alf, slutar vi med det här skojet!

Och vi återgingo till den mycket nyktra
verkligheten. Men våra gäster trodde oss icke. Vi
försäkrade dem att vi bara skämtat. Vi följde dem till
bryggan under försäkringar. Men antagligen tro de
ännu i dag att en hemsk batalj kämpats till slut
under de bleka sommarstjärnorna och att vi rusiga
fäktat med bönder eller inbördes och möjligen själva
satt i oss de minst femton liter som återstodo i den
bukiga jätteflaskan. Det hjälpte icke ens att vi
berättade att all punschen välbehållen fanns i en så i
köket.

Deras illusioner om vår skärgårdsidyll hade fått
en ohjälplig knäck och vi kunde icke vara dem nog

tacksamma att intervjun uteblev. Den skulle ha
blivit bara en desillusion för oss.

Oförgätlig blev den sommaren för oss alla. Där
upptäckte Liljefors havet och började avlocka det
nya värden, dittills oanade. Och jag började längta
längre ut, ända till de yttersta kobbarna, fast det
skulle dröja åtskilliga år innan jag fick tillfälle att
tillfredsställa denna längtan. Det tycktes för övrigt
ha legat i luften, detta tvång att dra sig så nära
havet som möjligt, både hos konstnärer och
författare av den tiden. Och, jag upprepar det,
Strindberg gav den första impulsen genom Hemsöborna
och andra böcker.

Under samarbetet med Hugo Vallentin i
Söndags-Nisse fick jag för första gången på nära håll
se utslag av antisemitismen. Jag menar nu icke så
enkla och förr vanliga företeelser som till exempel
att en kringvandrande judisk handlande fick stryk
av fulla bönder, ”därför att det var judarna som
korsfäst Jesus”. Sådant hade jag sett och ogillat
redan som barn. Jag minns hur mina föräldrar en
gång räddade en dylik affärsman och läto honom
bo hos oss, då andra vägrade hysa honom under sitt
tak. Tidigt inpräntade min mor hos mig hur
vidrigt det är att förfölja och skada människor bara
därför att de icke ha samma färg som andra, om de
eljest äro hyggligt folk, eller därför att de på något
sätt överträffa oss i kunskaper och skicklighet. Jag

minns hur jag grät av rörelse då denne jude, som
var polack och gammaltroende, varje morgon tog
fram sin lilla bönbok, fäste den på pannan och
lindade remmarna om sig efter den uråldriga ritualen.
Min mor påpekade hur mycket bättre han var än
vår kyrkoherde, som ofta låg full i dikena om
vardagarna men på söndagarna stod på predikstolen
och skrek så att käringarna lipade och bönderna
darrade.

Hugo Vallentin hade skrivit en artikel i Daily
Cronicle, vars korrespondent han var. Dess
innehåll väckte en storm av ovilja mot honom, han blev
kallad landsförrädare och utsatt för allvarlig
förföljelse i pressen. Han hotades med stryk och blev
verkligen överfallen en gång, fast folk kom till och
räddade honom. Många gånger följde jag honom
hem om kvällarna, särskilt efter sammanträdena i
Publicistklubben, där jag på hans förslag blivit
medlem. Jag minns hur jag i ungdomlig indignation gick
och längtade efter att få piska upp en eventuell
våldsman. Vallentin var fysiskt klen och jag var på
den tiden ganska stridslysten. Men lyckligtvis fick
jag icke tillfälle att använda mina småländska
nävar till hans försvar.

Jag fick anonyma brev med hotelser att också få
stryk, om jag icke genast lämnade Söndags-Nisse.
Jag var ju svensk och det var förräderi av mig att
arbeta tillsammans med en jude.


Bättre blev det icke efter två så kallade historiska
teckningar, som jag gjorde i tidningen. Den ena
föreställde Gustav II Adolf borstande tänderna i sitt
tält på morgonen före slaget vid Lützen. Han stod
vid sin enkla fältkommod och skötte toaletten. På
fältalmanackan lästes

NOVEMBER

6

och på hans arm fanns intatuerat E. B. (Ebba
Brahe), spåret efter hans ungdoms svärmeri, som
han icke kunnat (eller velat) operera bort.

Den andra var en bild av Karl XII skärande sina
liktornar på morgonen före slaget vid Poltava. Han
använder sin rakkniv vid detta hygieniska företag
och hans trogne kammartjänare Hultman har nyss
slängt in en hög glödgade kanonkulor i tältet för
att kungen icke skall frysa alltför mycket i
morgonkylan. En kaka mögligt bröd, kungens enda
födoämne, ligger på en stol väntande på att bli angripen
av de pfalziska tänderna.

Med anledning av dessa mycket oskyldiga och
högst opolitiska teckningar blev jag anfallen av
Sigurd, Smålandspostens då ovanligt populäre
redaktör, svenska folkets litterära idol. Han påstod
att jag drog ned våra höga minnen och var en

simpel hädare, som borde avskaffas. Men mina
synpunkter voro ju förklarliga, då jag samarbetade med
en jude. Som svar på detta anfall gjorde jag ensam
ett helt nummer av Söndags-Nisse för att visa att
jag trivdes mycket bra med min chef. Pressen delade
sig naturligtvis i två läger, för och emot min
obetydlighet. Endast en krönikör i någon
landsortstidning tog mig i försvar och försäkrade att jag
egentligen överdrivit i beröm visavi Gustav II Adolf
genom att låta honom borsta tänderna, vilket denne
hjälte bevisligen aldrig gjort, enär sådana möbler
som tandborstar voro en senare uppfinning.
Däremot var det möjligen lågsinnat av mig att insinuera
att Karl XII haft liktornar. Han gick ju inte. Han
bara red. Och i sådana stövlar som hans, med den
konstruktionen, störde ju inte liktornar om de icke
voro av fasaväckande storlek.

Jag har sedermera rätt noga aktat mig att göra
historiska teckningar.

Sigurds motvilja mot mig satt i så länge han levde
och han visade vid de få tillfällen vi träffades en
förkrossande överlägsenhet, efter vilken jag först
på sista tiden hämtat mig. Men Söndags-Nisses
upplaga växte trots Vallentins och mina
fosterlands-förrädiska stämplingar. Jag började göra
karikatyrporträtt. De första väckte ovilja hos de
porträtterade, men glädje hos de avglömda. Jag försökte
reparera detta fel och så småningom blev det ganska

enkelt och naturligt och icke nedsättande att se sig
själv framställd som vrångbild. Särskilt politici <i>en
marsche</i> erbjödo utan speciell påstötning sina
profiler och en facer genom insändande av porträtt
eller brev med begäran om sammanträffande.
Riksdagsmän voro de mest intresserade. Och på den
tiden hade riksdagsmän originella utseenden. Nu
äro de slätstrukna — nästan alla utan karaktär —
löpande i spår — <i>Heerdenmenschen</i> (Nietzsche).

Trötta av förföljelse och verkligen intensivt
arbete beslöto Hugo Vallentin och jag att vila oss
genom en resa till London och Paris. Han blev en
mycket besvärlig reskamrat på grund av sin
nervositet. Men goda vänner voro vi och det hela
ordnade sig på grund av mitt småländska bondlugn. Vi
reste från Göteborg med Thule och fingo ligga två
dygn stilla på Doggers bank för tjocka. Mistlurarna
höllo på att göra min kamrat galen. Han anade
sammanstötning och bottennapp i varje ögonblick.
Han väckte mig om nätterna och jag måste sätta mig
upp i sängen och spela poker med honom för att
lugna hans nerver. Jag måste undervisa honom i
användningen av livbältena — vilka han
nödvändigt ville ha inom räckhåll — och övertyga honom
om att ventilerna icke läto en droppe vatten sippra
in. Ty vi hade samma hytt. Han skrek på hjälp i
sömnen och jag tvangs att som världens
barmhärtigaste samaritan blanda lugnande groggar åt

honom, svaga och eländiga, tills han med ett trött
leende slocknade.

Jag välsignade den stund, då vi angjorde Tilburys
kaj. Och jag gladdes våldsamt, då vi efter några
tidsmoment sågo Londons hushav, skorstenshav i
börjande fog dyka upp framför oss.

Hugo var så trött att han ögonblickligen gick till
sängs, sedan vi väl installerat oss i <i>Temple Hôtel,
Arundel Street, Strand.</i>

Men den som gjorde toalett och dök ut i
världsvimlet var jag. Jag var ung och glad och ägde
tjugufem pund sterling. Jag visste en adress, ett
antikvariat, där en vän till mig var anställd. Och jag visste
att han, om han fortfarande existerade i
sinnevärlden, var villig att följa mig till Nationalgalleriet, dit
min längtan drog mig efter allt jag läst om det. I
hörnet av Arundel Street och Strand högg jag en <i>cab</i>
och var med ens europé, en man som rest mer än
de flesta, rik intill Rothschildism, oberoende och
kulturbejakande.

Hästhovarnas klapprande mot gatan fascinerade
mig och jag ville skrika av glädje, ty jag ägde ju
London.

Nu var jag alltså ensam ute i världens största stad,
vilken var min egendom, ty jag hade tjugufem pund
i plånboken. Min hästs snabba takt, hovarnas
klapprande på gatans träbeläggning, verkade som musik.
Kusken höll in utanför en blygsam butik vid en

bakgata i närheten av Whitechapel Road. Jag klev in i
antikvariatet. Där sutto två människor, en gumma
med ett ölkrus framför sig på ett litet bord, där en
smutsig kortleks placering vittnade om någon
patiens, och en ännu smutsigare gubbe, som såg ut
ungefär som jag föreställde mig mr Scrooge i Dickens’
A Christmas Carol. Jag frågade efter mr R.

— Mr R. är död! Var det annars något ni ville?
svarade den gamle mannen.

— Död? Jag hade brev för mindre än en vecka
sedan från honom. Berätta om honom! Vad dog
han av?

— Vet inte. Ni måste vara hans landsman, ty
han talade nästan lika dålig engelska som ni. Var
det annars något?

— Vet ni inte hans sista adress? Han sade att
den var här.

— Vet ingenting om mr R. Gå för fan i våld,
om ni inte ämnar köpa något.

— Men vill ni inte ge mig någon upplysning om
R.?

— Go to hell!

Där stod jag och kunde icke annat. Gubben såg
så infernaliskt elak och skurkaktig ut att jag blev
ursinnig över hans enastående ohövlighet. Och på
min fruktansvärda sjömansengelska sade jag honom
att han var son av en tik och att jag skulle göra

fiolsträngar av hans usla tarmar, om han inte
upplyste mig något om mr R.

För resten skulle jag vända mig till närmaste
poliskonstapel, ty jag hade hört att Londonpolisen var
den bästa i världen. Och det skulle ske genast. Ty
det var något han icke ville ut med. Var hade han
gjort av R.?

Då han hörde talas om polisen blev han med ens
hövlig, nästan krypande. Men han kunde verkligen
inte säga mr R:s adress. Jag kunde ju vända mig
till svenska sjömanshemmet. Där visste man
kanske —

R. hade varit en högst romantisk och underlig
figur, men en hedersprick och jag var övertygad om
att det var gubben som i deras mellanhavande burit
sig illa åt. Sjömanshemmets adress kunde jag icke få
nu. Jag gick alltså men föresatte mig att så snart
som möjligt ta reda på R. genom legationen,
konsulatet eller polisen.

Jag satte mig i min väntande cab och bad kusken
köra mig till National Gallery. Vi körde ut på
Whitechapel Road och reste mot stadens centrum.
Plötsligt halkade hästen på den vattenspolade gatan
och störtade omkull. Jag höll på att slungas ur
caben. Det blev folksamling, jag betalte och
föresatte mig att gå. Men min medfödda törst och dagens
hetta tvungo mig att gå in på närmaste krog.


Nu är det så, att jag mycket ofta upplever till
synes egendomliga saker på mina resor. Vid krogens
bar stod min barndomsvän och drack något. Jag
blev icke förvånad. Jag sade bara Hej! och han såg
icke heller överraskad ut när han svarade med
samma hälsning.

— Hur visste du att jag var här inne? Jag beskrev
situationen.

— Jo, den där gamla skurken! Den skall du tro
jag klarade fint. Han stal allt det lilla jag hade av
pengar och ville sätta mig i klistret för resten, i en
förbaskat tråkig situation. Men jag stängde in både
gubben och hans satan till käring och letade reda på
mina pengar. Du skulle se hur det ser ut i deras
våning. Allt som hade lås bröt jag upp och hittade
verkligen vartenda dyft. Hade gubben inte varit så
gammal, skulle jag ha slagit sönder några revben på
honom. Men nu är jag trött på London och nu går
jag till sjöss igen — när du har rest förståss! Have
a drink! Jaså — han sa verkligen att jag talar dålig
engelska? Ånej, när man varit tio år på sjön med
bara engelsmän och bott i kolonierna, talar man inte
dålig engelska — åtminstone inte jag. Men jag
förstår att gubben är arg som ett bi. Hade jag vänt mig
till polisen, hade jag stått hjälplös. Nej, man måste
reda sig själv och bäst med de här.

Och han strök med välbehag över sina väldiga
bicipes.


När vi talat någon timme om vår gemensamma
barndom var det tid att väcka Hugo Vallentin och
som dagen var anslagen till orientering, var Hugo
tacksam att få min vän till ciceron, ty han kände
London som sin ficka, sade han. Och jag välsignade
den frihet jag skulle få njuta av en månad utan att
behöva besvära Hugo, som mest tänkte ägna sig åt
journalistik och journalister.

Emellertid blev jag introducerad på Grand
National Liberal Club och i The Press Club, där vi
tillbragte många kvällar tillsammans med Daily
Cronicles stab. Särskilt kommer jag ihåg en mr
Williams, förebilden till Nilgaun i Kiplings The Light
that failed, en ärrig krigskorrespondent, som varit
med om Englands alla krig runt världen under de
sista trettio åren, och mr Morrison, före detta präst,
som nu förestod nöjesavdelningen i tidningen och
livligt förde oss omkring på varietéer och därmed
jämbördiga lokaler, en trevlig man, fast han
andades något för mycket visky.

Hugo Vallentin älskade <i>poker</i> och jag som avskyr
spel måste flera gånger riskera min reskassa med
gamla durkdrivna pressmän och spelare. Emellertid
räddades jag genom användandet av min
småländska förslagenhet, vilken vid dessa tillfällen var
utmärkt att ta till.

Med min vän R. dök jag ned i Londons
avgrunder eller reste ut på landet till småstäderna och

badorterna. Med Hugo åt jag middag på dödstysta
klubbar, satt gäspande framför långa groggar och
rådbråkade engelska med piprökande och tyst
spelande gentlemän. Med honom bevistade jag det årets
Derbylöpning och förlorade jämnt ett pund till en
förtroendeingivande bookmaker. Jag kommer ihåg
att det tog hela sex timmar att komma från vårt
hotell ut till löpningen, i en trängsel som var hemsk
och som gjorde att vi lugnt kunde gå in på någon
bar eller restaurang och vara säkra att hinna ifatt
vår omnibus — så sakta kröp folkmassan framåt.
Det fanns ju inga automobiler på den tiden.
Folklivet på båda sidor om banan intresserade mig
mycket mer än löpningen. Där var typiskt
marknadsgyckel med mycket gammaldags nöjen,
ringkastning och underliga tävlingsspel, vaxkabinett, dans
och upptåg. Jag erinrar mig hur i värsta trängseln
en berusad kvinna stack en hattnål i länden på en
polishäst. Den ridande kom ned rakt på hjälmen
och blev liggande medvetslös. Jag stod alldeles
bakom och såg hästhovarna röra sig i luften över mitt
huvud ett ögonblick. Jag höll på att kastas omkull
men klarade mig. Fruntimret kom undan till
allmän förargelse. Med Vallentin gjorde jag en
söndagsresa upp till Hampton Court på en flodångare
med harpspelande och säckpipande skottar.

Men med R. fick jag gå igenom dockorna och
trängas med kineser, malajer, negrer och andra

vilda folkslag. Där trivdes jag och hade min varelse
oftast. Med honom gick jag också under några
dagar igenom så mycket av British Museum vi
hunno, och tavelgallerierna. Londonveckorna
användes verkligen, utnyttjades. I Vallentins sällskap
åt jag en gång frukost med mr John Burns,
Englands förnämligaste arbetsledare och sedermera
minister, en arbetare och människa av hög valör.
Genom honom fingo vi tillträde till Underhuset och
hade där tillfälle att få se och höra några av
dåtidens mest betydande politici.
</chapter>

  <img>Självporträtt 1905</img>


<chapter name="Midsommar">
<img></img>
<h2><small>MIDSOMMAR</small></h2>
<table o>
<td><poem>Nu är sommaren här. Det blommar i skog och i hage,
gårdens vackra förgätmigej står och lyser i gräset,
lönnarna frodas och apeln står full av skäraste knoppar.
Tusenskönorna lysa i soln som smultron och grädde,
vildvinet spirar och suger sig fast mellan teglen på taket,
hundkaxen skjuter i höjd med svällande stammar och blommor
vita, som låge där strödd en vintergata i grönskan.</poem>
<td c>*
<td><poem>Men som en blänkande sköld är havet och hägrar i öster.
Morgonens tidiga sol förgyller tjäriga ekor,</poem>
<poem>
blixtrar på årornas blad, och när strömmingen
<tab>lyftes i sköten
fyllande fiskarens famn och pressande ekan på sidan
är det, som drog han en forntida skatt av silver ur
<tab>djupet.

Runt om skriar måsarnas flock, men labbarna vila
lugnt på vingen och bida sin tid, tills jakten
<tab>begynner.

Borta längst i det dallrande blå, där dunsterna dirra,
strävar en ångare fram och dånet jag hör av
<tab>propellern
genljuda mot mina berg, men jag ser blott röken
<tab>av ångarn.

Soldiset står som en mur därborta på finländska
<tab>sidan,
Ekerön hägrar och Signildsskär, och med kölen i
<tab>vädret
skutorna stå på sig själva och gå som fantomer och
<tab>spöken.

*

Härligt jag kallar mitt hav, när det välter med
<tab>väsande kammar
in mot min bergiga strand och suger sig upp emot
<tab>klippan
fräsande än som en katt och dånande än som en åska,
porlande, viskande, sjudande högt och tystnande
<tab>åter.
</poem>


<poem>
Härligt jag kallar mitt hav, när det speglar solen och
<tab>molnen
djupt i sitt djup och vid strand den vackra
<tab>vaggande tången
lyser i guld och i grönt och en halv fots dyning
<tab>förtäljer
mäktigt varannan minut om en storm som blåste i
<tab>förrgår.

Satt jag i min kanot, när de rullande topparna gingo
högst med sitt vitaste skum över grund, över skär,
<tab>över kobbar,
kände jag mig som en mås på vattnet och tände i
<tab>stiltjen
mellan sjöarna lugnt min pipa och vilade åran.
Trutarna flaxade över min båt och anade
<tab>strömming,
grisslorna pilsnabbt i surrande flykt försvunno i
<tab>fjärran,
svärtorna lågo med halsen i höjd och summo bland
<tab>brotten,
ådorna flögo förbi i farlig närhet och prackors
ilande kors jag tecknade såg mot seglande skyar.

Eller om sjön var blank och i soluppgångarnas
<tab>guldhav
efter en dykande fågel jag for, och nyfikna lommar
sträckte förbi och kommo igen vid saluter av
<tab>bommar,
</poem>

<poem>
härligt var havet och gott och jag glömde plikter
<tab>och pengar.

Tack för glömskan och tack för nävarnas blåsor
<tab>och tack för
armarnas styrka och tack för vart stänk som gick
<tab>över kanoten!

*

Men nu susar det till. I sydvart blånar en strimma,
växer och kommer häråt och det vitnar och
<tab>svartnar och viner
udden förbi, där jag sitter i lä, och det stänker i
<tab>stranden.

Blåsvart jagar en ensam by och försvinner bland
<tab>skären
norrpå igen. En säl dyker upp som ett havstroll
<tab>och blåser
tätt vid min fot, och förskrämd han söker djupet
<tab>igen och
ringlarna efter hans kast dö bort som en ton som
<tab>förklingar.

Svalorna jaga varann kring berget, och utanför
<tab>Loskär
fäller en lom som en sten och stänker silver
<tab>omkring sig.

Härligt värmer midsommarns sol, och på stranden
<tab>bakom mig
</poem>

<poem>
dofta tallar och värme av skog, och jag somnar och
<tab>drömmer
ljuvt om jakter på örn och på allsköns djur, och jag
<tab>vaknar
plötsligt, när högst på min hatt jag känner ett liv
<tab>— en ärla
sitter och vippar och tror, att jag är en bit av min
<tab>bergklint.
</poem>

*

Väl ett dussin år ha gått sedan jag började
beskriva varje särskild årstids förtjänster och alla
de njutningar som äro människorna beskärda jämt
året om, kan man säga. Ty det är så vist inrättat,
att inte bara midsommaren betecknar höjden av
tillvaron. I 40 graders kyla är det också skönt. Skralt
med bakterier, luften ren, och man behöver inte
söka skugga.

Nyss gick ett åskväder över Ålands hav. 5, 6
blixtar i taget, ljust som på dagen — ty det är natt —
och ett dån, som om jag skulle behöva gå ned och
ladda den gamla salutkanonen på berget och rikta
den utåt havet. Värmen kom efter regnet, och
törsten, sommarens — och vinterns och vårens och
höstens förbannelse — blev förfärlig. Hur mången
skulle icke önska med mig, att hans strupe hade en
atlanterkabels längd och att ett hav av källvatten
pumpades genom densamma.

<img></img>

Häruppe tar värmen mera än i den älskliga
metropol som kallas Stockholm. Dess innevånare
äro vana vid guldkrogarnas hetta och äro tränade
att stänga in sig på en parkett med några hundra
slags utdunstningar liggande som en molnstod mellan
ridån och raderna. Det är underligt att så här mitt
på sommaren se människorna skocka sig
tillsammans för att beskåda mer eller mindre idiotiska
föreställningar i en teater, när de ha Strömmen med
blåst och kretsande måsar eller landet med
krokanvillor och abborrmete. Om de för resten bara ville
observera livet med andakt, det dagliga livet
omkring sig, skulle de finna, att det är mycket
intressantare än livet på scenen.

Jag talar nu precis som tankarna komma och gå.
Vad har teatern med sommaren att göra?

Dillen — med kvantitet på första stavelsen —
skjuter upp i mina trädgårdsland, salladen och

rädisorna trivas, och regnet efter åskan nyss gjorde
vattningen obehövlig för ett par dar. Jag har tuktat
vildrosbuskarna i havsskogen med egen
konstförfaren hand, rudorna skvätta i min damm och laxen
hoppar utanför Hälludden.

Jag har inspekterat min koloni av
trädgårdssnäckor, en gammal härlig, ätbar koloni. Bestämt
flirtade de med varandra två och två, alldeles som
människorna göra den här årstiden. Jag observerade
för tre dagar sedan ett par, som tydligen voro
mycket intresserade av varandra. Då jag i dag på
morgonen besökte dem, kysstes de ännu intensivt. I
kväll lämnade de så blixtsnabbt som möjligt varann.
En fnurra på tråden, kanske!

Sådan är sommaren, full av kärlek och ilska och
annan ljuvlighet. Låtom oss vara människor!

P. S. Men jag ser fågel komma och slå till i min
badhusvik. Adjö! Solen börjar gå upp.
<img></img>
</chapter>

<chapter name="Seglats med strandhugg">

<img></img>
<h2><small>SEGLATS MED STRANDHUGG</small></h2>

Tre färger ha i dag etsat sig fast i min hjärna:
havets, himlens och en mäktig dimväggs.

Havet är metalliskt blått, skalbaggvingblått i
lätt skvalpning. Därovan dimman, som tung och
kompakt, solbelyst i överkant, kommer drivande
från norr. Dess färg har materiell fyllighet, något
av kött, något av hyn hos en kvinna, som dansat
sig varm. Överst lätt och klar grönblå luft.

Ur dimväggen tutar Svartklubbens fyr, som jag
har kranbalksvis om babord.

Snart äro vi inne i dimbanken. Nordvästen river
i, regnet duggar och sjön börjar spotta smått över

lovarts bog. Han växer, och snart påminnes jag om
att min båt är liten av en sjö som sköljer min
gummirock från nacken nedåt. Det är klokast att hålla
in mot land. Kalle Andersson lägger rodret babord,
vi vända och börja kryssa in mot Riddarskärets
stångmärke.

Vad vi ha ute i dimman att göra? Vi ha nyss
varit i land på skäret, där min speciella ejderhona
ligger på ägg, och sett efter om hon finns kvar. Hon
låg där, och tärnor och strandpipare skreko ve och
förbannelse över besöket. Vi stucko ut igen och
skrämde upp en flock på nio stycken ungejdrar, som
lågo på en häll i lä. Grisslorna lyfte och slogo i,
prackor och lommar sträckte in under land.

Dimman lättar och solen värmer igen. Vinden
skralnar, och med några famnars vinst på varje slag
kryssa vi genom Singösundet. Men på fjärden
kommer brisen igen mörk och vitskummig och vi skjuta
fart.

— Ska vi gå upp och titta på Singö kyrka?

— Varför inte, isynnerhet som det är vardag!

Efter några slag ligga vi i lä under Singö brygga,
och Kalle Andersson och jag mallra i väg.

Här är oberörd bygd. Här upptäckas inga
radiumstrålar, här uppstår ingen Verlaine och
cakewalk är lika okänd som Der Fall Wagner. I en
dalgång ligger en grå by, och i dess nordkant

murknar den lilla träkyrkan. Runt omkring multna saliga
singöbor under vårdar av grön singömarmor. Den
lyxen tillåter man sig efter döden, ty livet bjuder ej
på någon lyx. Bara på strömming.

H. H.

EXAMINERADE STYRMANNEN

SJÖKAPTENEN

etc. läser jag på en sten, uttrycket för de
efterlevandes stolthet och sorg.

Vi titta in genom kyrkfönstren. I taket hänger
ett fullriggat miniatyrskepp, som jag skulle vilja
äga. Det är av den typ, med vilken Kolumbus
upptäckte Amerika, och i festskrud. Jag kommer ihåg
en saga av H. C. Andersen: En berättelse från
Klitterna. Just det stället i sagan, där Jörgen dör i koret,
medan den gamla kyrkan begraves under
flygsanden: Och skeppet, som hängde i koret, sänkte sig
ned framför de två; det blev så stort, så präktigt,
med sidensegel och förgyllda rår; ankarna voro av
det röda guld, och varje tåg silkestvinnat, såsom det
stod i den gamla visan.

Det där kan jag utantill sedan pojkåren, och
medan jag står här ute på den fattiga ön med
ansiktet tryckt mot dess kyrkas utskottsrutor och havet
brusar på avstånd och vinden rasslar i gräset på
gravarna, får jag ett anfall av

70-talssentimentalitet. Men en blick in i sakristian med dess
kungörelsesamling i fula pappband på bokhyllan, där en
vintratt står upp- och nedvänd och en smutsig
mässskjorta med råttäten bård hänger på väggen,
släpper mig handlöst ned mitt i 80-talet. Saklöst
hoppar jag över 90-talet och är åter en modern
människa med de sista krigstelegrammen i tankarna.

Singös färg är grått. Men under de väderbitna
granarna är mossan skär av linnea.

En sägen förtäljer om en pojke, som kom i lära
hos en skräddare. Han var kvickställd på alla vis
och medan han sydde och skar till, vann han
skräddardotterns hjärta, så att hon fick ett barn.
Skräddaren blev förstås arg och ville att gesällen skulle
gifta sig med dottern, vilket ju var mänskligt begärt.
Men gesällen var så kvickställd, att skräddarbordet
syntes hans begåvning för litet. Han var bestämt
skapad att nå höga äreställen, och han bad därför
skräddaren att få studera till präst, innan han gifte
sig. Gubben hade litet pengar och bekostade den
kvicke gesällens studier, tills denne prästvigdes och
gifte sig med en annan flicka. Detta är vad folk
kallar tacksamhet och finkänslighet.

Den historien berättades på Singö.

Om den forne skräddargesällen ännu lever, kan
det ju roa honom att se den i tryck. Eller kanske
hände alltsammans på 1700-talet. Tid och rum

existera ej för tänkaren-skribenten. Men jag
påminner mig nu att prästen lever, fast i en annan
församling. Prosit!

Singö har naturligtvis en handelsbod, dit även
vykorten, denna landsplåga i vilken humbugen och
dumheten i förening fira triumfer, trängt fram.
Naturligtvis föll jag offer för lasten. Jag köpte ett
vykort, föreställande en moder som lär sitt barn att
bedja, och skickade det till Stockholm, till min
klassiskt bildade vän Simon, a quo nil humani, alltså
icke heller den fina uppmärksamhet som låg
förborgad i min handling, alienum est.

Men i norr står en ny molnbank fast det börjar
mojna. Vi sitta snart i båten och få ut storn. Sakta
glida vi hemåt genom det svagt krusade sundet,
förbi singöbornas rad av sjöbodar, förbi det falska
Singösundet, där en karl i en eka just håvar
in en abborre, förbi en vikarsäl, som väl också
fiskar och förskräckt dyker efter en ljudlig
flåsning, förbi Riddarskäret och ut på havet, där
brisen står dunkel under dimman som närmar sig.
Dimman hinner oss, men vinden dör alltmer, och
i lä under Fogdö sten är det, som om vattnet vore
tjärad näver och vår båt en <i>pediculus maris</i> — för
att begagna en älsklig bild.

Skymningen faller på. Runt omkring oss står
tjockan grå och tät och alla mått förändras. Den lilla
klippklacken, som vi passera på fem båtlängders

håll, ser ut som Fujijama, och tärnan, som flög tätt
över masttoppen, var vår barndoms fågel Rock.
Skyhögt reser sig plötsligt ett palats vid horisonten
och en minut senare stöta vi emot sjöboden, där vi
valt vår ankarplats.
<img></img>
</chapter>

<chapter name="Storm">
<img></img>
<h2><small>STORM</small></h2>

Två dygn har den nordliga stormen varat och
Ålands hav är gropigt. Brotten rulla in som vita
drivor och omkring skär och grund kokar det och
ryker. Som åskdunder dånar sjön ute vid
Storbrottet, vågen slickar de blanka kobbarnas sidor allt
högre och högre och sjöarna som tagga horisonten
torna ihop sig till mäktiga bergskedjor som tungt
och obevekligt och i ändlös procession passera
sydvart.

Men mot kvällningen gå byarna ej så svarta över
viken, mina popplars kronor gunga ej så våldsamt
och solen tittar fram mellan molnen. Jag tar in alla

tre reven på min blekingsekas storsegel och stävar
ut för att studera havet. Kalle Andersson sitter bred
och lugn framför mig på sin toft beredd att när helst
det kräves flytta upp i lovart och vi kryssa
försiktigt under land och ta byarna med glans. Utanför
Köpmanholmen river vinden i, sjön toppar sig
smått, skvalpet suger sig in över däcket, studsar
mot skvättbordet och blåsten sprutar rockarna
skummiga på babordssidan. Vi stryka tätt under
Grundkallen, göra fyra slag i den växande sjön, och
när den möter oss mellan Dagen och Lejet i långa
susande rullande taggiga berg, är jag just där jag
vill vara.

Stormen har rensat luften och solskenet
ljummar skönt på våra våta kinder och på händerna,
som syssla med skot och rorkult.

Solen står lågt och när brotten rulla in över Lejet
och skummet ryker högt mot höjden i väldiga,
svällande moln, lyser det i vit purpur och ljus orange
med blå skuggor alldeles som en sommarsky. Men
skummolnets kanter blixtra mot de materiella
rödvioletta skyarna nere vid horisonten i öster i
ljusviolett och ljus purpur som en kaskad av solbelyst
blod.

Lejets röda klippa lever i färgen och brottet
kastar en skugga av varmt mörkblått på dess nordsida,
innan det löses upp i dimma. Och havet är av blå

metall och det gröna i brotten är varmt som det
gröna på en ljus äng.

Vi vända.

När jag länsar hem mitt i all denna rikedom av
lycka och liv, tyckes det mig ett ögonblick, som
om människan icke har något att beklaga sig över.
Och jag kramar rorkulten och ger mig fan på att
se, att <i>se, se, se,</i> och att allt som icke skänker styrka
och lycka är humbug, och att det icke finnes någon
humbug för en människa som verkligen ser. Allt
blir vackrare för var dag och allt klarare och
tydligare och som en gammal vis vill jag gråna och dö
just då jag hunnit så långt att jag verkligen känner
att intet är fult eller dumt — pang, just då den sista
dörren öppnar sig och intet hindrar mitt förstående
— då vill jag vinka adjö!

Tro nu inte, kära bror, att detta är
sentimentalitet och fött av någon tillfällig slöhet, nej, tvärtom!

Mellan Grundkallen och Måsskäret simmar en
vikarsäl. I den grova sjön ser han oss icke förrän
på ett par båtlängders håll, gör ett kast och dyker.
Jag skulle vilja kunna klara samma situation som
han. Men han klarar nog inte min situation, och
vi kunna vara jämspelta.

Nu är solen nere sedan en stund. Klipporna äro
mörkvioletta mot väster och skogens silhuett är
mäktig, havande, tung av färg. Den gömmer

svällande kottar och saftiga barr, röda rävar och bruna
harar, och dess kyliga doft slår tung av liv mot
mitt ansikte. Sådant kallas på konstspråket mystik,
och de som tala konstspråket kalla det mystik,
därför att de inte förstå hur det hänger ihop eller
överhuvudtaget hur något hänger ihop.

Just då vi göra slag för att komma in i
posthamnen, kommer jag ihåg två verser ur Iliaden, som
påminna mig om livet ute på sjön bland kobbarna
och grunden. Jag håller på de verserna, ty de bilda
tillsammans ett onomatopoietikon som målar: —
förlåten, alla som inte sysslat med det språket, men
jag slutar strax:
<poem>
<i>ἡχῆ ὡς ὅτε κίμα πολυφλοίσβοιο θαλάσσης
αἰγιαλῷ μεγάλῳ βρέμεται σμαραγεῖ δἑ το πόντος</i>
</poem>
vilket jag skulle vilja översätta so här: med
väsande buller, som då det väldigt brusande havets
våg dånar i den vida stranden och djupet skräller.

Jag älskar att se väsningen i ηχη, det ståtliga,
sugande valvet i κυμα, det sorlande i φλοισβος,
det hala hårda i αιγιαλος, havsbullret i βρεμειν,
det skrällande dånet i σμαραγειν, och djupet i
ποντος, ungefär efter samma oskrivna lag som
det norska <i>hav</i> bättre målar det grå och vida i havet
än det svenska <i>hav.</i>

Så ungefär verkade det i solnedgången
purpurfärgade havet i rätt mening homeriskt på mig. Kalle 

Andersson satt som xylograf och njöt av tanken på
att en gång få gravera detaljerna.

Då han hoppat i land med förtöjningsändan,
hivade jag upp min tax, som legat under däck och
varit så till vida medveten om sin husbondes
sensationer, att han i hemlighet varit sjösjuk på
durken. Min första omsorg blev således att under bön
och åkallan spola båtens inre.

Så tvingas människan att irra mellan poesin och
prosan.
</chapter>

<chapter name="Strandparti">
<img><small>EN TALL</small></img>
<h2><small>STRANDPARTI</small></h2>

Jag är ute och inspekterar mina berg. Solen är
obarmhärtig och mossan frasar som fnöske under
fotterna. Till och med skvattramen tvinar, och dess
doft verkar de sista andedragen hos döende.

Men tallarna leva. Jag undrar just, vad som
skulle ta död på dem. Stormarna ha visserligen
tvungit dem att krypa, att vrida sig som i kramp,
och så snart ett skott har velat sträva till väders,
har det måst vända om. Och de få, som ej velat
krypa, stå lutade in mot land med risiga kronor,
knutna till ett kaos av armar, som sträckas liksom
efter hjälp in mot bergen.

Mot de blanknötta, röda hällarna plaskar havet
varmblått och längst ute ligga båtar med slappa
segel i stiltjen. Där ute är det blankt, men här under

bergen står en svag bris. Grunden lysa gulgröna
kring kobbarna, men inne på den sakta sluttande
bottnen närmast stranden leva de färger, som jag
nu studerar. Mellan de röda, gröna och gula
stenarna vaggar tången grönbrun, och skuggorna
under stenarnas kanter och under tångruskorna äro
mörkvioletta. Men genom det vattrade vattnet
skickar solen ned ett fladdrande, glittrande nät av ljust
guld, vars maskor vidgas och dra sig tillsammans
på bottnens stenar och tång. Över all denna färg
speglar sig luften i de små vågornas nordsidor och
mellan dessas oroliga flätverk ser jag bottenfärgerna
som genom ett grönt flor.

I snart tio år har jag allvarligt studerat all denna
härlighet. Men kanske återstå tio år än, innan jag
vågar sätta penseln på duken.

Jag fortsätter längre söderut tills jag kommer till
grottan. Nå, den är inte vidare märkvärdig, inte ett
dyft av mystik. Den var en gång en spricka i berget
och havet har utvidgat den, låtit dyningen slipa dess
sidor med grus och småsten och is. Jag brukar gå
dit, därför att jag två gånger på vintern har sett ett
utterspår gå igenom den och upp på berget bakom.
Ett svagt och barnsligt hopp kommer mig alltid att
gå tyst som en räv, då jag närmar mig grottan. Men
som vanligt finns där bara strandvrak, rundhult,
tågstumpar, videkorgar, tunnband, kork, bräder

och prov på det havet inte vill ha längre, möjliga
och omöjliga saker. Förra året fann jag en isblåsa
och en tysk psalmbok där en dag. Nu hittade jag
ett pipskaft, en mössa och ett halvt par byxor. I
fickan låg en rostig korkskruv, ett av sjömannens
viktigaste lösören.

<img><small>EN TALL</small></img>

På en sten sov en huggorm. Jag tog en bit av en
åra och väckte honom. Han slängde sitt gapande
huvud fram emot mig med något av rörelsen i en
fäktares fall-ut, och rann ned under stenen.

Klipporna äro hala som is i värmen. Jag kommer
att tänka på is och blir törstig och går ned och
dricker ur en liten del av Ålands hav. Varpå jag tar an
skogen och går hemåt. D. v. s. det lilla som finns
kvar efter baggbölarnas, eller, som de numera kallas
i Småland, skogsbarbarernas framfart.

I förbifarten tittar jag till grytet, där jag förra
sommaren stod och tecknade av en grävling, som
låg i solskenet och sov helt fridfullt. Nu tycks det

ha varit bebott av räv senast, ty märkena efter
grävlingen äro borta. Men en orrvinge och ben efter
något fyrfotat djur ligga där. Två hökar segla
högt över grantopparna. Luften kokar i värmen och
halvnaken beträder jag min egen domän.
<img><sc>Grottan</sc></img>
</chapter>

<chapter name="Grisslehamnsliv">
<img></img>

<h1>GRISSLEHAMNSLIV</h1>

Kalle Andersson och jag äro ute med snäckan
och vättarna i det brännande solskenet för att få
oss en pracka — delvis — och delvis emedan det är
omöjligt att vistas på land, ty luften som våra
lungor pumpa i sig är glödande och vinden är död.
Jag klär av mig utanför Loskäret och ror naken in
under Storkubben. Jag söker reda på en bra sten
och förtöjer båten. Dyningen skvalpar sakta.
Tärnorna skrika åt oss som om vi vore fiender. Taxen,
som vi ha med oss, hoppar i land och nosar efter
något i skrevorna. Kanske har någon utter varit
uppe och solat sig med sin avföda.

Vi ha geväret och kikaren, tobak och pipa, drag
och öl med oss. Vi ta en bunt märling och knyta
om några pilsner och sänka dem i havets djup för

att de skola få djupets friska kyla innan vi höja
deras temperatur till 37 grader, vilket är vår
avsikt.

Och så vänta vi tills det blir tid att äta för att
sedan lägga ut vättarna.

Tillvaron är härlig, vilket nog kan synas på
Kalle Andersson här ovan. Ingen telefon, ingen
post kan nå oss, ingen konstkritik eller annan
kritik kan äckla oss. Det kan hända vad som helst i
land, utan att det generar oss.

Kanske äro vi japaner, då vi i kväll lägga till i
posthamnen.

Då tiden är vorden fullbordad, lägga vi ut
vättarna, sedan vi klätt på oss litet som ser ut som
berget som skall bli vår bakgrund. Det kommer en
bris och en rospigg, som legat för slappa segel ute
till havs, får sig en stunds bidevind och skrämmer
till oss en flock ejder, och vi glädja oss åt den några
minuter där den simmar bland vättarna. Men så
höres ett sus av vingar — en skrak kommer och får
skottet över våra huvuden, gör en kullerbytta, slår
i sjön och stänker upp en hel vattenkonst. Ut med
båten och in med fågeln.

Fortfarande ingen telefon.

Och när kvällen kommer med sin svala bris,
bränner solen fortfarande magasinerad i våra ansikten,
halsar och händer.

Vi lägga till hemma. Stugorna tyckas sova. Men

<img></img>
herregud vad grönskan är varm och vad väggarna
lysa röda ändå så länge sommarnatten varar.
Skalderna tala om mystik och se älvor och annat,
därför att de icke kunna se tydligt nog i snåren. Men
mera mystik är det med färgen. Jag tycker riktigt
att färgen glöder under nattens täckelse, att skogen
är en kalospinterokromatokrene, fast den inte
skriker ut sina hemligheter som om dagen.

Det är sant — älvor äro ju omoderna nu.

*

Från fjärdarna smyger kvällsdimman över ängar
och gärden och för med sig en lukt av fuktig jord,
pors, barr och tång. Det skymmer, och ett
handklaver låter svagt från någon förstukvist i byn. Det
är uppfordran till dans och kärlekslekar och ho kan
stå emot? Flickorna som just kliva ut över
fjäströsklarna, och pojkarna som samlats kring litern i
drängkamrarna lyssna. Ho kan stå emot? Snart är
dansen i gång, och det jämna dunket från loggolvet
förkunnar till morgonen, att kolportören har ett
styvt arbete framför sig om han vill försöka värva
proselyter här!

Jag, som är en gammal man med börjande
flintskalle, är ute och plockar daggmask i en rostig
hummerburk. Min hatt är hemsk att skåda, mina skor
äro grova och leriga, mitt hår är oklippt och mitt
skägg växer vilt. Den ljuva sommargästande
alpstavflicka, som vill förälska sig i mig, måste bli kär
endast i min själ. Min kropp är den otympliga
puppan, ur vilken hon möjligen kan locka fram en
fjärilsvingad psyke om hon är tillräckligt ljuv. Och
tillräckligt listig. Men det är hon nog inte.

Nattdimman strör diamanter i björkarnas hår —
enligt skalderna — och månen kommer upp
konturlös, beslöjad, som en melonskiva i färgen.
Handklaveret spelar Donauwellen med underbara löpningar
och drillar. Det hörs i fjärran, som myggsång, men

tydligt och lockande, och dansdunket är som
taktfasta slag på en puka från andra sidan en sjö.

Jag stannar framför en hindrande dyngstack.
Ljuset i min lykta lyser matt. I dyngstackens kant
ligga daggmaskarna tätt och glansdagern på deras
kopparglänsande ormkroppar rör sig vackert, där
de söka varandra parvis. Ty inte endast på logen
utan också i åkern har man sånt där för sig. Jag
rätar på min värkande rygg och ser ut i mörkret
framför mig. Jag söker bestämma sommarnattens
färg, sordinen på grönskan och skuggorna som leva
och fläta sig tillsammans i snåren till en röra av
färg.

Plötsligt hör jag att jag icke är ensam. I ett dike
bredvid mig jagar en padda daggmask. Jag hör då
hon slår ihop munnen med ett smackande ljud och
jag lyser försiktigt över hennes jaktmark. Tyst som
Skinnstrumpan närmar hon sig masken och hugger
hans huvud i ett blixtsnabbt tag. Så arbetar hon
med framfötterna, alldeles som om hon skulle nysta
till sig masken. Ibland kliar hon sig i huvudet med
en mänsklig rörelse. Och då masken släppt, sväljer
hon den. Hennes mage sväller, och jag antar att
daggmasken i början inte ligger stilla i sitt fängelse.
Så går hon på sned till nästa mask och hinner med
en hel del, innan hon däst av vällevnad släpar
sig tillbaka in i sitt snår, sedan hon först tagit sig en
klunk vatten ur diket.


Nu börjar Svartklubbens fyr tuta i dimman. Den
låter som om olycka vore å bane, den siar olycka.
Skulle man inte kunna stämma mistlurarna i dur på
något sätt? Strax lite gladare!

Att plocka daggmask är en konst, som icke är
sämre än någon annan konst. Jag tror att det skulle
göra de eteriska skalderna gott att för några
kvällar slita sig ifrån skaldandet om sina egna själars
dekistillstånd och ägna sig åt jakt på daggmask.
Detta inom parentes.

Då jag går hem med min hummerburk full av
daggmask, möter jag en flicka. Hon trallar en visa,
hennes hår är i oordning och schaletten ligger nere
på ryggen. Hon tystnar, då hon får se mig och
jag hälsar generat, ty min hatt är ful, mitt skägg
är vilt och jag är lerig upp till knäna. Och månen
är uppe.

At forma viros neglecta decet.
</chapter>

<chapter name="Odensholm">

<h1>ODENSHOLM</h1>

Så länge jag lever, skall jag minnas en liten
havsvik med solbelyst sandstrand, där små ilskna vågor
krossas till skum bland lösryckt tång och
glattslipade kalkstenar. Utanför en rad klippor och grund,
där vita bränningar dåna, rullar Finska viken
mörkblå med fräsande toppar. Det blåser storm, men
luften är ljum och på stranden, där havsvinden brett
ut enbuskarna som gröna mattstumpar, springa tre
män omkring som vilda och glada barn, Zorn och
Gallén och jag. Vi ha badat och dricka solen och
dofterna från havet med våra munnar och kroppar.
Och när vi lägga oss på rygg på den torrbrända
marken där små tvinande blommor dofta, sveper
blåsten om oss som böljande silke och vi spänna och
knyta musklerna i glädje över att vara till. Vi känna
oss i släkt med ejdrarna som kretsa utanför
näthusen och i släkt med de vita stormmolnen som jaga
varandra in mot Estland.

I går kommo vi hit i den börjande skymningen.
Under långa timmar av stiltje hade vi sett den lilla
öns kapell och fyrtorn hägra i vår kurs från

Baltischport, där barbarer i gendarmuniformer sökt göra
vårt liv surt.

Alltnog — vi närmade oss Odensholm. Ön är
skyddad av fästningsverk, byggda av istidens
ingenjörer, en ringmur av grund med små kryphål
emellan, där inseglingen är hasard, om man inte
är i besittning av de hemliga korten, och det voro
vi icke. Kvällsbrisen gav fart åt skutan, och
plötsligt gulnade vattnet. Mellan de ljusa bottenstenarna
vaggade tångruskorna och vi beredde oss på en
liten grundstötning, då vi upptäckte en fiskarbåt
på väg ut till havs. Vi hissade lotsflaggen, vi
varsnade grund överallt. Vi sökte gå ut samma väg vi
kommit. Då vänder fiskarbåten, man svänger
armarna och pekar. Vi falla av, skutan får fart och
vi tro oss klara, då fiskarbåten, rodd av kraftiga
armar, är alldeles inpå oss, och en man ropar på
svenska: — Fall mera! Det ligger en stor sten
framför er! Vi föllo förbi ett grund som annars skulle
ha skaffat oss nattarbete, och voro räddade.

Båten lägger till längs MEJT, och lotsen stiger
ombord. Hans gång på vårt däck är stolt som en
vikings och med sina nakna fötter går han säkert
som på sitt eget stugugolv. Lova, falla, lova, falla,
och under det han lotsar oss in i hamnen, lär hån
oss vägen ut därifrån, vårt nästa behov.

— Här på stranden ser ni tre stora stenar. Då
ni seglar ut, skall kapellet vara i linje med den

<img>ODESHOLMS KAPELL</img>

mellersta stenen. Strax till vänster om kapellet står en
rönn. Tar ni den rönnen i linje med stenen, så går
ni på grund.

Så säger han plötsligt: — Är ni svenskar?

— Ja.

— Vi äro av samma stam. Gud välsigne!

Och han räckte fram handen åt oss. Det var, som
om vi skulle ha hälsat på någon av våra förfäder
tio släktled tillbaka i tiden. Hans tal flöt lugnt och
klart utan onödiga ord, värdigt och vackert, och då
vi äntligen lågo i hamn och han gått ombord på sin
skötbåt, kände vi att vi voro hela öns välkomna
gäster.

Det var sent, men vi gåvo oss ej tid att vänta till
följande morgon. Vi rodde i land vid ett litet hus
med livräddningsstationernas allvarliga röda kors
på dörren och vandrade upp mot byn, vars gråa tak
skymtade bland gröna träd på halvannan värsts
avstånd. Vägen gick över en sandslätt med låga
enbuskar och här och där små sävkantade gölar, där
ejdrar, måsar och småspovar orädda simmade
omkring eller gravitetiskt spatserade på stränderna. Vi
kommo till det lilla kapellet med sin kyrkogård,
över vilkens port en gammal galjonsbild,
föreställande en präst i 1700-talets dräkt, tronade.

Kapellet verkar blankslitet av stormarna och
gravstenarna se ut som tvinande växter av
förhistoriskt ursprung. Det torra gräset frasar under våra

steg och jag tänker på de döda gamla svenskarna
som trötta av brottningar med havet slumra här
nere.

Vi fortsätta vägen och snart äro vi i byn. Askar
skugga de grå, sävtäckta husen, och medan
skymningen sänker sig får jag en stämning av medeltid.
Så här ungefär bör det ha sett ut hemma för 500
år sedan, och jag är viss om att det gjorde det.
Ur en ladugård kommer en kvinna tassande i
sälskinnsskor och vi tilltala henne. Hon svarar på en
underlig gammalsvenska, och medan vi prata,
kommer folk till. Om några minuter äro vi förstådda,
välkomna, och gäster i en stuga, som snart fylles av
byns män och kvinnor. Ty vi äro svenskar, riktiga
svenskar från det gamla Sverige och blodet binder.

Varför får jag icke bli sentimental? Låt mig vara
omodern och för några ögonblick känna, hur tårarna
fylla mina ögon, tårar av glädje över att ha fått
komma hit.

I den stora, svartrökta, rena stugan dukas vår
kvällsvard upp av kraftiga blåögda kvinnor. På
bänkarna bredvid oss sitta våra gamla blonda
vikingar med vackert skurna ansikten och fråga
oss om Sverige, men vi överväldiga dem med frågor
om Odensholm.

över dörrposten läser jag årtalet 1905 och frågar,
varför just det årtalet står där. Varje nyår målas
det nya årtalet dit i varje stuga för att öborna skola

<img>TYPISK ODENHOLMSBODA OCH LADUGÅRD</img>
komma i någon slags kontakt med tiden, som flyr.
Ty faktiskt är deras liv inrättat på samma sätt som
vårt för ett halvt årtusende sedan.

Sedan många århundraden har Odensholm varit
befolkat av svenskar, men för 600 år sedan kom
pesten och gjorde ön till en öken. Sedan kom en
man från Sandhamn dit med sin familj. Vår värd
pekar på en liten pojke och säger: — Den där
pojken är tionde ledet från den Erik, som seglade hit
från Sandhamn. Vi kalla oss Erkas efter honom.

Efter pesten hade estniska sjörövare sitt tillhåll
här, men Gustav II Adolf lät befolka ön med
svenskar för att få ordning i trakten. En gång länge
efteråt kommo kapare från fastlandet för att röva och
plundra. Men dimma kom från sjön, och

<img>BRUS' GÅRD</img>
odensholmsborna togo sig före att dunka på sina kokkärl,
varpå kaparna blevo rädda och lämnade ön. De
hade satt sina båtar i land vid ett rev, som därefter
kallas Kaparevi.

Sagans ande fyller stugan, och det berättas den
ena historien efter den andra.

Ön har privilegier från Gustav II Adolf eller
Kristina och lämnar i skatt sedan urminnes tider 4
tunnor salt fisk och 4 tunnor torkad, sammanskott
från de 7 familjer med tillsammans omkring 100
medlemmar, som bo där. Men nu vet man icke,
till vem det där skall lämnas. En estländsk baron
sades ha köpt ön och kom för att förändra
villkoren, men öborna betrakta sig fortfarande som
svenskar och i sin goda rätt på grund av de

månghundraåriga privilegierna och underkasta sig ingen
förändring.

Vi sågo deras ögon glöda, då de talade om
baronens försök. De talade om sina sälbössor och
försäkrade att de skulle ha gått man ur huse och
skjutit så länge krut och bly fanns.

Min själ blev varm.

Vi åto kvällsvard. Brunt bröd, smör, flundra,
stekt i svinflott, rökt torsk, Odensholms specialité,
rökt flundra, filbunke, hembryggt öl, mjölk — som
man ser mat för gudar och hyggliga människor.
Sällan har jag njutit av något så mycket som av
den rökta torsken och det goda brödet. Så snart ett
glas var tömt, påfylldes det genast av den vaksamma
värdinnan, ända tills man insåg, att man måste
vända det upp och ned. Svensk uppmärksamhet.

Under tiden talades om Odensholm och om
Sverige. Med oss talades en noggrant grammatikalisk
högsvenska, inlärd ur svenska tidningar och svenska
böcker, men sinsemellan och till kvinnorna talades
gammalsvenska, vårt och deras fäders språk, fast
på en särskild dialekt.

Nu vill jag översätta lotsens, som seglade oss in
i hamn, samtal med oss på Odensholmsvenska. Eller
kanske det närmar sig Runösvenska. I varje fall är
det intressant:

— Fall maira! En storan stain er frafere!


<img></img>

Här oba stråndi sen I tri stor stain. Tåtå ni gå
segol, tå ska kappli bli uti räsa mä mittmillastain.

Oba vinstursia kappli står en rauni braiver. Om
ni tova hon raunia uti räsa mä han stain, så gå ni på
grunne.

Bara uti hit hamne hovan I inga räddoa fer inga
vär! (Men här i hamnen behöver ni inte vara rädda
för någon storm.)

Mitt i natten gå vi ombord igen för att sova.
Skummet ryker över jollen och stormen tjuter i
vanterna. Men vi bara längta till morgondagen och
våra släktingar i land.

*


”Um Geesa givor en vikar, så ska skrävlinga bli
tiner!”

Detta är ett ordspråk som användes då man vill
underskatta en karl, och betyder fritt översatt: —
Om Gud låter mej få en säl, ska du få framfötterna!

Framfötterna äro nämligen intet värda. Men
odensholmarna visade oss de riktiga framfötterna,
för att nu för en gångs skull göra en ordlek.

Deras stugor stodo öppna för oss, och vid
måltiderna bullades allt upp. Vi drucko tremännings
öl ur trästånkor, där träet hade insupit ölets själ
så att kanten kändes stark och god att suga på.
Torsken doftade och brödet doftade.

Vägg om vägg med oss röktes torsken, där den
hängde på sina takstänger. Jag måste sätta mig där
och teckna interiören och låta mina kläder supa
in den hälsobringande röken som sedan
generationer trängt in i takbjälkarna och gjort dem svarta
och vackert blanka.

I stugans fönster står en underlig växt i en kruka.
Jag frågar, och får veta att det är kajennpeppar —
”för att ha i brännvinet, när karlarna blir livsjuka”.

De karlarna, de äro sig lika, till och med på
Odensholm! Kvinnan som upplyste mig om
kompositionen verkade stenålderskvinna och hade
antagligen fått klart för sig att endast karlars
sjukdomar kräva brännvin och kajenn!


<img>PÅ UTKIK</img>

Vi gå omkring på gårdarna. Plötsligt se vi en
levande silhuett mot luften. Det är en pojke som
är uppe på stegen för att se efter i havet om någon
behöver livräddning. Då får jag reda på, att

odensholmarna i år ha räddat 4 skeppsbesättningar
utan att få en kopek för besväret. Det är en herr
Gut i Reval, som tydligen kan lämna upplysningar
om, vart pengarna tagit vägen.

— Inte begär vi pengar för sådant, men då det
betalas ut pengar, varför skulle vi inte få dem?

Jag lovar att påminna herr Gut. Jag hoppas att
han får läsa det här.

På väggen i en stuga läser jag följande
nyårsgratulation med teckningar:

1905

”Ett gott nitt år, att fiskar får som ingatt år.

Gud må giva lick och hels åt folk å kriar te trivas
i år: och än själar och alar mä vintån fås.”

Jag går omkring och njuter av allt detta liv. Jag
beundrar takens drakhuvuden, som påminna mig
om vikingafejder och allt vårt svenska bohemeri
som lever kvar hos oss än trots allt.

Jag går upp till fyren och beundrar ryssen som
vaktar den och som går omkring ensam och
oförstådd och skrämmer urinvånarnas ejdrar genom att
spruta hagel över de små gölarna i månskenet.

Jag beundrar kvinnorna som jag möter, magasin
för hälsa och sundhet. Jag ser ut över havet och
gläder mig åt landskapets fina och förnäma färg,

fina grå och gröna och violetta toner. Jag går in i
en stuga och beundrar barometern som hänger i
taket. Materialet till den har måst hämtas på
fastlandet. Jag beundrar de friska barnen och
kvinnorna och förvånar mig över att det icke har blivit
inavel på en så avsides liggande ö.

<img></img>

— Men vi tar från fastlandet. Sade man mig. Då
kan jag förstå.

Vad skall jag säga mera? En gång skall jag
komma tillbaka till Odensholm och bo där. Jag
hoppas att de sju familjerna, Brus, Grejs, Nibondas,

Marks, Erkas, Nigårds och Stavas icke betrakta
mig som främmande.

Jag ber mina läsare skicka svenska böcker till
dem. Adressen är t. ex.
<table o>
<td><poem>Brus
Odensholm
<tab>Estland.</poem>
</table>

<img></img>
</chapter>


<chapter name="Krångdalen">
<h1>KRÅNGDALEN</h1>

Den främling i Dalarna, som icke kommer under
Anders Zorns behandling, får icke se mycket av det
som är värt att ses.

Jag har att minnas vänliga, vackra ansikten, jag
gömmer på melodier och minns hjärtliga, kraftiga
handslag. Jag skall söka minnas dem så länge jag
lever.

Nu ha vi också varit i Krångdalen. Jag kan icke
beskriva vägen dit så noga. Jag minns bara att det
snöade tätt och fint och att vi kommo till Gopshus
by efter ett par mils färd utmed Dalälven. Till
vänster gömde Gopsberget sin skogiga hjässa i ett
snömoln och där såg ut att vara björnmark, vilket
det också varit. Vid Gopshus mötte oss vägvisaren,
Stikå-Anders, en jägartyp i lappskor och med
kunskap om ödemarken, vilket kunde behövas, ty från
byn till Krångdalens fäbodar skulle vi ha ännu ett
par mil att färdas på igensnöade timmervägar
genom skogarna. Stikå-Anders står bakpå släden.

— Jag såg ett färskt rävspår i dag! sade han
plötsligt. Jägarintresset rann till mig och inom kort

var Stikå-Anders i berättartagen. Under vintern
hade han tagit två mårdar levande och skjutit tre
uttrar i saxen. En flock på trettio stycken tjädrar
höll till omkring Krångdalen och järpe var det
också gott om. Men de voro förbjudna nu, så
det — — —

Hur han kunnat ta mårdarna levande? Å, man
räcker bara fram vanten åt dem, där de sitta i hålet,
och drar tillbaka fingrarna tämligen fort. Se,
mården är av det slaget, att käften går i lås när han
biter och sen är det bara att ta honom om nacken.
Man kan också sticka in tummen i halsen på honom
och klämma till om strupen med de andra fingrarna.
Det hade han gjort flera gånger. Se, mården har så
liten munhåla, att den blir alldeles fylld av tummen
och då kan han icke bitas. — Hm!

Vi möta en gammal man, ett barn och en ung
kvinna. Hon har svarta ögon och svart hår och
ser ut som hon hade tattarblod. Hon slår ned
ögonen och ler, då vi hälsa. O, min ungdom!

Vägen slingrar fram mellan berg och över
tjärnar, där martallar vrida sig i stränderna, medan
höjderna runtomkring taggas av torrfuror, som höja sig
över den friska skogen. Det mörknar, snön faller
alltjämt. Bergen sluta högt uppe bland tunga,
snödigra moln.

Det blir kväll och vägspåret försvinner. Stundom
springer Stikå-Anders framför hästen och söker i

<img>ANDERS ZORN RUSTAD FÖR EXPEDITIONEN</img>
snön. Ibland gör han en lov inåt en tjärnkant och
ropar något som jag icke förstår. Men Zorn förstår
honom, och plötsligt blixtrar ett ljus där borta, svagt
och ibland försvinnande. Det är Krångdalens
fäbodar. Men än är det ett bra stycke väg dit.

Zorn talar om sin fiskarstuga, som han håller på
att bygga vid älven. Den skall bli färdig till våren.

Stikå-Anders faller in: — Då fåmi nug nid prisä å
sildn, då du byrå a lådim! Vilket betyder: Då få vi
nog ned sillpriset, när du börjar i vår!

Vi tala om vägen och om en del upplysningar vi
fått om dess längd, vilka ej överensstämma med
verkligheten. Och Stikå-Anders filosoferar: — Vet
an int nod sjov, int ä värt fråg nån eller!

Alldeles min filosofi!

Nu svänga vi uppför en backe, förbi några
härbren och stanna framför en stuga, där en vänlig eld
lyser ur fönstren. Vi äro i högkvarteret för
timmerdrivningen omkring Krångdalens fäbodar.

Vad skall jag berätta mera? Hur människor
kunna äta, vet ni, men jag vill berätta om
Drändj-Karls fiol. Drändj-Karl är en Färnäspojke, som äger
en riktig fiol och en konstnärs förmåga att sköta
den. Han märker timmer här uppe om dagarna, men
på kvällen kommer fiolen fram. Och han spelade
för oss.

Nu vet ni, att på dåliga fioler ljuda endast
strängarna. En sådan fiol har ingen själ. Men
Drändj-Karls fiol hade det. Medan strängarna ljödo, lät
det inne i fiolen som sus i talltoppar, fast det klang
samtidigt. Vårt svenska furusus håller för resten
på att bli omodernt. Skalderna ha glömt det medan
de hållit på att dyka omkring i sina egna grumliga
själar. Å nej, inte alla skalderna. Lite rättvis skall
man väl vara!


Det är som sagt skillnad på fioler. Somliga äro
bra nästan genast då man köpt dem på
Österlånggatan, men sådana äro räknade. Somliga äro
förstås gamla och gjorda av virke ur gamla
klockstaplar, där klockringningen och darrningen gjort det
omöjligt för trämask att frodas. Andra äro
beskaffade som Orsapojkens fiol. Var gång han spelade
blev det slagsmål, och vad var då naturligare än
att han dängde fiolen i skallen på den närmaste.
Den gick sönder och limmades ihop igen och efter
varje slagsmål kom det bättre ljud i honom. Men när
Orsapojken blivit en gammal man och fiolen så
småningom hoplimmats av många hundratusen bitar,
spelade gubben en kväll en långdans. Och då
slagsmålet började, drev han fiolen i huvudet på
närmaste gubbe, men då vart det bara sågspån av fiolen.
Ty det finns en gräns även för fioler. För människor
finns det också gränser.

Drändj-Karl spelar. Jag kan inte påminna mig ha
njutit av några europeiska trollkonstnärers spel så
mycket som av hans. Det var några gamla polskor,
där rytmen tvingar till dans, medan melodin
gömmer skogarnas hela melankoli. Jag tycker att våra
gamla polskor äro så beskaffade. Det klang i fiolen,
men när han vid något stråkdrag rörde vid fiolens
själ, klang det också i stugans furuväggar. Zorn
sade: — Det är, som om man sutte i en tunna!

Och han frågade Drändj-Karl: — Om du skulle

komma hit i morgon kväll och finna stugan tom och
fiolen borta, vad skulle du tänka då?

— I far full emat a di då! Då far jag väl hem till
dig!

Varför finns det så mycket musik i Dalarna? Det
finns nog musik i hela Sverige, men det tyckes vara
en självklar sak här uppe, där alla spela och dansa
vackert och som jag inbillar mig att musik och dans
böra göras.

Vad överträffar en kväll med musik och visor och
muntra historier? Jag tänkte nu närmast på
kvällarna där uppe i fäbodarna. Fjärran från konstlade
människor och växlar och telefoner, medan snön
faller över stugor och härbren, på vilkas dörrar jag
läser namnen på kullorna som levde här uppe för
400 år sedan.

Nu är det natt. Elden har slocknat i spiseln och
mina kamrater sova. Jag kliver ned från min
sängplats under taket och går naken ut på förstubron.
Fäbodarna äro tysta och timmerkarlarna sova efter
sin arbetsdag. Endast från en stuga lyser det. Jag
ser icke fönstret, men bakom en svart knut fladdrar
ett sken ut över snön och gnistorna ur skorstenen
irra omkring några sekunder som husvilla stjärnor,
innan de drunkna i det blå mörkret. Men snön kyler
vasst under fotterna och jag går in. Nirvana.

Nu är det morgon och solen kastar gnistor på
snön och luften är hög och blå. Nu kokar snart

<img></img>
potatisen och medan vi vänta på den ta vi vars ett
par av de vackert svängda skidorna som stå mot
väggen och vars ett par av de vackert skulpterade
stavarna och glida över snön ned mot härbrena och
läsa de vackert skurna årtalen på dörrarna och söka
tyda minnena som generation efter generation
lämnat efter sig på de ännu friska stockarna. Och när
vi ätit vår sill komma slädarna fram. Färden går
genom skogen ut på tjärnar, där det gula timret
ligger vackert i den blå snön och där märkningen
pågår. Låt vara att det är något galet med
timmerdrivningen och att skogen försvinner, men vackert
är det och liv att se på. Jag tror för resten att våra
barnbarns barnbarn få igen skog nog för att kunna
avverka den. Ifall det kan vara en tröst. Skogen
kan nog inte dö.

Uppe i en backe ligger en timmerkoja. Där äta

karlarna just middag och där leva de det liv jag
föreställer mig att våra förfäder levde, då
Ansgarius kom hit och predikade omanlighetens religion.
På ungefär samma sätt måste de ha legat omkring
härden och sett röken stiga genom fånget. Där på
väggen hängde bågarna och yxorna och där uppe
på britsen lågo kvinnorna med tvillingar vid
brösten och grälade eller skrattade högt, så att de starka
tänderna lyste i eldskenet, medan ögonen glänste
genom det vilda håret.

Nu sutto bara karlarna omkring härden och
stekte kolbullar och drucko kaffe och dricka. Elden
och röken och de fladdrande skuggorna i stocktaket
göra det hela till en syn för gudar och konstnärer.

Vi gå ut i skogen och se på hur torrfurorna falla.
Dånet ger eko bland stammarna, då furan når
marken. Det doftar härligt av tjära och hälsa — ty
tjära är min bästa symbol för hälsa — och då en
fallande fura skrapar mot en granne, går där en
fläkt av barrlukt genom luften. Inom några
minuter är furan stockar, en häst kommer med en kälke,
karlen lassar på och i nästa ögonblick släpas
stockarna i väg mellan träden och det doftar åter av
hälsa och tjära i en lång strimma efter det
bortdragande lasset.

En källbäck sorlade djupt under snön och en
dryck ur skogvaktarens hattkull kom oss för ett
ögonblick att förakta alla andra drycker.


<img></img>

Nu äro vi åter i slädarna. På myren möta vi två
andra slädar och mellan karlarna i varje släde
sticker en lodbössa fram. Ty här äro alla jägare och
tjädern nog inte säker på vilken gren som helst,
fast jakttiden är förbi. Förra vintern satt man i en
timmerkoja några mil härifrån och pratade en kväll
och en av märkarna sade: — Nu skulle det allt
smaka med lite älgkött som ombyte med allt det
amerikanska fläsket. En av karlarna svarade: —
Är det så att ni verkligen vill ha älg, så skall ni få. På
morgonen tog han sin bössa och gick ut, på kvällen
var älgen vid kojan. Kronojägarn var där i trakten
och kom till kojan dagen därpå. Men han var den
enda, som inte fick smaka, tilläde berättaren.

Sol över Krångdalens fäbodar, då vi komma ur
skogen och hem till stugan! Vi äta och efter hand

kommer kvällen med stjärnor mellan drivande
snömoln. Bjällror klinga. Folket samlas hem ur skogen.
Vi gå in i en stuga, där man naturligtvis äter.
Karlen som just står vid kaffekvarnen är
Vengbergs-Matts, björnjägaren. — Jag har inte skjutit mer än
tre björnar, fan anamma om jag har skjutit flera!
säger han. Men en dag för nio år sen fick han en
kula genom höften av en som tog honom för en
älg. Kulan gick igenom snusdosan och stannade i
ryggskinnet och sedan värkte det ut mässingsbitar i
mängd och såret går öppet än. Man kan se att
Vengbergs-Matts är jägare.

Åter en kväll med Drändj-Karls fiol och sådant
som ger livet värde. Nirvana. Natt med snö.
Morgon med sol och kallt.

Nu äro vi på hemväg, en annan än ditvägen.
Skogvaktaren tar med skidorna och skall följa oss
en mil, ty det finns ingen väg. Slädarna gå sjögång
över sten och stock tills vi komma ut på tjärnarna.
Där står ett morgonfärskt utterspår från ett
bäckhål i tjärnkanten. En tjäder susar över oss. Ett
rävspår står rakt in i skogen från en förfallen
timmerkoja och ett skidspår från i går skvallrar som jag
hoppas om en lycklig jakt. Utterspåret följer oss
tills det försvinner söderut. Plötsligt förklarar
skogvaktaren, att han anser oss vara kapabla att ta oss
fram på egen hand och lämnar oss. Han ställer sig
på skidorna och ser helt Cooperaktig ut där han

<img>VENGBERGS-MATTS</img>
ränner i väg söderut med yxan instucken inom
skärpet. Jag hoppas, att han tog an utterspåret.

Nu lämna vi tjärnarnas och myrarnas region och
det bär utför en igensnöad timmerväg. Utför och
utför tills vi komma ut på Brändan, där elden gått
fram. Där går landskapet i mäktiga linjer och i
fjärran möter ögat Siljanom.

Snart äro vi i Läde fäbodställe och rasta där.
Sedan bär färden på kända vägar tillbaka till Mora.

— Detta är strängt taget ingen resebeskrivning,
och ingen torde heller med ledning av min

berättelse kunna ta sig fram till Krångdalens fäbodar.
Men jag själv skulle med all säkerhet hitta tillbaka
dit och jag skulle göra det med nöje. Jag upprepar
det: Vad överträffar en kväll med fiolspel och sång
och muntra historier? Och var vilar man sig bättre
än i Krångdalen? Var är man mera fjärran från allt
som gör människorna onda och elaka och små och
giriga?

Då jag tänker på Krångdalen, blir staden med
dess trånga gator ett fängelse med trista korridorer,
dit ingen sol når och där folk springer omkull
varandra för att komma först till något vederstyggligt.

I Krångdalen är jämlikhet och broderskap och
gud vet om inte en god del av Dalarna har en
läggning åt det hållet.

Ett vill jag minnas: Människornas ansikten som
lyste upp för var gång Drändj-Karl rörde vid fiolens
själ!
</chapter>


<img></img>
<chapter name="Vår i Lappland">
<h1>VÅR I LAPPLAND</h1>

Jag är sysselsatt med att uppleva en vår i
Lappland, en vår med yrsnö omväxlande med solsken
och ett blått sagoskimmer över Kebnekajsetopparna.
Nätterna äro ljusa och båda Lapplands långa dag,
den dag jag också upplevat en gång.

Jag har studerat den blandning av kultur och
ursprunglighet som detta Lappland är. Jag har
inspekterat den vetenskapliga stationen vid Vassijaure och
gjort bekantskap med den unge lundensiske
amanuens, vars liv verkar som en botgöring för aldrig
begångna synder. Att av egen drift åtaga sig att
dagligen och nattligen noggrant som ett urverk
avläsa ett besvärande flertal olika instrument kan

knappast vara en uppgift för en yngling, som just
skall börja leva, särskilt då instrumenten äro
känsliga som en mans hjärta. Tänk till exempel på
seismografen! Den gav enligt amanuensens försäkran
utslag till och med vid pigflyttningen sistlidna 24
april.

Jag har sett nyutspruckna <i>tussilagines</i> vid Narvik,
där Golfströmmen är livsmotorn. Men här i
Kiruna är det bara solen som verkar, och striden
mellan den och mörkret åstadkommer den
vårångest jag verkligen känner trycka på mellangärdet
just nu. Jag måste resa mot söder snart och höra
solvärmda småvågor skvalpa mot mina egenhändiga
berg och rusta ut mina båtar och tjuvskjuta litet
fågel. Det kan väl inte vara förbjudet, när man inte
skjuter mer än man äter.

I dag har jag varit ute i Lapplands vår. Vi hade
hört berättas, att lappar skulle finnas i Rotsidalen
och beslöto att besöka dem. Men färden blev
besvärlig och hästen sjönk ned till magen i snön, ty vägen
krympte så småningom ihop till ett smalt
pulkaspår, varför vi lämnade vår bekväma släde och
fortsatte till fots. Ripriset stack upp ur snön och vart
för min fantasi toppar av jätteträd. Det var
eftermiddag och solen färgade björkskogen rödbrun.
Loussavaara såg ut som en tillplattad Vesuv och
Kiruna blev ett förtunnat Neapel.


Vi funno emellertid andra lappar än dem vi sökte.
I björkskogen strax vid järnvägen lågo tre kåtor,
och vi fingo inom kort äran att vara Nils Jonsson
Sarris gäster. Kåtan var full av lappar, män,
kvinnor och barn. Mina kamrater voro redan förut deras
ärade vänner och kaffepannan sattes på elden. Vi
bjödos att sitta på var sin <i>kisa,</i> en vackert bemålad
trälåda eller rättare ask, ty lapparna veta, att
svenskarna icke kunna sitta på deras orientaliska sätt.
En av oss behärskar finska och blir vår tolk. Och
medan han inledningsvis öppnar ett samtal sitter
jag och beundrar mina värdar och värdinnor.

Se på dessa finskurna lemmar, dessa psykiska
händer där muskler och ådror tala ett språk, som
ger en samma njutning man erfar som då man
betraktar en vackert gjord karta med floder och berg
och landkonturer! Dessa aristokratiska vrister, de
små fotterna, vilkas vackra modellering man känner
genom bandsko och hö. De smärta midjorna och
hela staturen, danad för ödemarkslivet. Dessa
människor i miniatyr, modellerade liksom i mörkt
elfenben, nött till skönhet genom ständigt bruk, utan
kantigheter och med stålets elasticitet äro för vackra
för att vi skulle kunna undvara dem. Låt oss skydda
dem — eller bättre — lämnom dem i fred.

Jag lyssnar till deras språk och förstår bara två
ord: <i>maaherra,</i> landshövdingen, och <i>disponenti.</i>

Dessa båda ord ha lapponiserats och ha vunnit
burskap som inhemska, fast det ena är finsksvenskt
och det andra svensklatin. Disponenten och vår vän
den finsktalande ingenjören inleda ett
etnografiskt-historiskt-filosofiskt-moraliskt samtal med Sarri.
Bakom Sarri ligger gubben Huuva, vargars och
björnars baneman, och röker finska blader ur sin
norska pipa. Hans blick är full av lugn. Han leker
med en liten knappt tvåårig vildman, som får blåsa
ut stickan, då Huuva tänt sin pipa, alldeles som
mina egna ungar fått göra. Han ger en blick som
har något av förtörnad gud i sig åt någon hund, som
då och då tränger sig under hans arm, ty bakom
hans renfäll är en utgång under tältfilten. Till höger
om mig sitter en ung lapp, ur vars tobakspung jag
fyller min pipa, och till höger om honom sysslar
kåtans äldsta kvinna med kaffet. Och bakom henne
ligger en flicka i ungdomens vår med livshungriga
ögon. Hon rör sig med halvt medveten grace, då
vi se på henne, hon plockar på sin frisyr och hennes
pupiller spegla eldskenet liksom förstärkt. Jag
tänker på den lapska sagan om Solsonen — ty lapparna
äro solens söner liksom japanerna och räkna sig i
släkt med dem — och minns jätteflickans toalett,
då hon ser Solsonen närma sig:

<poem>
Glättar barmen,
den förskönar och försötmar,
låter blicken hastigt fara.
</poem>

<img></img>


Äro inte dessa versers lapska ord fascinerande:

<poem>
Njabbodalla, tjabbodalla,
njämositis njalgodalla,
vuojumitis viilotalla.
</poem>

Är det inte något av tundra i detta, eller något
förhistoriskt klangljud från Altais berg? Eller av
en kådig skida som brister eller som om ett
norrsken kunde tala?

Medan vi dricka kaffet, talar Sarri om lapparnas
härkomst och om deras undanträngande från land
till land. Och nu ha de drivits hit, alldeles som valen
jagar in sillen i Norges fjordar, säger han på sitt
bildspråk. — Tiderna äro onda. Vi leva på en
knivegg, hopträngda av norrmän från väster och
svenskar från öster, fortsätter han. Och värst äro
nybyggarna. Vargen är icke längre vår svåraste fiende,
ty den får man åtminstone skjuta och får
skottpengar till.

Ni vet kanske inte vad som menas med <i>jojkning.</i>
Varje lappsläkt har sin särskilda melodi, med ord
till, antar jag. Att sjunga den kallas att <i>jojka.</i> Men
Sarri vill inte jojka, vilket han för övrigt gör rätt i,
tycker jag, och vi hålla heller inte på det. — Jojka
har man gjort i forna tider, men pojkarna ha gått
till helvetet med sin jojkning. Det är laestadianismen,
som här visar en av sina följder. Men om den också
härvidlag gått åt orätt håll, har den dock medfört

det goda, att sprit är en styggelse för lapparna här
uppe. Därför komma dessa att leva längst och bevara
sin karaktär längst.

— Men sjunger gör vi nog, säger Sarri, Zions
sånger och psalmer, ty det är skillnad på jojka och
sjunga.

<img>NILS JONSSON SARRI</img>

Jag trivs ej med den bleka, omanliga, omänskliga,
inskränkta avart av religion, som åstadkommit en
dylik syn på livet. Folk som tröttar ut vargar och
slår ihjäl dem med skidstavar borde tillbedja solen
som vi andra, då vi ibland ha behov av religion och
behöva en symbol, en sfinx som svarar oss på våra
barnsliga frågor.


Jag tänker på en av Strindbergs vackraste
tankar — det finnes en åskknall i den:

<poem>
Så svarar himlen med ett brak
på barnens alltför dumma frågor.
</poem>

Sarri tittar litet i november som det heter, men
det bidrar endast till att framhäva hans
vildekaraktär, det nötta, erfarna, använda, tränade. Det
verkar bara som en årsring kring hans livs kärna, som
klär honom. Genom kåtaeldens blå rök ser jag
humorn sitta på lur i hans ena öga och jag
misstänker och hoppas, att kristendomen bara är hans
frackkostym, som sitter lika löst på som en
akrobats cirkusfrack. Kanske offrar han litet ibland åt
gudar med hemortsrätt någonstans i Asiens hjärta
och är skrockfull som vi alla äro innerst, om vi
lägga handen på hjärtat och tala sanningens
tämligen internationella språk.

Jag njuter av hans sällskap och av att få vara
gäst i hans kåta, en bland de gynnade och lyckliga
av människors barn. Jag skulle vilja kunna säga
detta åt honom och säga, att jag misstänker, att jag
kanske är släkt med honom på långt håll. Inte kan
jag ansvara för mina förfäders uppförande. Jag kan
knappt svara för mitt eget.

Jag inpräglar det jag ser i mitt minne. Hundarna
som sträcka sig lättjefullt mellan morrningarna åt
främlingen, eldskenet på de vackra ansiktena,

kvinnornas animala och vackert naiva kvinnlighet, den
jag håller tusen gånger styvare på och som tilltalar
en karl tusen gånger mer, än de valhänta försöken
att behaga med dekolletering eller — för att beröra
den moderna kvinnans jaktsätt på män — med
manlighet. Jag skulle önska att kunna spotta lika styvt
som en lapp. Han överglänser en yankee och träffar
pricken, alldeles som om han skulle ha ett
mausergevärssikte på sin underläpp.

Vi gå ut ur kåtan och studera ornament på
pulkor och kisor och beundra kåtornas vackra färger,
hur de stå mot snön och björkarna. Långt borta
i söder upptäcker jag plötsligt något röra sig, en
prick som växer och lever och blir livligare, ju mer
den växer. Nu blir den en lapp på skidor. Han har
inga stavar. Han åker i ett gammalt skidspår och
vaggar och svänger armarna och ser ut som en
rullande båt, han växer och växer, och snart är han
vid foten av kullen, där kåtorna ligga. Utan att
man ser honom hejda sig ett ögonblick stiger han av
skidorna och fortsätter springande fram mot oss och
förbi oss. Han är en pojke och jag avundas honom
och hans konst att gå på skidor, och jag känner
åldern komma som ett släpande regnmoln och hölja
in återstoden av mitt liv i tråkighet. Jag fattar en
föresats. Få se om den blir effektiv!

Vi taga avsked och vända hemåt för att äta
middag, sedan <i>disponenti</i> bett våra värdar vara

välkomna till Kiruna. Just då vi börja middagen,
rapporteras att köket är fullt av lappar. Ty det hör
till lapsk god ton att icke dröja med att efterkomma
en inbjudning. De ha inte dröjt ett ögonblick.

Och efter några minuter äro vi alla församlade
i Sveriges hemtrevligaste rum. Fulla av mat och
glädje och med havannor mellan tänderna placera
sig lapparna på golvets björnhudar, säkra i
medvetandet om att ha uppfyllt människans heligaste
plikter: den att vara värd och den att vara gäst.

I ett hörn av rummet står Christian Erikssons
skulpturporträtt av min och hans och allas vår vän
Pieti Kuhmoinen. Lapparna treva och tumma på
den och konstatera, att den är riktig. Och jag själv
firar en triumf, värd en förmögenhet, ty jag har ur
minnet gjort Nikku Sarris porträtt, vilket medföljer
detta försök att berätta. Vi visa kvinnorna
teckningen, och de försäkra, att det är Nikku.

Men det blir kväll och min arbetsdag börjar.
Lapparna säga sitt hyvästi och glida på sitt försynta
sätt ut genom dörren. Vi äro ensamma med
kulturen och måste börja på med dess värsta förbannelse:
arbetet utan muskler. Är det nu någonting för en
stor, stark karl att sitta och skriva och rita gubbar?
En karl skall sköta en slägga eller en plog eller en
yxa och en kvinna. Ett pennskaft borde falla till
stoft mellan hans fingrar. En stålpenna borde på sin
höjd dyrkas som fetisch.
</chapter>


<chapter name="Kvarnviken">
<h1>KVARNVIKEN</h1>

I natt kom den första snön. Märkvärdigt, att
den varje år kan inge samma stämning — en
blandning av högtidlighet och tröstlöshet. Den kyliga
doften av jorden har trots sin friskhet något av
detsamma som ett lik strålar ut, en mystisk kyla,
kallare än man kunde vänta av animaliska ämnen, men
det är väl de vissna bladen, det vissna gräset och
den döda mossan som åstadkommer intrycket.

Så sent som klockan ett på middagen gick jag ut
med min hustru. Jag tog bössan och hundarna bara
för att lufta på dem, ty det är flera dagar sedan jag
jagade sist. Jag tänkte: kanske stöter Kula något
och man kan få en hare på benen.

Vi gingo de vackra stigarna genom havsskogen
till Kvarnviken. Jag hade släppt hundarna vid
Tomtaodlingarnas grönrågar, och vi hade knappt
hunnit ned till Kvarnvikens tångströdda plage,
förrän drevet var i full gång.

Det hade redan börjat skymma. Jag tänkte: Är
det räv, får jag nog inte se något av den. Men
lyckligtvis började hundarna bukta i den mariga

strandskogen och jag förstod, att det inte var räv. Jag
gömde min hustru i ett snår och ställde mig i pass.
Och inom ett par minuter kommer haren för fulla
boliner, men utom skotthåll. Vanligen bruka hararna
följa stranden — åtminstone unghararna — men den
här gav sig i väg uppåt en liten skogsstig, som
knappt skönjdes i ljungen. All right — jag flyttade
oss båda närmare, ty jag ville, att hon skulle få se
hur det går till att skjuta en hare.

Och mycket riktigt — om en kvarts timme
kommer haren tillbaka. Jag väntade honom från samma
håll som förut, men nu kom han bakifrån och fick
skottet på några stegs avstånd. Jakten var slut —
en leksaksjakt med åskådare, så bekväm den väl
kunde vara.

Solen sjönk, medan jag passade haren. Å, den
vackra Kvarnviken med liten dyning och guld på
den våta sanden, en lång lieformad gyllene rand
utanför den i skymningen violetta snön. De gula
svällande snötunga molnen mörkna till rött bakom
de kraftiga stormbitna ungtallarnas saftiga
silhuetter.

Alfågeln, som legat i en dyning utanför det gamla
vraket, närmar sig försiktigt, ty vi synas inte mot
skogen. Men när jag går ned till stranden för att
tvätta händerna, vänder flocken och ror långsamt,
som i förtret, ut mot skäret, där det bryter ljust mot
den mörkblå horisonten.


Nu är haren mogen för visthusboden och
hundarna slicka sina blodiga nosar.

Vi dyka in i skogens svarta vägg och äro snart
inne bland långa, smärta, susande tallar. Här är
stilla. Man vet inte riktigt om det är havet eller
vinden som susar minst. Borta i Tomta by skäller en
hund.

När det kommer någon, som jag vill visa något
riktigt vackert, brukar jag ta honom med ned till
Kvarnviken. Den är lika vacker i storm som i stiltje.
Och är någon riktigt mogen, brukar jag efteråt föra
honom till Fjällboträsk och visa honom begreppet
ödslighet. Där finns inte ett liv annat än möjligen en
havsörn eller en fiskgjuse, som skriker uppe i luften.
Där plocka vi tranbär på gungflyt. Svart bottenlöst
vatten mellan gröna tuvor. Skogen gungar långt
innan vi kommit i sikte av träsket. Och en liten
bäck med brunt vatten och nejonögon och
utterspår på stränderna letar sig porlande ned till havet.

Ja, sådant har jag skrivit så ofta, men jag tröttnar
inte själv på det.
</chapter>

<chapter name="Hemkomst efter orkan">
<h1>HEMKOMST EFTER ORKAN</h1>

Äntligen är jag på hemväg. Jag sitter i den
glödheta kupén och läser all världens tidningar, medan
landskapet som rusar förbi blir allt blåare. Men
tidningarna ge mig ingenting och landskapet blir en
istidsöken med svarta <i>nunatakker</i> i den blå snön.

Stjärnorna ha slocknat, ty det är yrväder. Det
känns som om de aldrig skulle tändas mer, kanske
därför att en ohygglig medpassagerare snarkar på
bänken mitt emot så fruktansvärt, att det icke finns
ett enda ljud i naturen, som han icke lyckas återge
mer än illusoriskt, från en kolerabacills
kärleksviskning hela skalan uppåt till domsbasunens vrål, vilket
enligt löfte av min själasörjare skall bli särdeles
högljutt.

Efter några timmar är jag framme vid min station
och stiger i släden. Genom den glesnande yrsnön ser
jag stjärnorna tändas igen och inom kort kör jag
genom en sagotunnel, som jag låter min fantasi gräva
ut åt mig. Dess golv är den ljusa vägen, väggarna
äro den svarta skogen och taket är den mörkblå
himlen med de gamla stjernhjelmska käpphålen i.


Min skjutspojke tiger och jag tiger. Kanske säga
vi några ord en gång i halvtimmen. Det har varit
orkan hemma, värre än någon i mannaminne. Min
ateljéstuga stod mitt i ett moln av skum under två
dygn och mina byggmästare väntade att den skulle
ge sig ut till havs, ty den står ostagad än. Havet
gick långt upp i skogen och härjade och förstörde.
Drivisen ligger slungad upp bland tallarna, men de
stå som förut, undersätsiga och härdade med
pansar av isbark på vindsidan.

Vi komma till färjan mitt i svarta natten. Det
är ett stycke medeltid, när jag dunkar i färjkarlens
vägg och han kommer ut och lyser mig i
ansiktet med sin lykta. Väddöviken ligger som en grav
och snösörjan frasar mot färjans sidor när vi veva
oss över. Hästen ångar av svett i lyktskenet.

Nu är jag i hemsocknen och känner redan lukten
av havet. Suset i tallarna blir starkare och blåsten
kallare.

Nu susar det än värre, nu hör jag dyningen som
fräser där hemma. Det växer, det dånar, isen males
till snö mot mina berg. Aldrig har havet tagit mig
så som den här gången, då jag körde upp på min
gård. Jag tyckte mig känna igen var sjö som sög
sig upp mellan strandklipporna. Nu bryter det vid
Hälludden. Jag kan det speciella ljudet. Nu rullar
ett brott in i Badhusviken. Nu får Kanonbergets fot

några ton vatten över sig och nu drar sig en våg
tillbaka från min sandstrand.

Herregud vad det är vackert, jag är hemma och
vänliga fönster lysa. Olle Thunman kommer ned
från sitt rum och säger: — <i>Hej!</i> Här må du tro har
blåst som — —

För resten är allting bra och ingenting har
förändrats, annat än möjligen till det bättre. Vi ses igen,
om inte förr så vid nästa storm eller i nästa nummer.
Jag kan inte låta bli s. k. naturbeskrivningar, fast
de äro omoderna.
</chapter>

<chapter name="Stundom">
<h1>STUNDOM</h1>

Stundom står man alldeles handfallen gentemot
all skönhet som slår emot ens ögon. Man har känt
sig uppfordrad, man har velat återge, man vill betala
sin skuld, men det stora härliga livet som man vill bli
tolk åt (naivt nog) står framför en som en blank,
ogenomtränglig yta av härdat stål utan en enda
spricka, utan en enda svag punkt, där man kan
bryta sig igenom.

Jag sitter och hör på havsbruset utanför mitt
fönster, en dyning som lever och sorlar i stranden, men
samtidigt susar det i lampan, det sprakar smått i
veken, jag skruvar upp och ned för att få den att
tystna, och med ens inser jag att samma liv som
vaggar tången och rör upp skum omkring mina
bergknallar, också skapar suset i lampan. Allt är
lika vackert, och tycker jag inte det, inser jag att jag
inte är färdig än. Alltså är jag lugn, ty jag förstår
att jag har förutsättningar att gå från klarhet till
klarhet.

Jag såg ett ansikte i dag. Det var en gammal

bonde som satt trött vid vägkanten och vilade sig.
Hans åttio år lästes i hans lugna blick och i rynkorna
på hans barnkinder. Jag satte mig i närheten och
började studera. Jag lärde mig hans karaktär,
linjerna och färgen, de stora dragen i hans
individualitets omhölje. Men just då jag trodde mig
vara färdig med hans ansiktes yta, blixtrade en
solstråle till i tallarna bakom honom. Den lyste i
orange på de blanka unga grenarna och i guldgrönt
på barren.

Du som läser detta, kunde du bara fatta hur
omätligt allt förefaller, hur rikt, hur otaligt, hur
stort allt är! Varje barr har sin individualitet, sitt
jag, sin erfarenhet, sin vishet — och ur denna
bottenlösa brunn är jag dömd att ösa — och jag känner
min begränsning som ett halsjärn, då jag måste
erkänna att jag är nog fattig att tro mig förstå den
gamle bondens karaktär bättre än det yttersta
barrets på den längsta grenen.

Ju äldre man blir, desto trängre blir ens cirkel
i fråga om kunskap, men desto vidare blir den i fråga
om medvetandet om ens okunnighet.

Men plötsligt kommer jag att tänka på några
visa ord, som Plato lagt i Sokrates mun — jag
skriver utan accenter och aspirationstecken, därför att
jag har glömt mina gamla klassiska elementer:

<i>οτι α μη οιδα ουδε οιομαι ειδεναι σοφοσ ειμὶ</i>


Det är:

Jag är vis, därför att jag vet, att jag ingenting
vet.

Med den satsen kan man ju förklara allt och
försvara sin ståndpunkt. Men det gäller att icke prata
bredvid mun. Plato var en förståndig karl.
</chapter>

<chapter name="Ens eget">
<h1>ENS EGET</h1>

Någon filosof har sagt — eller kanske har jag
själv tänkt det och av blygsamhet låtit någon filosof
överta tanken — att varje människa i något
avseende överträffar alla andra människor. Genom det
centrala i sin individualitet.

Så snart en människa tydligt framstår som
individualitet i någon riktning, fristående och
oberoende, får hon löss på sig: efterapare, beundrare,
fördömare, kritici. Alla dessa äro sådana, som ej
upptäckt, att de själva äro individer, att de bära
krafter inom sig av samma värde som den efterapades,
beundrades, häcklades, kritiserades.

Det är efteraparna som göra <i>stilen.</i> Så snart en
man har upptäckt en sak, måste hans renommé släpa
en stil efter sig. Och allt vad stil heter, är
fattigdomsbevis, en rusning åt ett håll som av en fårskock.
Därför dö alla stilar av sig själva, fast ofta en
långsam död, ty uppfinnarens ande är det svårt att ta
livet av. Han flämtar i det längsta.

Man läser ofta om stilkänsla som en god
egenskap hos vissa författare och konstnärer. Somliga

skriva rococco, andra empire, somliga renässans och
andra modernt schöngeistigt anarkistiskt och det
sista är väl det bästa, innan det hunnit bli stil.
Strindberg är väl hos oss den enda, som är
obesmittad av det jag fördömande kallar stil. Och jag
tycker kritici vara löjliga, då de kalfatra honom. Ty
han står inte stilla, och det är väl det kritici inte
kunna följa med. De ville gärna att han skulle stadga
sig litet för att de i lugn och ro vid sina skrivbord
skulle hinna ta en överblick av
stagnationsföreteelsen. Men innan deras kritik är färdig, är han på
väg igen och borta om vägkröken. Så skall det vara.

Stilkänsla! Underklass! Sådan var min stil, då
jag började hos Påhlman! Fy tusan.

Jag är rädd att mina tankar skola gå i plöjda
fåror. Man bör förstå ändå. —

Jag skulle vilja tala om den fackkunskap, som är
nödvändig, då man yttrar sig på ett område. Hur
mycket nödvändigare är den ej, då man ger sig in
på en annans område!

För att välja några enkla och lättfattliga exempel.
I går läste jag i en gammal årgång av Vintergatan
i ett novellutdrag, huru några förskrämda alkor
slogo ned i masten på en galär i östersjön utanför
Blå Jungfrun.

För några år sedan överraskade mig en ung
författare med uppgiften, att två änder slogo till i en al

i det för övrigt bra gjorda landskapet. Och ofta läser
jag om segling med facktermer, som skulle komma
en sjöman att anhålla om friplats på ett hospital.

Visserligen har jag själv snobbat med föregiven
sakkunskap om grejorna på en båt, oaktat minsta
kockpojke skulle kunna slå mig på fingrarna. Men
jag söker lägga bort det där. Verkligen ärligt och
allvarligt. Och ju mer man arbetar på att komma
ifrån allt onödigt och osant, skrikande påhäng och
all grannlåt, som inför den verkliga kunnigheten
blåser bort som höstlöv från ett träd, ju mer
märker man hur oändligt litet det är som verkligen är
ens egendom, ens ärligt förvärvade egendom.

Vad säger nu kritiken om detta? Tror den
verkligen att Gud bevarar den för misstag under
skrivandet, som han lär gjort med vissa herrar för
mycket länge sedan?

På samma sätt som en gammal sjöman gråter
över en inlandssnobb som tror att han kan stå till
rors när fan ryker i luften, på samma sätt måste den
som kan måla åtminstone le åt även berömmande
kritik. Och hur litet vissa kritici ha förmåga att
sätta sig in på en konstnärs område sågo vi härom
året, då det i en essay tydligt sades om en av våra
förnämsta konstnärer, att han hade nått den point,
att han icke studerade längre. Han kunde sin sak, så
styv var han. Det var alltså bara att måla på.
Svårigheterna voro undanröjda.


Jag har visst talat om dessa saker förut, men nu
måste de tas fram igen.

Nu skulle ni se havet utanför mitt fönster. Ostlig
storm och skum som ryker över mina isiga berg. Jag
har sett det där många år nu, men jag kan det inte
än. Och oaktat jag vet att jag känner till det jag nu
har för ögonen bättre än någon kritiker och
möjligen skulle kunna återge det för att visa mina
kamrater, hur vackert det är, och till och med lyckas
plocka fram något av mig själv ur det, så ger jag
mig fan på att någon kritiker genast skulle vara
framme och vilja ha färg och valörer på något annat
sätt.
</chapter>

<img></img>
<chapter name="Kritik och alper">
<h1>KRITIK OCH ALPER</h1>

Jag minns i min ungdom, då jag gick och letade
efter motiv. Jag kunde gå miltals i skogarna och
kritisera. Antagligen berodde detta på att jag hade
sett konstverk som tilltalade mig, och jag ville göra
något i den stilen.

Nu är det något helt annat. Allt jag tittar på
blir konst. Jag ger till exempel fan i att skriva. Jag
sätter mig ned att måla på papperet som jag skulle ha
skrivit på. Jag fördjupar mig i en avgrund av färg
och brottas med milliarder djävlar. Kanske ger jag
mig, men för var gång har jag ett mindre antal
djävlar att besegra. Det är detta som är det härliga
med konst, att man ideligen kan dyka ned i nya

avgrunder av skönhet. Och att ju mer man
observerar, ju mer vill man förenkla.

För var gång man arbetar och lär, lika ofta inser
man hur enkelt allt är. Och hur oändligt.

Jag tackar det jag vill kalla Gud, att jag har fått
ögonen öppna för detta.

Jag har arbetat så mycket att de tekniska
svårigheterna, på samma gång de förstoras, tyckas bli
lättare att övervinna. Resultatet blir en stilisering,
ett förandligande av yrket. De överflödiga linjerna
äro ett offer åt människan.

Jag vill minnas, att den gamle humbugen,
jättemänniskan, den perverse Sar Peladan, i företalet till
Rose & Croix’s första utställningskatalog skrev, att
då en riktig linje är ritad, komma änglarna ner från
himlen.

Jag vill nästan tro detsamma. Den tillfredsställelse
man känner, då man har gjort en riktig sak,
uppväger alla andra njutningar. Njutningen av en linje är
något så kolossalt, att man tycker att man har
skapat en glugg att se in i himlen igenom. Men man
kan kanhända endast njuta så där av sina egna
saker. Jag vill berätta nu — med risk att bli
missförstådd, att jag aldrig har njutit av några saker så
mycket som av mina egna.

Och ändå ser jag i dem så många fel, så mycket
slarv.


Det är de besegrade svårigheterna vi vilja njuta
av, och var och en har ju sina svårigheter att besegra.

Faktum är — och nu riskerar jag, att folk tror
att jag är högfärdsgalen — att den ädlaste,
vackraste, fullödigaste njutning har man framför sitt eget
arbete. Och under arbetet, då man tycker sig nalkas
Det Riktiga.

Vad jag egentligen vill åt med detta, är kritiken.

Detta, att en annan människa helt fräckt
hoppar ner i min lugna vattenspegel, ger mig råd,
kalfatrar mina åtgöranden.

Och naivt löjligt blir det då kritikern, vilket ofta
händer, behagar säga så här — efter en
förberedande kritik: — Vi återkomma!

Jag tror att en kritiker och en konstnär ha fan så
lite att säga varandra. Just i fråga om saker som äro
värda kritik.

Jag har träffat konstnärer, vilkas arbeten alltid
gillas av kritiken med rätta. Men kriticis utläggning
av konstnärens idé har alltid varit fnåskig. Jag har
sett kritici göra essayer om idén i konstverk, medan
konstnären själv icke har haft en tanke åt samma
håll.

Jag minns just Rodins ”Le penseur”. Den passar
bra i den här tankegången. Jag brukade äta i
en liten krog just vid gatan som går upp från Boule
Miche till Pantheon. Jag såg på <i>Tänkaren</i> var dag.
Och för var dag blev han bättre för mig, för mina

ögon. Jag förstår ännu icke mästarens idé, men jag
ser med ödmjukt sinne på den vilja, som ligger
bakom detta obestridliga konstverk.

Det är just det jag ville säga, just nu då jag reser
ut för att ännu en gång äta i skuggan av ”Le
penseur”, just att kritiken intet har att göra med
konsten.

En kritiker kan säga att toppen på Gaurisankar
är illa modellerad eller att Kebnekaise icke gör sig
vackert som komplex. Men det finnes en gud som
sitter och småskrattar under tiden.
</chapter>

<img></img>
<chapter name="Tankar ute i havsbandet">
<h1>TANKAR UTE I HAVSBANDET</h1>

Jag som är född långt inne i en skog — hur kan
jag tycka om havet mer än allt annat? Jag borde
väl egentligen sitta i en grandunge och lyssna till
suset i de vaggande topparna och taltrastens melodi
och älska någon torpflicka, som spinner och sjunger
”Till österland vill jag fara”.

Om det än finns sådana torpflickor. De jag
känner sjunga
<poem>
Kovan är min, festårru
lika mycke som din, festårru
</poem>

och ha velociped och en underbar hatt, bestående
av sopor och pappersbitar och halm och ståltrå.
Utom Skansens flickor, förstås, som gå klädda i
dräkter från Nordiska Kompaniet och gyckla om
sin hembygd.

Ja, nu är jag inne på mitt gamla ämne, men jag
lämnar det just nu.

Jag återvänder till havet och skulle vilja kunna
sjunga om det, så att det susade i min hemskogs
grantoppar. Men poesin är ju också antikverad,
och skalderna vältra sig i sjuka
självhädelse—äktenskaps—själsdarrnings—homosexualitets—heteroevnuckitets—poliomyelitssensationer, som bero på att
de gynnats och senterats av sina lärare i svenska i
de lägre klasserna. Den olycklige, vilken som
gymnasist inte är kapabel att påta ihop en diktsamling
och få den recenserad i en tidning, kan gå in vid
polisen eller ägna sig åt hönsskötsel, ty han passar
inte alls i vårt högkulturella samhälle.

Men jag skulle ju tala om havet. Genom fönstren,
innanför vilka jag just nu vistas, ser jag en stor
fjärd med skärgårdar som blå streck mot horisonten.
Segel lysa vita, havet glittrar, vinden sjunger och
vågorna sjunga.

Jag tror knappast, att jag förrän i dag fått en
verkligt stark förnimmelse av vågornas
sångförmåga. Jag satt nere vid bryggan och tänkte på, hur

skalderna ha talat om vågornas sång. Jag hade
hittills uppfattat det där ljudet mera vetenskapligt,
kosmiskt, nivellerande, som klockor, som ringa till
invigningen av ett nytt kaos, där bruset så
småningom förtonar till evig tystnad — tills tiden
varder fullbordad igen som otaliga gånger förut och en
bubbla höjer sig och brister och föder nya strider
och kärlek och dödar och människor.

Jag hade tyckt, att detta var en nog så stor tanke.
Men just i dag fann jag, att de små skalderna ha
rätt — alldeles som små älskliga barn, som tro på
storken. Och jag hörde verkligen en orkester,
välskött och stor och absolut felfri. Men detta berodde
på, att jag hade varit ute och härjat i havsbandet
och varit förkyld — som det kallas — och var
nervös av arbete och litet alkohol. Jag hade med ens
blivit skald.

Jag bleknade över hela kroppen och gick in igen
och tog min värds boxhandske och började slåss
mot en vägg. Satte in hela min vikt i maggropen och
ansiktet på Fantasos, tills han låg där blodig och
knocked out!

Vet ni, goda människor, det var på ett hår nära
att jag blivit skald och börjat ruinera mina
förläggare. Sådant hade nästan varit synd mot Den
Helige Ande.

Det är egentligen den kurren jag ville tala om.


Jag har mött honom många gånger i mitt liv, ju
äldre jag blivit desto oftare, och i olika gestalter.
Ibland var han en färg, en gammal bok, en riktig
linje, en melodi, eller bara en ton — eller en darrning
i ett aspblad, ett moln, som gick igenom min själ, en
kornblixt bort emot finska sidan, en solstråle som
på bottnen i en av mina vikar lydde vågornas spel.

Ibland var han en kvinna — gud nåde oss alla.
Då var åska i luften, och när den slog ned — ja,
det är orätt att tala om. Men jag var ung då. Jaja,
jag är väl inte lastgammal än. Men gud nåde oss
alla!

Men roligt är det att segla i alla fall här ute. Det
är som om man komme själva kärnan i saken
närmare. Två man, säkra pojkar, vid skoten, och en
säker prisse vid rodret, och döda djävlars andar som
fylla luften med skrän och hot, medan skummet
blixtrar i solskenet och de gröna sjöarna lyfta
stäven högt, som sutte man i en gunga. Det är liv,
pojkar, och är något helt annat än att sitta vid
skrivbordet, där man bara blir sentimental eller arg på
alla som begära att få svar på sina länge sedan
bordlagda utgjutelser.

För resten har jag börjat måla och finner, att
det är uppfostrande. Färgen drar en med sig, det
är som om penseln skulle vara själen och man själv
bara gjorde grovarbetet och ströke plank. Där finns

avgrunder av vishet och lycka, och i dag då jag
såg på min palett från i går — ja, jag gladdes som
en nyfödd unge, som är hungrig och får bröstet,
ty den var vackrare än i går. Men nöje kan man
inte kalla det. Kalla det med något vackrare namn
än lycka.
</chapter>

<img></img>
<chapter name="Havsbandet">
<h1>HAVSBANDET</h1>

Ni — har ni sett så många soluppgångar som jag?
Ni har det med säkerhet icke. Under en hel April
steg jag varje dag upp klockan ett på natten och
rodde ut med mina trävättar. Is låg över stränderna
och alla uddar voro garnerade med bönder.
Kniporna visslade sin vackra vingpolka och fällde för
mina lömskt och vackert gjorda fåglar. Det kom
svanor med tung och knipornas liknande flykt.
Skrakarna sprungo på vattnet och lommarna döko
upp bland vättarna. Jag tjuvsköt fågel också. Jag
sköt tre anddrakar i ett skott en morgon. Utan det
ringaste samvetskval. Ty jag levde då utanför
samhället och ansåg mig ha rättighet att bara njuta och
leva.

En dag, då jag skulle skänka bort en del av min
egendom till en man som jag tyckte om och hade
beställt lantmätare till min lya, skulle jag bjuda

lantmätaren och några andra på middag. Jag hade
telefonerat till Stockholm efter kött — filet, — men
dom suddade och mitt bud till stationen fick bara en
burk oliver. Jag stod alltså utan middagsmat till
alla de pampar jag tänkt bjuda. Jag måste under
förbjuden tid ut och skjuta ejder.

Jag kanotade upp till Fogdö Sten och lade ut
två ådvättar och en skrakvätte. Vinden var
nordlig och det fanns fågel i luften. Jag satt några
timmar och fick fågel i håll, men sköt fel. Plötsligt
kom ett band ejder, tio ådor och en gubbe. Gubben
gjorde en vacker sväng och fällde mitt ibland mina
vättar. Jag sköt, gudingen dök. Jag sprang ner till
kanoten och började ro efter fågeln. I det fjortonde
skottet fick jag honom. Tre timmar innan jag skulle
ha middag för lantmätarn. Vin hade jag och fågeln
gjordes till en härlig rätt. Dagen därpå kom
kalvköttet från Stockholm.

Jag vet egentligen ingen människa, som har varit
med om så många soluppgångar som jag. En
morgon satt jag i mina fårskinnskläder och såg fågel
komma söder ifrån. En skrak skilde sig från de andra
och gjorde en vacker sväng åt mitt håll. Jag sköt
ned den. Den föll ned strax bakom mig i en liten
insjö på skäret. Men det gick dyning och den
började sugas ut. Ett ögonblick, då bakvattnet
fungerade, höll jag på att få tag i den, men i detsamma
fick jag se ett band ejder komma. Jag sjönk ihop

och satte skottet i den första gubben i bandet. Den
föll som en kappsäck så nära mig i berget att jag
måste bocka mig åt sidan. Under tiden höll
skraken på att ge sig ut med dyningen. Jag hoppade ut
på en sten, som låg mitt i den lilla insjön, jag
halkade och kom ned bland tången men med ett fast
grepp om skraken. Nu är att märka att detta var i
april. Luften var kall, men solen spelade på de röda
klipporna och fågeln sträckte. Jag satt kvar fyra
timmar absolut genomvåt.

Men detta har jag fått straff för. Nervus
ischiadicus bråkar ibland.

Om ni nu visste, hur roligt jag tycker det är att
sitta och skriva detta och tala till några vänner som
ha samma synpunkter. Livet har kanske skilt oss
åt — vi ha kanske utan ord kommit överens om att
icke döda — men samtidigt äro vi rädda om
mordlustan. Vi vilja döda och vi vilja låta leva. Jag för
min del hinner icke tänka innan jag skjuter på ett
djur, som jag förföljt eller som överraskar mig. Det
är någon nedärvd längtan efter att döda. Jag sköt
en falk för några dagar sen. Jag förstår inte orsaken,
men jag kände mig som segrare då jag dödade. Han
stod stilla i luften och hade korn på någon råtta i
åkern. Jag sköt med engelska sexan och han ramlade
ned som en klump. Två dar efteråt på Kappelskär
skulle jag ha kunnat göra samma skott, men jag
slutade med att beundra hans vingar och lät honom

passera. Jag och Bernhard sutto i telefon och talade
med några idioter — plötsligt säger Bernhard: —
Titta ut här! Jag tittade och där kom en räv. Han
var nästan lika så försiktig som vi. Vi hade bössor
och hade kunnat skjuta genom fönstret, men vi
gjorde det icke. Han såg för hungrig ut. Här ute i
skärgården är det verkligen bra. Jag skulle önska
att ha Lulle här. Vi skulle forcera isarna och ha
många patroner med oss. Och Bruno skulle idka
lovartsskytte. Här händer mycket.

En gång kommo Soldan och Bernhard ut till ett
skär längst ute i havsbandet. Hela Östersjön låg på.
Soldan gick och sparkade i en bergskreva, och hur
det var sparkade han upp en träsko. Han tittade i
den och där inne låg en tå, en stortå. Han sparkade
mera, och under tången låg ett skelett, en man som
sov sin lugna sömn där ute efter brottning med
havet.

Nå — vi människor, som segla och passera
människoöden så där, uppfatta ju ett möte med ett
ålderstiget lik tämligen lugnt. Vi seglade hem och
frågade gubben Matts Abraham om han visste något
om den där gubben som låg död sedan många år i
bergskrevan.

Jo, han kände till historien. En vårdag kom det
ett isflak drivande med ett lik på. Det var en finne
som gett sig ut på säljakt och svultit ihjäl. Och Matts
Abraham drog upp honom på skäret, där han låg

och jagade sjöfågel, och lade honom i bergskrevan
och lade tång över honom och läste en bön, någon
psalmvers som han kunde. Han var rädd att
Soldan skulle missförstå honom, så han framhöll att
han hade begraft liket med bälte och kniv. Bälte
med mässingsgrejor på och en satans kniv.

Jag som inte har någon hänsyn, jag, Albert
Engström, kommer att segla dit ut i sommar och ta med
mig hela skelettet med mässingsbälte och kniv, som
antagligen är rostat. Jag misstänker att allt kött på
finnen är uppätet av kråkor och trutar.

Om det är uppätet, så må det vara hänt. Hela
min själ längtar dit ut till havsbandet. Jag kanske
är ohövlig och ofinkänslig mot de människor,
vilkas namn jag exploaterar just nu. Möjligen är jag
det. Men — Gud i himlen — vad vi, Bruno och
Lulle och Bernhard och Soldan och jag skulle ha
roligt ute i skärgården nu då vi äro gamla karlar
och verkligen skulle kunna skratta och höra på
alfågelsången.

Å, kära barn, varför jaga vi icke tillsammans?

Detta skriver jag med fullt medvetande och med
en stark känsla av att alla människor skulle kunna
ha det lugnt och bra. Jag sitter här ute i havsbandet
och omfamnar hela mänskligheten. Jag har fåfängt
under många år sökt hitta någon verklig knöl bland
mina bekanta. Jag tycker att alla människor äro

rörande och vackra. Somliga ha ju icke samma
intressen som jag, men de få det nog, vad det lider.

Jag inbillar mig att jag kommer att sluta som en
gud, överseende och medgivande och med en fond
av känsla som Ni får använda hur som helst. Jag
tycker om er allihop, men om jag skulle tvingas att
ge dig, min gamle vän, en uppercut under hakan, så
skall du veta att det är med tanke på din
uppfostran. Jag bröt ner armen på Grisslehamns
starkaste karl, en björnögd fan med vilt helskägg. Nu
skall jag bryta ner armen på dig, snälle läsare.

Detta är skrivet i skärgården längre ute i
havsbandet än du kan tro.
</chapter>

<chapter name="Gäddhjärtat">
<h1>GÄDDHJÄRTAT</h1>

Jag satt just och funderade över tillvarons
gåtfullhet, som vanligt utan att komma till något
resultat.

Plötsligt fingo mina funderingar ny fart, då min
hustru kom in med ett gäddhjärta i handen och
sade: — Kan du känna något liv i det här? Jag tog
det, och mycket riktigt, jag kände en ytterst svag
rörelse, som en rysning, en skälvning.

Gäddan, som var ovanligt stor, hade kommit
direkt ur havet och var avdagatagen och rensad
ungefär en kvarts timme innan min hustru passerade
köket för att hämta inkråmet åt kattorna. Hon kom
att fästa sig vid hjärtats storlek, tog det och fann
att livet ännu flämtade i muskeln.

Nå, här satt jag nu med en annan varelses
centralaste livsmotor — förstå mig rätt, käre läsare, och
märk ej ord — i min hand. Denna motor skälvde,
som om den kunnat inse, att den hemlighetsfulla
låga som ännu fladdrade i dess materia snart skulle
slockna, och den tycktes rysa inför det förestående
med dess oändliga perspektiv.


Då beslöt jag att fuska i Nasarenens konst att
uppväcka döda. Jag kom ihåg de båda danska
läkarna som genom hjärtmassage kommo
medvetandet hos en till synes död att vakna för en kort
stund. Jag började med rytmiska tryckningar. Och
si, livet flammade upp och hjärtat började sina
pumpningsrörelser, icke svagt eller oregelbundet,
utan med en styrka som jag skulle vilja kalla
våldsam. Jag tog fram klockan. Det arbetade nästan
4 minuter. Då jag slöt fingrarna om det, föreföll
det mig, som om det velat arbeta sig ut i handen.
Så gjorde det ett par häftiga rörelser som försök
att andas vid andtäppa, och så låg det stilla igen.
Jag upprepade tryckningarna och med samma
resultat som förut. Jag experimenterade, dröjde en gång
hela 5 minuter mellan ett par försök, och det tycktes
nästan, som om hjärtat fattat beslut att börja ny
tillvaro med en energi som kanske varit latent under
den gamla gäddans härjningståg bland tångruskor
och vass i vikarna vid Ålands hav. Det behövde för
varje gång endast en mycket svag manipulation för
att åter börja pumpa blod. Blodet var ju för övrigt
nästan slut i kamrarna, och det som flöt var knappt
märkbart.

Efter 45 minuter tycktes dock hjärtats <i>aura</i> på
allvar stadd i flyttning. Jag måste trycka oftare
och muskelns reagering verkade kramp under
smärtor. Då halvtimmen var över tycktes livet vara

slut efter en sista, jag höll på att säga rossling. Ett
par fina darrningar, och hjärtat låg slappt i min
hand.

Nå, vad mera? Vad är det kvicka i den här
historien? frågar slaktarmästare Våmblund.

Ja, jag kan verkligen inte förklara det,
men – – – 

Icke som om jag icke skulle förstå, att vilken
livsyttring som helst är lika imposant, ett höstblads
fallande eller en vindfläkt, men människan är nu
en gång så inrättad, att det bokstavligen påtagliga
göra djupaste intrycket. Så oklara äro våra själar,
fast vi väl i lyckliga ögonblick känna finare. Och
den högsta känsla vi äro mäktiga, är beundran,
förundran, undran inför mysteriet.

Skall någon en gång söka massera liv i mitt eller
ditt hjärta, käre läsare? Eller vill du det?
</chapter>

<chapter name="En hälsning från djupet">

<img></img>
<h2><small>EN HÄLSNING FRÅN DJUPET</small></h2>

  En blank, varm majsöndag utan en kåre, utan ett
ljud, havet som blankt stål och så stilla
dyningsfritt som havet kan bli, sätter jag kanoten i vattnet
och paddlar öster ut. Det är middag och solen
bränner min nacke och min rygg.

  Luften över horisonten har samma färg som havet
under, och när ögonen hunnit dricka sol nog
försvinner skillnaden mellan atmosfär och vatten. Jag
paddlar i en vit rymd. Men ser jag tillbaka ligger
strimman efter kanoten och årbladen som en
mystisk, förhistorisk, ofantlig tusenfoting och förlorar
sig i det vita, solmättade diset.

  Jag paddlar kanske en timme, kanske två utan
att tänka på att jag ej har kompass med. Jag har
nämligen en gång för många år sedan under segel
legat för vindstilla en halv dag i en likadan rymd
av strålande mjölke. Atmosfären blir självlysande,
man kan ej se uppåt, ögonen värka och en lockande
matthet bemäktigar sig ens kropp och ens själ. Man
skulle vilja somna efter att ha slukat hela
universum i en jättegäspning.

  Jag upphör att paddla, sitter och njuter och
tänker på allt och intet. Jag har förlorat min kurs och
ser icke land. Jag är medelpunkten i den blåvita
oändligheten. Jag stöder armarna mot åran och
försöker tänka mig in i detta oändlighetsperspektiv.

  Plötsligt ser jag en prick, en slätprick, om nära
eller långt borta, kan jag ej urskilja i all denna
vithet. Men jag vet enligt sjökortet att ingen prick
finnes här ute på djupvattnet. Alltså paddlar jag
mot pricken för att undersöka.

  Nu borde pricken enligt perspektivets lagar bli
högre ju närmare jag kommer. Men han bibehåller
oavlåtligt samma höjd. Jag blir litet hemsk till mods,
ty jag är ensam och på havet händer ju så mycket
underligt.

  Äntligen är jag framme. Det är ingen prick, det
är toppen av en mast. Jag paddlar intill den, håller
mig fast vid den och ser ned i djupet. I det klara
vattnet ser jag salning, rår, vanter och mast förlora
sig i det gröna hemlighetsfulla.

  Men medan jag håller mig i stången märker jag
att den sjunker, sakta, sakta! Inom två minuter är
kaltoppen i jämnhöjd med vattenytan, jag ser 
alltsammans långsamt försvinna i djupet och jag är åter
medelpunkten i den vita sfären.

  Aldrig har jag — ”icke ens bland människor”,
som de unga skalderna väl skulle snobba till tanken,
känt ensamhetens fasa så som då. Här hade plötsligt
kommit en hälsning från botten av havet dykande
upp för några ögonblick för att försvinna igen.
Naturligtvis — eller kanske efter samma fysiska
lagar som citronkärnan i din sqwash stiger och
sjunker i glaset på baren.

  Medan jag satt och sökte bli fri från denna
ensamhetskänsla och spejade efter en hållpunkt i allt
det vita, skar med ens en svart bris en strimma i
vattnet. Efter några ögonblick låg hela havet
vattrat blått, och Väddölandets kontur taggade sig i
väster. Jag paddlade hemåt.
</chapter>
<chapter name="En sommarmorgon">

<h2><small>EN SOMMARMORGON</small></h2>

  Jag undrar just, vilken i ordningen den
soluppgång är som jag just nu studerar. Havet ligger vitt,
blåvitt med strimmor av det som om en stund skall
bli morgonbris, över horisonten står en ofarlig
molnvägg som släpper igenom österns rosa, och
kobbarna ligga skarpt konturerade, svarta, vassa och
obevekliga, över molnväggen står luften i svag
opal. Under det jag skriver, blir det röda
intensivare och det blå blir blåare, medan färgerna i min
trädgård blekna. Syrenväggen som i går kväll, sedd
mot solnedgångens gula och röda, lyste så violett, att
det gula och röda tycktes blekna mot den, ser ut som
skummjölk som håller på att surna, och tallarna
verka skuggspelsfigurer mot havet. Men om en
timme har allt dagens färger igen.

  Nu är landskapet så rikt, yppigt och
överflödande som det kan bli här uppe.

  Sommaren har kommit i förtid, blommorna hålla
på att sätta frukter en hel månad, innan Ålands hav
i vanliga fall tillåter det. Och solen bränner som i
juli.

  Egentligen borde man börja segla nu. — Ursäkta
att jag avbryter, men nu kommer solskivan som ett
skott upp ur havet. Jag bara vill tala om det. Och
en fullriggare som går längst ute skär just nu in i
solkanten. Nu försvann den i solskivan.

  Fåglarna ha vaknat och sjunga för livet. Och
kråkorna, som sitta på min jaktriggade flaggstång, hålla
basen. Fast inte i samma tonart, men de höra till
morgonen i alla fall och ha sin uppgift i den stora
orkestern.

  Nu är det nästan dag. Det går fort, och plötsligt
kommer tanken på hur kort livet egentligen är. Det
mesta blir ogjort, palatser, som man skulle ha byggt,
tankar, som man skulle ha formulerat. Det är
hemskt att sätta sig in i den tankegången. Men var
människa gör väl i alla händelser just och precis så
mycket hon kan.

  För resten är det inte hemskt alls. Byggnaden är
storartad och varje sten i den är nödvändig,
oumbärlig. Allt växer som en blomma, men en blomma
som väl aldrig skall sätta frukt. Meningen med den
är kanhända att den aldrig skall bli färdig.

  Eller kanske att den alltid är lika färdig,
fulländad. Detta är kanske en riktigare tankegång.
Nästan med säkerhet är det så.

  Nu är dagen här och havet står grönblått mot
luftens orange. Det ligger fågel nere i viken, jag
kan ej se vad för slag, men det är väl hemejder. Jo,
det är ejder som häckar här.

  Och nu är allting så vackert i färg, att jag skulle
vilja kunna översätta det i begripligt språk. Fina,
diskreta toner, som ligga nära varandra, fast de äro
motsatser. Nu börjar syrenernas färg att komma till
sin rätt, och det gröna mellan klasarna verkar grönt
kött, mustigt, fett och rikt. Alldeles färdigt,
dignande av hälsa och kraft. Och gräset lyser och till
och med berget ser ut som om det skulle svälla av
sommarens och jordens safter.

  Tillfredsställelsen att ha en egen torva, där man
trivs, är kanske den vackraste och mest välgörande
sensation en man kan få. Man går omkring på
sitt område och njuter och beundrar barren, som
man äger, björklöven, vågorna, som skölja ens egen
klippa. Man är rädd om allt detta, man aktar sig
för att trampa ned en blomma, att skada ett träd,
och mossan på bergen är helig. Ty hur fult är det
icke att sparka bort en mosstuva! Hur brutalt
verkar det inte att gå med klumpiga fötter och förstöra
det som hör till landskapet! Sådant förstår man inte,
förrän man fått något som är ens eget. Men trots
förstående av detta måste jag reagera mot folk som
gör invasion på min tomt och trampar sönder min
mark. Så ni bör veta detta!

  Nu bli molnets översta, litet söndertrasade
partiklar förgyllda i underkanten, luften gulnar och
himmelskupan vidgar sig. Detaljerna bli små under
den vida kupolen — och här inne i mitt arbetsrum,
vid mitt gamla arbetsbord, sitter jag och söker
beskriva ting, som icke kunna beskrivas. Men jag
önskar att alla skulle kunna njuta som jag av allt detta
vackra, som var och en har framför sig. Och att
alla så småningom skulle kunna lära sig att njuta
av <i>allt</i>. Ty det finns ingenting, som icke är en
outtömlig källa att ösa njutning ur. Det vore en
uppgift för en modern filosof att framhålla detta
intensivare än som vanligen göres. Gamla filosofer ha
gjort det. Men de unga filosoferna och skalderna
tyckas förbise det viktigaste. Och deras arbete, mitt
intryck av deras verksamhet just nu, litterärt,
kommer mig att göra en bild. De beskriva de smycken
en skön kvinna bär och glömma hennes kropp. De
glömma det viktigaste. Emellertid slutar jag, ty
posten går nu.
</chapter>
<chapter name="Septemberkväll">
<h2><small>SEPTEMBERKVÄLL</small></h2>


  Mot solnedgången tar jag bössan och går den kända
stigen norr ut genom hasselskogen, över
ekbacken och ned mot småsjöarna. Den stigen har jag icke
trampat på mången god dag, men kvällen är så
vacker och stilla, solen lyser så vänligt och höstluften är
så skönt sval, att jag måste ut. Ännu bär september
ingen aning om död i sina färger, ingen hektisk
rodnad flammar i lövverket, det är bara sommaren
som bleknar litet i lugnt, ångestfritt medvetande
att den icke är evig. Résignation — la dernière
religion.

  Småsjöarna äro en rad gölar tvärsöver ett näs.
Här var ett brett sund i forna tider och här gingo
ryska galärer igenom och gjorde strandhugg och
brände de fattiga stugorna och de usla sjöbodarna,
som kantade stränderna. Men nu är här vass och
änder i stället och gäddor, som lista sig upp genom
rännilarna vid högt vatten.

  Jag smyger försiktigt fram mellan alar och enar
till gölen med de högsta vassarna. Kanske ha
änderna redan kommit dit. Men allt är dödstyst. Icke
en vindfläkt krusar den lilla öppna fladen. Nu
speglar den rosenmoln djupt i sitt sköte.

  Men tyst! En krickand ropar — en annan svarar
—	och nu, nu plumsar något på andra sidan om
den höga, gula vassbänken. Jag ser några vass
vippor röra sig och en svag rörelse i topparna
förkunnar att anden söker sig väg mot diket, som leder ut
i havsviken. Jag kan icke komma över, jag
resignerar, vänder och går genom skogen till gölen, som
ligger närmast öppna havet.

  Här brukar det sällan slå fel. Jag sätter mig bland
enarna vid stranden på den smala landremsa, som
skiljer gölen från havet. Nu är västerhimlen blek
orange och alarna och deras spegling stå
mörkvioletta mot det milda försvinnande ljuset. Kråkorna
börja dra för att söka nattkvist. Deras vingslag
susa över mitt huvud. Något släpar i skogen mitt
emot. Kanske är det älgkalven, som pojkarna sågo
i dag — eller kanske bara en vanlig ko utan det
vildas poesi med sig, eller är det —

  Plask! Plask!

  Två änder slå ned utom skotthåll. Ringlarna efter
nedslaget lysa i orange och violett, vidgas och dö
med sakta prassel bland strandstenarna. Jag sitter
orörlig och osynlig och tyst som en död bland mina
enar.

Fåglarna ligga stilla — icke en rörelse, innan
de förvissat sig om att inga faror lura från de svarta
stränderna. Men så börja de putsa sig, ordna
fjädrarna, skaka vingarna och plötsligt ljuder deras
snatter hårt och brutalt genom tystnaden. De simma
och två silverstrimmor följa var och en — plask,
plask — två till komma från havet — ingen fara?
Nej, kom ni bara! Här är den absoluta friden.

  Skola de komma inom håll? Jag önskar nästan
att de icke skola göra det.

  En kattuggla skriker alldeles invid och
tvärsigenom havsdyningens sakta stönande bakom mig hör
jag avlägset kackel av andra fåglar.

  Det mörknar mer och mer. Det tisslar och tasslar
i buskarna — och nu är det något, som släpar något
tungt och vått bland tången bara några steg ifrån
mig. Vad kan det vara?

  Nu lägger kvällsdimman sig över gölen, vattnet
svartnar mer och mer. Ugglan skriker otur och
silverbanden efter änderna bli allt otydligare.

  Nu kommer nattbrisen som ett mummel av tusen
viskande röster i altopparna. Nu ser jag ingenting
mer. Jag reser mig upp ljudlöst och smyger
tillbaka in i skogen. Jag satte mig nog litet illa till i
kväll, men i morgon är åter en dag. Och med ett
halvt dussin kliande fästingar som vänskänk av
mina enbuskar trevar jag mig hemåt genom
nattmörkret.
</chapter>
<chapter name="När isen kommer">
<img></img>

<h2><small>NÄR ISEN KOMMER</small></h2>

  I dag kom det första isbandet från Kvarken. Det
betyder vår och sälar och sång i havet.

  Jag står på bergklinten utanför min ateljé och
studerar en döende dynings anslag mot klippkanten.
Alfågeln sjunger — jag vet ingen vackrare
vårmelodi. Den flyger i svarta flockar, slår ned, dyker,
lyfter och flyger igen. Två lommar fiska i Badviken.
De se mig ej, ty jag står stilla och har en päls som
ser ut alldeles som berget här. Och i skogen bakom
mig börja kråkorna skrika så där, som om de vore
fullstoppade med kärlekstankar ända till äckel. En
strömstare vippar på en sten bland blåisen. Är det
inte ovanligt att han ger sig ut så här och hit?

  Berget är roslagsrött — det vet geologerna —
och med svarta ränder i. Urberget uppträder här på
ett för vetenskapsmän särskilt intressant sätt. Den
som kunde göra det ändå!

  Solen står i söder och vågglittret tecknar ett
guldnät på sjöbotten. Där ligga olikfärgade stenar och
tången vaggar fagert och varmt grön, och när sjön
väter den röda klippan, ger den henne köttfärg med
grönt i — levande liv, materia, som havet och solen
förandligar. Jag står och tänker: Huru skall jag
kunna måla det här? Det vita skummet, som
kastas upp ibland, kastar en vacker blå skugga på det
röda berget. I brotten vältrar en grön färg, men
genom det gröna ser jag också de mörkvioletta
skuggorna på bottenstenarnas nordsidor och det varmt
gulbruna på klippans luddiga kropp.

  Alfåglarna fara förbi, bara på några meters håll
—	men nu ha bestämt lommarna sett mig. De ro
som för livet, men de äro väl inte riktigt
övertygade, ty de dyka ej.

  Jag tänker fortfarande: Detta måste jag måla.
Man får aldrig något riktigt till skänks, man måste
ge det tillbaka, kanske förvanskat — i alla
händelser förenklat. Något måste göras i varje fall.
Varom icke blir det som att gå in på en krog och
äta och gå utan att betala.

  Det är precis som om makterna skulle öppna ett
ofantligt juvelskrin och säga: Tag, det är ditt! Men
som om man skulle vilja bära dyrgriparna på sig en
tid och så småningom bli övertygad att de äro för
gentila för folk i ens ställning.

  —	Se här, tag igen dem, ursäkta att de blivit litet
solkiga!

*

  Emellertid tycks det, som om en oro skulle gå
igenom landet. Kanske det är vanliga vårkänslor
och hannarnas kamplystnad som tar sig uttryck.

  Jag tycker att det finns så mycket att göra, att
tid till annat inte finns övrig.

  Det finns ett gammalt småländskt ordspråk:
Slåss, pojkar, så får I granna brödbitar!

  Men då bör det också serveras den verkliga
storsmockan. Säg ut, kläm till!

  Men det klokaste blir väl att arbeta var och en
i sin stad. Och arbetar man verkligt ärligt, lämnar
arbetet aldrig plats för dåligt humör. Arbetet är
helt enkelt det styvaste som livet har att bjuda på.
</chapter>
<chapter name="Sensationer">
<h2><small>SENSATIONER</small></h2>

  Jag gick ned till ateljén, där jag har mina grejor,
för att hämta papperet, som jag just nu skriver på.
Det var natt och stilla, mjukt mörkblått med någon
aning av rött, som dagen lämnat efter sig, då den
dog. Och stjärnorna brunno dämpat med tysta och
avvaktande lågor och skogens silhuett stod och
tecknade av sin egen vackra kontur gratis åt mig,
som om den skulle ha velat säga: — Du är trött i
kväll, min broder, arbeta inte, här har du mig ju
färdig! Och havet som arbetade i stranden så sakta
—	sakta — havet och jag blevo sentimentala
tillsammans och kommo överens att icke störa
varandra. Jag gick tyst på min sandstrand och
beundrade den svaga, gammalkyrkliga förgyllningen på
den blida dyningens kant, då den sög sig upp mot
mig och gjorde linjer av musik. Det var faktiskt
musik! Om man lägger ner örat till en sådan där
svag, oändligt förnäm rörelses livsyttring bland de
milliarder sandkorn som göra en strand, hör man
inte bara kvartstoner, utan musikens begrepp, där
det icke finns bara oktaver utan <i>allt</i>. Men jag skall
inte bli sentimental. Jag måste vara karl och röka
och dricka och tala mot mitt bättre vetande!

  Alltnog! Jag gick åt hemmet till med mitt papper
och tänkte just på en farlig och hemsk cowboykniv
från Argentina, en kniv, som jag fått av en vän. Jag
tänkte mig rida med mustangen och pampas under
mig och var inne i fantasin, så jag nästan drack
Argentinas luft, där jag gick, då det plötsligt
prasslade till i skogen, som kantar min strand. Jag
tvärstannade och såg Havhästen, näcken, med ljus man
om ett långt allvarligt ansikte. Jag såg Havhästen
och hann, under den tusendels sekund sensationen
varade, tänka på den vackra dikt om Näcken, som
är en pärla i vår litteratur:
<table o>
<td>         <poem>      Arme gubbe, varför spela,
               kan det smärtorna fördela!
                Fritt du skog och mark må liva,
                kan Guds barn dock aldrig bliva.</poem>
</table>

  Och plötsligt rusade Havhästen i galopp ned till
mig, ty han ville ha socker. Den intelligenta läsaren
har kanske insett, att det var min islandshäst, som
uppträdde på skådebanan. Jag gick naturligtvis hem
med hästen och lät honom äta upp allt socker jag
hittade i mina skåp.

  Men jag har sällan blivit så tvärrädd. Jag
svettades av rädsla. Jag är inte rädd för människor, men
för troll och sagofigurer.

  Det hela berodde antagligen på att jag nyss hade
läst några ark korrektur på min bok om Island, i
vilken jag har talat om Havhästen.

  Nästa kväll är det mörkt igen med allvarliga
mörkblå moln som trängas med varandra. Ingen
lucka visar rymdens oändlighet. Det är kvavt och
träden stå väntande på något hemskt och avgörande,
något för deras existens betydelsefullt. Allt är tyst
hemma. Alla utom jag sova. Jag har nyss läst ett par
böcker, flugit igenom dem och låtit det
värdefullaste i dem avsätta litet stoft på min själs vingar.
Det är underliga böcker om raskultur och politik
och filosofi, böcker som få läsa och böcker skrivna
av fantasimänniskor, goda fantaster.

  Jag läser och undrar om livet är till för goda
människor. Jag misstänker att de onda, de dumma,
brackorna, de egoistiska, de obegåvade lumpna
småsjälarna, som icke ha något att ge, men söka inbilla
andra att de ha något att ge, och ta betalt för denna
imaginära gåva, att dessa människor äro de, som
segra i kampen för tillvaron.

  Under det jag tänker detta blir det kvavare. Allt
mörknar, och trädens löv hänga slappa och trötta,
men deras teckning är vacker. De se ut som om de
vore av bly och deras grönska blir <i>materiell</i>. Jag
skulle vilja gå ut och hjälpa varje blad på min
kastanj att resa sig, spruta ut sig självt fullt av
livskraft och leva fullt och vackert. Då dånar det
plötsligt och åskan, som jag väntat, är här. Åskan är
vacker när man ser den över havet. Den är ju alltid
vacker, men man ser mera av den, då den går där
ute. Dagen blir svart som beck, som mörkblått beck,
och plötsligt ritar en blixt upp sitt vackert greniga
träd på sin griffeltavla. Under en sekund är allt
ljust — landskapet blir en vacker gravyr med varje
detalj minutiöst utförd. Det är Sinai och Lagens
Tavlor och som om en förlåt skulle dras undan för
ett ögonblick. Då jag säger en sekund, menar jag
naturligtvis bara att all denna skönhet stannar kvar
på min näthinna en sekund — bortåt, ty näthinnan
är ju litet trög — och jag är tacksam för det.

  Ett ögonblick är hela naturen av självlysande
guld. Man har fått blicka in i guds härlighet. Den
som förstår vad jag menar nu och är glad och
förnäm och icke bracka — herregud, vad jag
beklagar och älskar brackorna! Många missförstå mig
kanske nu. Men jag använder ordet bracka som
gammal student. Det låg något övermodigt i vår
värdesättning av dem vi som studenter kallade
brackor — men nu vill jag med brackor mena folk som
kommit på sned i livet som folk och söka göra något
mera än de andligt ha råd till och värdesätta
värdelösheter. Jag skulle vilja upprätta ett hem för
brackor. Men vilken bracka vill offra några millioner
på ett sådant hem? Det blev kanske för stort!

  Nu blixtrar det! När jag skriver ordet <i>blixtrar</i>,
skulle jag vilja skriva det vitt på svart grund. Det
ser så dumt ut att skriva svart på vitt, när man
talar om underbara ting. Mitt rum lyses upp av
blixten, som kanske slår någon bracka i skallen
många kilometer härifrån. Prosit!

  Ett ögonblick har jag faktiskt varit inne i guds
härlighet och skådat in i det gudomliga maskineriet.
<i>Die Weltmaschine</i>, där remmarna gå och hjulen
snurra och det sprutar blå eld ur tungor och hjärtan
och stenar och blad och själar.

  Nu blixtrar det igen. Och åskan är mycket nära.
Jag vet hur långt ljudet går i sekunden och jag
räknar ut att sista åskslaget möjligen hände på min
mark. Men nu kommer regnet, detta härliga regn
som slår ned, mjukt och varmt och som en hälsning
uppifrån, detta ljuva varma, som man skulle vilja
dricka eller kläda av sig i.

  Och det strömmar över min gård. Små rännilar
söka sig fram. Det blir fåror i sanden och jag ser
hur en cigarrettstump åker i en rännil som en
lustjakt. Och blomblad driva och fastna på små blågrå
stenar och plötsligt — med ett! — skriker en
gröngöling och far över gården. Det blir en lucka i
molnens blå tak och en stråle sol kommer ner och
träffar just rätt in i mitt tacksamma öga. Jag går ut
och drar djupa andetag och dricker hälsa och
skönhet. Katten kommer ut ur köket och sträcker på
sig och gäspar. Och stararna gno som fan och berätta
för varandra om något skvaller, som jag lyckligtvis
icke har något att göra med. Och det kommer en
sval god vind från havet. Tallarna stå och nicka
och prata med varandra. Allt är som rentvättat.
Men där längst ute mot Åland går åskan fram i
natten med mörkblått mörker, som det lyser ur
ibland!

  Jag träffar skeppar Söderbom på vägen utanför
mitt wigwam och säger för att säga något: — Det
var en jäkla åska, som gick över här nyss. Sov
kapten, kanske, eller hörde kapten hur det brakade?

  —	Visst faen hörde jag åskan. Jag har långa
öron, ska jag säga Engström. Men det här var ju
ingen åska. Det var ju bara som om gud fader skulle
ha hostat och hållit hand för käften! Neej! Då skulle
Engström ha hört en åska för — ge mej si — ja —
tie år sen! Då skulle Engström ha varit med. Jag
var inne på telefon och telefonerade till redarn i
Stockholm, och just som jag stod och telefonerade,
så slog åskan ner i telefon, rakt i käften på mej. Nu
har jag ju bussiga doningar, som håller, men det var
en tand, som jag hade låtit plombera, och plomben
smälte förstås, och det var ett jävla åskslag. Dä
lukta fanimej svavel ur halsen på mej åtta dar
efteråt. <i>Det var åska</i>, Engström!
</chapter>
<chapter name="Ängskär">
<h2><small>ÄNGSKÄR</small></h2>

  Få människor känna till Ängskär. Det ligger långt
ute i havsbandet, långt utom farlederna, och är
Stockholms skärgårds fagraste ö.

  Det har skärgårdens charm koncentrerad i sig.

  Jag har kanske inte sett Ängskär förut så vackert,
som jag såg det för några dagar sedan.

  Vi kommo med en stor och bekväm koster. Det
mojnade, och när vi lade till vid berget nedanför
Bernhards fiskarstuga, låg havet blankt. Och
ejdrarna summo orädda utanför uddarna och döko och
åto. Vi fingo icke hjärta att skjuta. Men vi lade nät
och fingo abborre och sik och flundror. Siken hade
rom, och Bernhard, som lagar mat bättre än någon
importerad kock i Stockholm, gjorde kaviar, så att
brännvinet smakade hundra gånger bättre än det
skulle gjort utan rommen.

  Och solen öste ned! Det var indiansommar med
34 grader i solen. Vi lågo på klipporna och bådo till
solens gudom. Och solens gudom svarade på mina
böner med mygg. Ett vackert svar!

  Ängskär är högt. Ett berg reser sig ur alskogen
och från dess krön ser man över alla riken i världen
och deras härligheter. Nere åt havet till blixtrar
Svenska Högarna, när det mörknar, och i luften gå
ljus från fyrar, vilkas namn jag glömt.

  Just nu sitter jag och känner på mitt bakhuvud
och känner mig som en förbrytartyp. Jag har sett
ett porträtt av Soleilland, ett profilporträtt, som är
så helsikes likt mitt eget porträtt, att jag tror mig
besläktad med honom!

  Men över fjärdarna här ute skiner solen, ejdrarna
skära diamantskåror i det vita havet, och runt
uddarna går sabbiken, som vi måste ha till bete i
kväll, när vi lägga långrev för ål.

  Vi ro ut och lägga rev och nät. Stjärnorna brinna
över oss och spegla sig i havets lugna yta. Vi ligga
på rygg på de av solen värmda klipporna och stirra
in i vintergatan och konstatera stjärnfall och
försöka sätta oss in i den moderna astronomien. Ty vi
ha en astronom med oss. Man bör (överhuvudtaget)
aldrig segla ut utan en astronom med sig.

  Ett berg dominerar på Ängskär. Från dess krön
ser man nästan hela Stockholms skärgård med fyrar
och underbara öar.

  På bergets krön har stått en paviljong, ett litet
glashus, som Bernhard har byggt. Nu finns det inte
mycket kvar av det. Ty en natt tog stormen taket
och slungade det 30 meter bort.

  Men golvet fanns kvar.

  Där dansade vi!

  Jag såg hur vackert de dansande gjorde sig i
silhuett mot en luft av underbara moln och en sol,
som sjönk under en horisont av pariserblått. Solen
var så vacker, att jag hade velat äta henne.

  Vi stodo där uppe, högst på höjden av Ängskär.
En vit kutter seglade i den svaga vinden in mot
skäret. En skonare hade satt topparna till och en
brigg låg och slängde norr över. Jag blev kär i
silhuetten av de dansande och såg dem svartvioletta
mot gul luft. Jag ville sträcka ut mina armar över
fjärdarna och de vackra kobbarna, som lågo som
svarta valar i det orangefärgade havet.

  Vi gingo ned till stugan och drucko punsch. Vi
skildes åt och jag slocknade i en säng, som var för
kort. Jag måste lägga mig diagonalt. Jag borrade
mig ned i sängen och kämpade mot myggen, tills
jag somnade och vaknade sönderbiten. Bernhard
snarkade. Myggen kom in genom skorstenen. Jag
slog ihjäl ett par tre och lade mig på rygg. När jag
vaknade på morgonen, dödade jag två myggor, som
voro fulla av rött blod. Antagligen var blodet mitt.

  Säl skrek från kobbarna. Jag levde starkt och
skönt. Jag sprang över en huggorm, som låg och
njöt av solen. Jag skall aldrig glömma hans vackra
väsning, då jag hoppade över honom. Han riktade
en florettstöt mot mig, men jag var snabbare än
han och klarade mig. Allt var vackert och särskilt
minns jag den halstrade siken, som låg och fräste
på glöden. Och just nu minns jag strömmingen,
som var godare än något annat!
</chapter>
<chapter name="Sommarsensationer">
<h2><small>SOMMARSENSATIONER</small></h2>

  Jorden och jag och vi alla, som verkligen äro
jordbundna, ha längtat efter regn. Våra åkrar torka,
våra ängar längta, och över oss står himlen
obevekligt blå och hemskt skön.

  Jag har märkt att det icke hjälper med böner,
icke ens de obligatoriska i psalmboken. Jag har
begripit att människornas förmåga, när det gäller att
nedkalla regn eller framtvinga torka, är ganska
minimal. Man kan ju spå som den unge Strömberg,
och man kan om man är smart förtjäna pengar på
saken, men vatten är bättre, då det behövs. Då
Strömbergs kurvor stundom skära den verkliga
kurvan, jublar Strömberg och vetenskapen. Fast det är
så enkelt, att Strömbergs och Guds kurva
nödvändigt måste skära varandra ibland. Detta är ett
beröm åt Strömberg — eller herr Strömberg skulle jag
väl säga, emedan jag ännu icke lagt bort titlarna
med ynglingen. Jag brukar lägga bort titlarna på
gammalt studentmaner, ty man kan tala fritt ur
hjärtat med frånvaron av titlar som basis.

  Emellertid kände jag något av min reumatism,
förvärvad i havet och på jakter i land. Jag hade
svårt att få lederna i ordning i förrgår. Jag gick som
en invalid från kriget 70—71 några timmar, innan
jag lyckades mjuka upp lederna. Jag sade till mig
själv: — Hej på dej! Det blir ombyte i väderleken!

  Och i kväll kom ombytet. Det kom som ett svagt
kanondunder och jag tänkte genast, att vi nu voro
helt plötsligt invecklade i världskriget. Men så
blixtrade det, och jag begrep, att vi fortfarande voro
neutrala.

  Ett lätt regn började falla. Vinden var sydlig.
Blixtarna kommo tätare. Åskan började mullra,
och med ett bröt det löst. Vi fingo regn för
tusentals kronor. Och jag lärde min pojke, att det inte
alls är farligt, då det smäller i luften, ty då är faran
över! Jag lärde mina barn beräkna avståndet från
det elektriska centrum med tillhjälp av ljudets
hastighet i sekunden. Men när blixten och dundret
kommo samtidigt blev jag bet. Fönsterrutorna
skallrade och luften blev kvav och fick en doft av något
främmande, nästan som av svavel. Hundarna tjöto
och ville ty sig till människorna. Men hästen —
jag gick ned till stranden, där hästen brukar ligga,
och han låg lugn på sidan och sov. Han är
antagligen van vid vulkanutbrott på Island.

  Åskan drog sig ut över Ålands hav. Jag gick upp
på min balkong och såg, hur blixten slog ned gång
på gång. Vid varje nedslag lyste havet ljusgrönt,
<img>Självporträtt 1911</img>

min gård blev ljus och syrenerna stodo skarpt och
skönt tecknade med skuggor under varje särskild
blomma. Det var som om allting under en sekunds
tid skulle ha blivit självlysande. Det var nästan, som
om man skulle ha förstått Alltets hemlighet, som
låg i en obeveklig, nästan hemskt klar dager. Det
var nästan, som hade man förstått sig själv för ett
ögonblick för att nästa ögonblick glömma chiffret,
den hemliga nyckeln till alltets gåta, den man nyss
fick koxa in i. Utan all förskyllan eller värdighet
och med fasansfulla rullande, havande moln över
sitt huvud. Havet brusar litet starkare, underliga
och omotiverade (för mig) gäss gå norr över. Regnet,
det efterlängtade, det nödvändiga, som skall ge oss
bröd, stannar av med några dröjande stänk på min
balkongs järnplåtsdäck. Jag går ut igen och ser mina
syrenklasar buga djupt fulla av vatten, och jag
begriper, att vi ha fått litet hjälp von Oben. En hjälp
som betyder mycket. Vad det doftar just nu! Men
vattnet har nog icke trängt mer än två tum ned.
Bättre något än intet!

  Nu är det morgon och ljust och jag väntar på
drängen, som skall föra mina teckningar och denna
text ned till stationen och förvandla dem till ett
ilgods. Just nu upptäcker jag några blåklintar i ett
glas. Min hustru har satt in dem åt mig. De stå mot
det gröna utanför fönstret och lysa som en
koncentrerad sjustjärna. Jag tycker icke om blommor
i glas. Nu skulle det aldrig kunna hända, att jag
skulle bryta en blomma. Jag går ogärna på en äng.
Men jag måste sentera den känsla, som ligger i det
vackra blå på gröna stjälkar. Och utanför vaggar i
morgonbrisen ett hav av syrener.

  Jag var ute och inspekterade min egendom i går.
Jag gläder mig särskilt åt att jag har fått duvor dit.
Två orrkullar har jag, och jag tror nästan att jag
har en harkull där också. Jag har icke lossat ett
skott på mitt område på åtta år. Sådant förstår det
vilda. Om också en fågel flyger upp, då jag går
i farlig närhet, bör den begripa, att jag icke vill den
något ont. Men här är oroligt. Ty fiskare dra not i
stränderna och hojta och demonstrera.

  Jag kan inte låta bli att arbeta om nätterna.
Barnen sova och ett stort lugn är utbrett över ängden,
även om stormen tjuter och skakar väggarna. Men
den känsla av vaknande som jag får, då jag
plötsligt upptäcker, att det är ljusare utanför än inne,
gult morgonljus står in genom fönstren och all
sommarens härlighet hopar sig och vill in, den känslan
är värd mycket. Jag vet få människor, som ha sett
så många soluppgångar som jag. Jag bor ju så bra
till och kan från mitt arbetsrum se solen gå upp
direkt ur havet. Jag bryr mig inte särskilt om
färgen, men detta vaknande av allt, detta slösande
med sensationer, detta famnande av livet, detta
språng ut i universum, som man tycker sig göra, då
ens trädtoppar börja glöda och fåglarna börja
sjunga, det är väl värt något och betyder väl något
för den som arbetar och ser flammorna stiga mot
höjden. Jag känner mig yngre och vill leva. Detta är
nya födelsens bad. Om jag också bränner mitt ljus i
båda ändarna, så gör det ingenting. Ty man skall i
alla fall dö en gång. Och jag tror att man dör
smärtfritt, då man smakat på allt av livet.
</chapter>
<chapter name="Vintermorgon">
<img></img>
<h2><small>VINTERMORGON</small></h2>

  Det är 20 grader kallt och över en skog av silver
ser jag från mitt utsiktsberg den vita sjöröken bölja
och fladdra som vit eld över havet. Den döljer solen
som nyss har gått upp, men vattnets matta guldton
med blå teckning i den knappt skönjbara dyningens
vågdalar förkunnar i vackert vaggande rytm, var
hon är att söka. Det frasar sakta i sjön — det är
den nattfödda papperstunna blåisen som skall dö i
solskenet. Snön ligger meterdjup i oändligt mjuk
modellering och ett rävspår snor sitt pärlband runt
berget. Och mina egna spår stå i den vita
oberördheten som en vackert brutal påtaglighet, det enda
reella i detta drömlandskap.

*

 
 Utanför mitt fönster sitter en Lilltorpsholk med
sin vippmekanism och under den hänger en
talgkaka i sin mässingstråd. Där är talgoxarnas paradis.
De belägra just nu kakan, hänga i den som ett
levande knippe och deras huvuden röra sig
oavbrutet fram och tillbaka i energisk hackning.

  Men på golvet i mitt rum sitter den vita kattan.
Hon har krupit ihop som till språng och stirrar stint
på fåglarna genom rutan. I ögonens
bärnstensglober synas pupillerna som kniveggtunna svarta streck
och jag läser mord i dem. Jag läser ett intresse som
dominerar kattans hela psyke utan plats för andra
affekter. Och detta intresse fördjupas och
renodlas med var sekund. Hon börjar trampa oroligt,
öppnar käkarna med ett smackande ljud och slår
nervöst ihop dem ett par gånger. Plötsligt låter
hon höra ett kvidande läte, som om hon förgäves
sökte undertrycka en vild smärta, och hoppar upp
på fönsterbordet. Talgoxarna flyga och kattan
piskar luften med svansen i vanmäktigt raseri.

  Så lägger hon svansen utmed sidan och ligger
orörlig med ögonen följande den svängande talgkakan.
Om en minut äro fåglarna tillbaka på sin plats.
Denna gång äro de flera. De, som ej få rum på
kakan, ägna sig åt vippmekanismen och äta
korngryn, de som ej få plats där sitta på holktaket och
vänta på sin tur. Kattan andas tungt och kvider
sakta men hon vet, att hon måste vara stilla för
att ej skrämma. Jag undrar om en människa
någonsin annat än möjligen i släktets tidiga barndom
kunnat känna så intensivt som kattan gör nu. Kan
en modern människa känna så? Det skulle i så fall
vara endast i de högsta och mest benådade
ögonblicken, då livet fungerar starkast.

  Men nu blir det för mycket för kattan. Hon tar
ett vilt hopp och glömmer rutan. Den är stark och
håller. Talgoxarna flyga. Kattan hoppar ner på
golvet och springer under bordet. Jag lockar på
henne, men i de vidgade pupillernas stenkolssvarta
avgrunder tycker jag mig läsa ett obevekligt hat
mot mig och allt skapat.

  Men nu hörs galopp på gården. Islandshästen har
blivit utsläppt för att få luft och tillfälle att tigga
äpplen. Rök ångar från hans lurviga sidor och ur
hans näsborrar. Han stannar framför trappan och
gnäggar och begåvas med sin favoritföda. Så står
han stilla några minuter i väntan på mera, men då
jag stänger dörrarna om mig, gör han helt om och
galopperar runt genom drivorna, så att snön yr som
framför ett ploglokomotiv. Och så försvinner han
uppåt skogen.

  Då jag kommer in igen, sitter kattan åter på
fönsterbordet och klagar som i en plågsam dröm.

  På detta sätt begagnar människan sig av
konjunkturerna för att få två sidor manuskript färdiga.
Var så god!
</chapter>
<chapter name="En sommarsaga">

<h2><small>EN SOMMARSAGA</small></h2>
<table o>
<td><i>Till Herbert Lindberg</i>
</table>

  Underbar är denna morgon, gyllengrön i
anseende till marken och obeskrivlig då jag ser ut över
havet. Solen har nyss stigit upp ur sjön, nybadad
och farlig att betrakta. Mitt hav av syrener böljar
av hälsa i morgonbrisen, örterna lyfta sina blads
daggdroppar mot denna ljusa, lätta, ljuvliga himmel
som välsignar mig just nu, ty jag har makterna på
min sida.

  Drivor av förgätmigej — förgätmigej är denna
sommars dominant hos mig — tyckas hopa sig och
hälsa, då jag går förbi dem. Och klövern glöder i
ängarnas rikedom. Har ni sett en klöverblomma?
Dess rika färg, dess underbara mekanik, dess
erotiska kommunism. Eller Geum rivale, som näst
förgätmigejen behärskar terrängen — dess färg av —
ja, av allt, av värme och tung nordisk skönhet. Och
dessa blad som solen lyser igenom. Sådana
ädelstenar finnas icke, ty alla ädelstenar äro kyliga.
Men försök att måla den gyllengröna
försommaren! Jag tror du blir bet, gamle kubist eller 

optimist eller vad du heter. Men jag tycker om dig
ändå.

  Denna morgon skall jag alltid minnas. Jag har
gott samvete efter att ha arbetat och ännu ljuder
i mina öron mina barns musik — alla instrument,
harmoni, godhet.

  Ty alla mina barn spela och ha sin glädje i att
spela. Och jag gamle förnäme narr satt och grät
i smyg och lockade dem med min ormtjusarmakt
att sitta uppe nästan hela denna sköna juninatt.

  Jag tackar makterna att jag fick dilla ner just
på den här planeten. Jag bemannar mig med ny
styrka och går till nya och allvarliga arbeten.

  Men denna solmorgon! Detta lugn över havet.
Detta syrenhav!

  Dessa blommor på min gård!

  Och mina goda tankar.
</chapter>
<chapter name="Frontförändring">
<h2><small>FRONTFÖRÄNDRING</small></h2>

  Det måste komma förr eller senare. Jag har haft
mina rötter i jorden och tagit skönheten som en
vacker present, som jag fick därför att jag alltid, <i>så
länge jag minns,</i> har längtat efter den. Jag har
sugit på skönheten som på en karamell och har fått
den i form av vänner, färg och form, längtan efter
att vara god och att vilja göra bra saker.

  Jag flyttade för många år sedan ut till landet eller
skärgården — kalla det vad ni vill. Kanske flyttade
jag då dit från staden, därför att det för bortåt 25
år sedan gick en panisk rörelse genom det dåvarande
skaldiska Sverige — att lämna staden och bo på
landet, kanske helst vid havet. Vi flyttade alla, även
vi som äro födda långt inåt land. Strindberg hade
redan då upptäckt skärgården och givit en gest, som
trots vår egenart möjligen har spelat en roll och givit
oss en knuff. Sånt där kan inte klaras — men
faktiskt är, att Strindberg förde människorna ur
Mälaren ut till den då jungfruliga, sönderslitna, obekanta
historia som heter Stockholms skärgård och som ser
ut, som om man skulle ha kastat ut en näve sand
på sjökortet. Vi gingo faktiskt i flock då — och
där ute mötte oss lantbor det primitiva i form av
människor och ohejdade naturkrafter, vind och
nytt, bidevind och waterstag och halvslag och
ejdersträck, nya begrepp med ett ord, men fulla av frisk
luft och det obekantas lockrop.

  Backslaget kom naturligtvis. Vi hade begärt och
kanske också fått för mycket. Vi njöto fullt och helt
och upptäckte saker, gjorde erövringar på nya
områden, målade, skrevo, skaffade nya värden in i
tillvaron, ty vi levde intensivt och voro ärliga. Vi
voro havande med goda och nya ting och satte in
vår unga kraft. När vi badade voro vi sjögudar,
som brottades tångbekransade, eller skogsgudar, som
rusade fram i lustig yra genom den magra men
seniga skärgårdsskogen. Jag kan berätta för den
nästa generationen, att vi också voro goda kamrater
och att all råhet, all knölighet var främmande för
oss. Det fanns ingen konstpolitik att syssla med.
Åtminstone voro vi främmande för dess begrepp. Vi
voro glada människor som arbetade i ett gott syfte.
Jag tror att vi alla som då arbetade tillsammans ha
fortsatt i den rörelsens riktning och ha entusiasmen
kvar. Naturligtvis utvecklar sig entusiasmen också.
Men hos oss, som då arbetade naivt, glatt och
oegennyttigt tillsammans, har entusiasmen för det goda
och vackra i liv och konst med åldern
monumenterat sig. Vi reagera mot små synpunkter. Vi måste
hålla ihop och gå som en kompakt massa mot alla
dem som i konst och liv vilja inblanda små privata
intressen och vinna ära och rykte genom bluff.

  Skärgården togo vi och utnyttjade. Strindberg,
som var något äldre än vi, försökte ett par gånger
att flytta tillbaka dit, men han tröttnade. Han reste
ut igen och kom tillbaka och försökte om igen. Så
försvann han. Vi försökte att göra det bästa av oss
och det vi sågo där ute, men småningom kom någon
underjordisk kraft som tvang oss att resa tillbaka
in i landet. Jag minns just att Liljefors började
längta efter vassar med änder i, något som han alltid
har tyckt om och som inte finns längst utåt havet
till. Han flyttade längre in i skärgården för att
utnyttja dess möjligheter — men Liljefors är kanske
inte typisk för vår längtan inåt land, ty han har
alltid haft depoter på ställen som han funnit
förenliga med sina sympatier. Han har ju sina
allvarliga hållpunkter kvar fortfarande — längst utåt
havet och inne i land. Men jag tänkte på
Heidenstam närmast. Hans tillvaro i skärgården var ju
bara ett försök. Han har återvänt till sin
barndomssjö Vättern. Jag minns, att han en gång, då vi berörde
detta vårt biologiska försök att närma oss havet,
försäkrade att jag, som ju är smålänning,
egentligen har kommit på fel plats. ”Du kommer förr
eller senare att gå tillbaks in i skogen, där du är
ifrån.” Just då han sade det, var jag mitt inne i min
sympati för havet. Jag ägde en kutter och
traverserade Östersjön tillsammans med xylografen Kalle
Andersson minst två månader om året, och jag
försäkrade Heidenstam, att den taggiga horisonten
fortfarande lekte för min själ. Men så småningom
togo mina seglingar allt kortare tid, och en vacker
dag, dock först efter tio års vikingafärder, ägde jag
icke längre kuttern. Jag började segla med andra och
nu seglar jag sällan. Längst inne i min psyke har
dykt upp en sak som jag vill måla innan jag dör:
En kvarndamm långt inne i en smålandsskog.
Gamla trän ligga och ruttna i dess bruna vatten och
min barndoms sentimentala näckrosor blomma där.
Kräftor finns där också, om jag vill fånga dem.

  Jag kan inte hjälpa att Heidenstam hade rätt,
fast jag den gången reagerade mot hans synpunkter.
Jag längtar nu efter att måla denna tjärn (skalderna
kalla en sådan ett öga mitt i skogen) som talar till
mitt barnsliga lynne och nästan skaffar mig dåligt
samvete, för att jag icke har målat den, då den var
så vacker som jag såg den då jag var barn. Det är
den sentimentalaste och mest lyriska tjärn jag sett.
Den har för länge sedan upphört att fungera som
kvarndamm, ty de stockar, som äro kvar, ligga
bruna eller vackert grönluddiga och tala om
medeltiden. Smala, i skuggan födda och uppväxta
björkar kransa dess älskade stränder, och mäktiga berg
med granar och tallar spegla sig där nere. Dammens
gamla stockar verka helt paleontologiska, och
väldiga kräftor gå in i mystiska hålor. Rudor med
ærugo nobilis och en aning om guld gå stora och
feta under näckrosblad och bland Batrachium, och
när en gammal ärevördig gädda svänger med sin
väldiga stjärt, går en stillsam och brunfet dyning
över tjärnen bara som en påminnelse om att där
finns liv. Jag känner mig besläktad med denna
damm. Kanske borde mitt skelett ligga där en gång
med guldbrun gyttja i ögonhålorna och långa slanka
sjögräs mellan revbenen och en äldre ål som
tuggade på det sista av det som en gång var mitt vackra
omhölje. Och Dytiscus latissimus, svart och oljigt
pampig, skulle lysa till med sina gula
ryggsköldsblixtar då och då i mitt gamla avlagda
bäckenförhållande. Men jag tar kanhända upp läsarens tid
med mina små privatfantasier.

  Jag återgår till det jag började med! Men det
har ni redan glömt! Jag sade: — Det måste komma
förr eller senare!

  Jag menade att jag ville berätta, att jag har
flyttat till Stockholm, betraktande denna metropol som
en stilla krog på vägen till mitt hemlands skogar
och tjärnar. Heidenstam fick rätt ändå.

  Icke såsom om jag skulle flytta från Grisslehamn
och havet, men jag ämnar börja skriva om skogen
mera än om havet. Under åratal har jag studerat
skärgården, jag har njutit av dess härlighet och
havets pompa, jag har seglat på farliga vatten mer
än de flesta och känt glädjen att kunna sköta ett
kort. Jag har älskat en båt som vände på
tolvskillingen och har lärt mig att lägga till vid en brygga,
på vilken naivt giriga rospiggar stå och längta efter
att lura mig på pengar.

  Ett bland de sista brev jag fick från Strindberg
kort innan han dog, innehöll bland annat. — Nå —
hur trivs du där ute i ditt helvete?

  Jag svarade: — Kom ihåg, att det är du, som
har upptäckt en del av detta helvete! Fast något
sydligare! Men jag försöker att vara Lucifer här
och inte Horn-Per!

  Han svarade med att skicka mig ett kort med en
törnros, en tysk reproduktion efter naturen, och
en enkel inskription med hebreiska bokstäver: ”Bara
en hälsning!”

  Han (tror jag) hade i likhet med mig begripit, att
det är farligt att bo ensam. Jag undantar ju Kalle
Andersson, men för övrigt har jag i 17 år bott
ensam. Så småningom har den horisont jag ser från
mina fönster blivit dragen efter en linjal med det
banalas rätlinjighet. Strindberg försökte att brottas
med ensamheten. Han segrade och dog. Jag ger mig
och vill inte dö. Ty jag längtar efter att skriva om
mina gamla smålandsbönder och måla tjärnarna med
den utpräglade sentimentalitet som jag tror vara
min egenart, fast jag har varit rädd för att visa den.
Jag är rädd för att mina vänner skola missförstå
mig, då jag vill börja härja om stjärnnätter och
hallonfällor och hjortronmossar och Fänrik Stål
och Fritiofs saga. Men man kan väl för fan få börja
på att bli människa igen och skriva och rita det som
roar en! Inte sant?
</chapter>
<chapter name="Landskap">
<img></img>
<h2><small>LANDSKAP</small></h2>

  Åter jagar jag i mitt hemlands, min hembygds
skogar. Jag undrar: Var faller snön så mjukt, var
täcker den granarnas grenverk så känsligt, var kör
yrvädret upp sådana drivor med så ståtligt sköna
profillinjer, som en vackert formad tanke, en
allvarligt oomkullrunkligt juste ritad kurva. Detta är
i skogen, men jag känner icke längre igen träden. De
äro unga, kanske så unga som jag, och det är icke
ens konfirmationsålder för ett träd. Men ändå är
det som om varje ungtall och unggran skulle säga
till mig: — Hej på dej! Varför gick du din väg
just då du var mogen att stanna hos oss? Varför
skriver du dumheter, varför växer du inte som vi?

  Då jag skriver detta, undrar jag verkligen,
varför det inte växer ut barr på fingrarna, gröna barr
runt om, och varför inte kådan sipprar ut ur mage
och ben — som smycken av bärnsten — eller varför
inte en korsnäbb hackar i min armhåla.
 
 Jag har varit ute och jagat med ett par goda
vänner, fast tiden är framskriden och de
kärlekskranka hararna gå milslångt. Men skogen var
vacker och gav mig ersättning nog för misslyckad jakt.
Det är verkligen själva fan, vad en skog kan vara
skön. Ingen linje stör — det är som om man skulle
andas och leva i en atmosfär av ornament. Ingen
brutal linje — allt är plastiskt ädelt och hänsynslöst
vackert modellerat. Man vill stanna och knäppa
händerna och tillbedja detta felfria, ordnade kaos
av vitt och grönt och milliarder färger och
milliarder linjer. Och vad ett harspår kan berätta! Hur
har icke haren tryckt av sin själ, sin sinnesstämning
i varje spår! Det är verkligen som ville man smeka
spåren och gömma i sitt minne just det typiska för
varje avtryck av det levande intelligenta väsen,
som pryder snön med bevis på tillvaron. Jag
stannade plötsligt mitt i skogen. En bäck sorlade under
is och smärta björkars skelett vajade för den där
kalla vinden, som inte känns som blåst, utan som
en andning. Enarna stodo som sockertoppar, vita
och utan annat än sin karaktär som byggnad.
Frostkristaller gjorde björkgrenarna fyra gånger så
tjocka som grenen i verkligheten var, och då en
sakta vind andades försiktigt genom skogen, föllo
kristallerna ned med ett frasande ljud, ett
högtidligt, hymnartat, lugnt evoë, en hyllning av naturen,
ägnad åt dess egen storhet och ostörbara lugn. Jag
såg tillbaka på mina spår. De verkade brutala,
okänsliga, dumma. Men hur vackert stod icke
harspåret! Och hur skönt sorlade inte bäcken. Jag
kände nästan hur den svalkade i min strupe
samtidigt med att den sjöng i min hjärna — som
klockor av silver och rastlöst, som om den skulle vilja
springa ifrån en melodi med hjälp av hastigare
rytm. Då man står på isen över en sådan där liten
bäck, förstår man att ordet <i>sorl</i> är ett
onomatopoie-tikon — kanske kunde s-et vara borta, men orl
eller rl målar tillräckligt.

  Eller då en tjäder flyger över och in bland
träden — äro inte dess vingslags ljud någon dignitet av
suset i trädtopparna? Det är som om en
koncentrerad del av skogen plötsligt skulle ha lösgjort sig
för att hasta, just hasta till ett mål, om vilket vi
människor inte ha en aning.

  Rätt som jag stod där, verkligen gripen av min
egen känsla av att jag höll på att lära mig <i>förstå</i>,
att jag fått lyfta på slöjan, att jag fått kika in
genom en springa och beskåda all härlighet, som
döljer sig under det vi se av världen, kom där en
kall vindkåre och susade genom skogen. Granarna
vajade och det var som om varje gran skulle ha
sagt något, yttrat sitt misshag över att den inte
kunde gå, inte förflytta sig. Jag tänkte att det måste
värka som tandvärk i rötterna hos en gran som vill
gå. När den känner ekorrar kila upp och ned, det
måste klia ohyggligt. Och småfåglar eller kanske
en orre, som sätter sig i toppen, det kan bara väcka
längtan. — Men jag märker, att jag går för långt
nu.

  Det är bäst att sluta innan det kommer ut i för
vida kretsar, hur sentimental man är innerst.
</chapter>
<chapter name="Vårvandringar">
<img></img>

<h2><small>VÅRVANDRINGAR</small></h2>

  Nu när våren börjar bli som värst påträngande
—	i april, då det första egentliga vårregnet faller,
går jag ut i mitt hemlands skogar för att söka
påminna mig de gamla stigarna, dem jag kände som
barn. Mycket är förändrat, skogen är till största
delen borta, och det är bara mina syskonträn, de
fyrtioåriga, som nu hålla på att växa sig mogna.
Den skog, som var ungskog då jag var barn, ruttnar
sedan länge i form av pitprops i Englands
kolgruvor. Jag gick och sökte efter en hänggran i dag. Den
såg ut som ett lapptält, då jag var barn och yngling.
Men den är också borta. Kanske ha de brutalt 
huggit av de långa sörjande grenarna till granris
framför någon trappa, och okänsliga sulor ha skrapat
av leran på de sammetsmjuka barren, som jag
smekte i min ungdom.

  Allt är förändrat. Jag känner icke igen
landskapets konturer. Där skyhöga furor sjöngo för mig,
står landskapet med stubbar upp mot luften. Det
verkar svart och lik och död. Fast lavar och mossor
söka dra sin försonande patina av grönt även över
trädens likrester. Alltså — skogen är borta. Men
stigarna äro kvar. Tänk, att alla stigarna äro kvar!
Mossiga, oskönjbara för en modern skald, men de
finnas, de slingra sig markerade mellan enar och
under unga trän fram över marker, där jag förr
letade mig fram med hjälp av träden, men där jag
nu erfar minne efter minne av terrängens
modellering, som jag förr tänkte mindre på. Och dessa
stigar äro svåra att plåna ut. Nybyggarstigar, stigar,
där jägare sedan århundraden vant sig att gå till
ett tjäderspel. Jag vill slå vad, att ingen, som icke
är född i skogen, skulle kunna upptäcka dem. De
äro mjuka, och jag vill gå fram som under sång.
Ibland ligger en sten i vägen, och ser man efter, är
den litet modellerad av mjuka pjäxor, som stött
emot den ideligen under århundraden. Stundom
kommer en bäck. Och där har kanske någon vid
något vårflöde kastat en sten mitt i — eller kanske
till och med fällt ett träd, och nu ligga svarta 
stockar, nötta av is och århundraden, och bilda en spång
av mörka, vidunderliga, nötta alligatorer och ris och
stenar med gröna slamväxter, som dallra och vinka:
—	ned mot havet!

  Jag går ut strax efter ett häftigt regn. En ljum,
kortvarig dusch, men som väckte de latenta
krafterna i marken. Solen höll just på att torka allt, och
varje träd var en fågelbur, fylld av sång. Och en
vårmatt fjäril slog stigens tunga doft med trötta,
yrvakna vingar. Varför blir man så underbart
sorgsen och glad på en gång? Fåglarna sjöngo som för
livet och luften var tjock av dofter — och där
krälade årets första tordyvel — och plötsligt
börjar en fågel skrika i toppen på en ek. Det är en
hackspett, en gröngöling, en spillkråka — jag vet ju
inte, ty jag är inte ornitolog, men han skriker och
trummar omväxlande. Jag skulle, gamla karlen,
också vilja trumma och skrika omväxlande, men
så kommer jag ihåg, att det inte är förenligt med
min värdighet som familjefar. —

  Jag följer en gammal stig, som jag läser av i min
hjärna, mitt minne lika mycket som i terrängen. Jag
går genom hallonfällor, över myrar, uppför stalp,
nå, skogen börjar bli bättre. Och plötsligt står jag
framför en avgrund. Jättefurors kronor ligga under
mig, rullstensblock beklädda med tjock grön mossa
kläda avgrundens brant, och där nere sorlar en svart
bäck.

  Jag ger mig utför, hänger i smärta björkar, som
bågnande föra mig nedåt, hasar över is med invävd
mossa, klättrar nerför granar och är nere vid
bäcken. Nu minns jag! Om jag fortsätter åt väster,
skall jag komma till Hässlåsa damm. Och jag
fortsätter.

  Hässlåsa damm var min barndoms Eldorado. Det
var det ensammaste och högtidligaste ställe jag
kände. Mellan höga klippor, beväxta med exotiska
mossor, mellan vilka bergkristaller stundom
blixtrade, flyter bäcken. Och dammen ligger där
fjärran från människors boningar. En jättefura har
fallit omkull tvärsöver vattnet. Och änder snattra
i vegetationen, som håller på att överflygla den
bruna dammen. Där har för århundraden sedan
varit en skvaltkvarn. Dammbyggnaden finns kvar,
och mörkgröna stockar, som förhistoriska djur,
sträcka fram betar och glo med kvisthålögon och
göra gester med stympade lemmar i vattnet, som
är mörkbrunt med rödbrungul botten. Där finns
kräftor. Ni kan tro, vad ett torrvedsbloss kan verka
där nere. Vi pojkar ryste, då vi tittade upp mot den
smala remsan himmel över oss och de väldiga träden
sträckte trollfingrar efter oss, och vi halkade över
grönslippriga stockar, där gamla kräftor stannade,
bländade av våra kåddrypande bloss.

  Nu låg den där, dammen, som en spegel, och
tystnaden var högtidlig. Det bara droppade från 
klippornas mosskägg. Två änder åto och tjattrade, och
jag kröp tills jag kom alldeles fram till dem. Jag
kunde själv inte förstå, att jag frambragte ett ljud,
ty marken var mjuk, och jag smög som en indian.
Men just som jag stod och njöt av att se dem i
frihet, lyfte de med ett förskrämt kacklande och flögo.
I detsamma flögo två tjädrar upp ur skogen
mittemot, bara på tjugu meters avstånd, sträckte rakt
över mig och försvunno. Det var som om de rört
upp litet mer av vårdoften åt mig.

  Jag går hem, och i kvällningen är våren ännu
mera gripande. Myllan och doften av barr fyller
lungorna som om man skulle sticka huvudet ner i
ett behagligt ångskåp.

  Nästa dag går jag en annan väg. Jag går
tvärsigenom skogen upp på höjden vid Boaryd.
Därifrån ser jag en god del av Småland. Blåa höjder
bortom gröna dalar och himlen är skäckig av vita
vårmoln. På landsvägen bredvid gå bönderna
förbi. Det har varit marknad i Eksjö, och de komma
därifrån litet fulla och svärjande över en stut eller en
ko, som de driva hem. Men de höra väl till i
landskapet, fast de svära över backarna. En skjuts
stannar högst på höjden, och där jag står dold i
aspdungen ser jag en flaska höjas med bottnen uppåt
och gå från mun till mun på de åkande. Jag ser
flaskan röra sig mot de blåa höjderna och över den
av höjder böljande horisonten.

  En annan dag: Sentimental och trött av
aprilvårens all lyrik går jag in i skogen, som förr var
jättars tillhåll. Men så minns jag en väg, som förr
i världen förde upp till Blinda Pojkens stuga.

  Blinda Pojken! Jag måste gå till den stugan! Det
är väl minst tjugu år sedan jag var där. Då bodde
en gumma i ett förfallet torp i en äng, där det
växte konvaljer. Gräset var vitt av konvaljer. Inne
i stugan satt gumman och spann, och hennes
kärleks barn, Blinda Pojken, som aldrig hade sett solen,
men ändå inte var blindare än att han kunde skilja
mellan dag och natt, satt dag ut och dag in utanför
på en berghäll och viftade med ett blanknött ben
av något djur framför sina döda ögon. Han såg
med sina döda ögon, att något rörde sig, då han
viftade med benbiten. Det var hans intryck av det vi
kalla ljus och sol. Men då solen gick ned, smög han
in och började med något annat. Hans mor ledde
honom omkring i socknen och han samlade
järnbitar, metallbitar av alla slag, och på dem satt han
och knackade om kvällarna och lärde att skilja på
olika ljud bättre än människor, som både kunna
höra och se. Folk var vänligt mot honom och
skänkte honom gamla järnpannor, grytringar, all
bråte, de icke behövde, men vänligast voro
banvakterna som gåvo honom rälsbitar. Hans mor ledde
honom var söndag till kyrkan, och där hörde han
klockringningen. Med de där rälsbitarna började
han härma klockorna. Han fick många bitar av
olika längd och klang. Och slutligen började han
lista ihop en sammanringning av två klockor med
sina järnbitar, som alltmer närmade sig idealet.
Hans mor dog och Blinda Pojken kom på
fattighuset. Men då hade han trampat den lilla
gångstigen, som ledde till torpet så många gånger, att han
hittade vägen själv, så länge det var sommar. När
vintern kom med snö och dolde hans millioner
märken, måste han hålla sig hemma. Men första
vårdag, då isen började tunnas av på de våta
stigarna letade han sig hem, där han hade sin skatt av
järn. Den hade växt, så att den belamrade stugans
enda rum. Och där satt han vid fönstret och viftade
ömsom med sin benbit och slog ömsom på sitt
järnskrot från morgonen till kvällen, då han med
fotterna trevade sig tillbaka till fattighuset.

  Nå — när jag utan tanke på att Blinda Pojken
möjligen fanns kvar i sinnevärlden arbetade mig
uppför den gamla vanliga skogsbacken och kom
till en glänta i skogen, hörde jag tunna, spröda
ljud som av metall. Jag raskade på. Ljuden blevo
allt klarare — och när jag kom fram till torpet,
satt Blinda Pojken där inne och prövade olika
sorters pannors och skrotbitars välljud.

  Jag steg fram till fönstret och tittade in. D. v. s.
där fanns inga fönsterrutor och dörren var också
borta, men Blinda Pojken satt på sin vanliga plats
och viftade ibland med sin benbit mellan försöken
på järnskrotet.

  Blinda Pojken hade blivit grå i hår och skägg.
Jag sade — dumt, men jag var rörd djupast inne i
min själ: — Känner Johan igen mig?

  —	Nej, vem är det, så här tidigt på året
kommer aldrig något herrskap hit.

  —	Jo, det är Albert på stationen.

  —	Jaså, å, ja de ä långe sen dä!

  Det var det också, det var väl tjugufem år sen.

  —	Nå, men varför har Johan det så här i
stugan? Inga fönster och allt är förstört.

  —	Jo, si pôjka är så stögga ve mäj. Di kommer
hit om lördaskvälla å på söndaa å slår sönner
alltihop å drar ut mia jarnbita — ja, d’ä fäll inga
pôjka, d’ä sånna där på femtan, tjuje, tjufem år,
men di ä di vassta.

  Jag måste undra över den fond av råhet, som
ännu finns kvar hos våra bönder.

  —	Vell Albet, att ja sa ringa för’an? Prostinna
Petterson, ho sae, å ändån har ho rest möe, att dä
monga körker som inte har såna klocker som ja.

  Johan klev ut genom fönstret medförande två
rälsstycken med vidfästade skinnremmar.

  —	D’ä särskilt vacker klang i dom här, sade
han. Å nu för resten kan ja tala om, att ja har blett
orgeltrampare, tilläde han. Di har lôvat mej tjuge
kroner om året, så nu sa en la kunna dra sej fram!

  Johan började slå sina järnstycken mot berget.
Det var verkliga kyrkklockor. Och han var
fullkomlig konstnär i att slå. Genom ett raffinerat,
omväxlande sätt att låta järnet träffa graniten hade
han lyckats alldeles illusoriskt återge de variationer
man kan iakttaga i en ringning med två klockor.
Det verkade malm med all malmens välljud. Jag
studerade hans händer, som genom knappt
märkbara vridningar på fingrarna åstadkommo att det
hela ej blev monotont. Och särskilt var hans
återgivande av avslutningen, då ringarna sakta hejda
klockorna i deras svängningar för att så småningom
tvinga dem att alldeles avstanna, och kläpparnas
sista svaga anslag, det hela, storartat.

  Men så hade Johan också använt kanske trettio
år att välja ut dessa båda bitar bland allt skrot. Nu
satt han kanhända där inne i stugan mellan
ringningarna och sysslade med stora musikaliska
problem, där han slog på små järnbitar och pannor.
Och så kommo pojkarna ibland och gjorde oreda i
hans material.

  Behöver jag berätta att Johan och jag skildes åt
som vänner? Jag gick hem genom skogen och
undrade över livsöden. Jag har fått se så mycket och
njuta av så mycket — men det kanske Johan har
också. Vem bestämmer värdena?

  Men i dag är det så varmt, att jag tror att det
här året hoppar över våren och beger sig direkt på
huvudet in i sommaren.

  Johan, som tills han blir en gammal gubbe, och
kanske mycket gammal, skall sitta där uppe i
torpets ruin och vifta med en benbit framför ögonen
och ringa med sina järn, förstår nog lika mycket
som vi av det som sker.

  Men våren är farlig.
</chapter>
<chapter name="Ydrefantasier">
<h2><small>YDREFANTASIER</small></h2>

  Jag trivs här i Ydre härad. Jag går omkring i ett
landskap som Carl XV älskade och Marcus
Larsson förstod och gudarna äro mig gynnsamma. De
hälla sol ur sina ymnighetshorn över skogklädda
berg och över min egen själ. Jag blir sentimental
och stämd som en gammal fiol, kådig och mörkröd
av känsla och hemsk till mods av gottbefinnande.

  Detta är min gamla bygd, som jag älskar med det
lilla jag har kvar av ursinne. Himlen välver sig
över mig och det fagra landet med särskilt
välbehag och jorden möter med vällustiga sköten
gudarnas guldregn och välsignelser. Furor sträcka röda
armar mot en girig himmel och blåa sjöar ligga vitt
utslagna och vänta på under från ovan.

  Just nu tittar jag i den vaknande morgonen ut
över en välsignad sjö och mina blickar måste vika
undan för vildvin och gamla träd för att kunna
suga i sig all den vitblå känsla som en källsjö kan
bjuda under morgonsol.

  Natten har varit lugn, fast det spökade nog litet
i mitt rum. Jag befinner mig nämligen på 
Ydredrottens, gubben Rääfs, gamla stamgård och just i
detta rum plägade han vid festliga tillfällen
placera sin järnlikkista som eljest i vardagslag stod i
fest- och matsalen.

  Jag låg och stirrade ut eller in i mörkret och
besvor väggarna i det gamla huset att intala mig
sömn. Men jag kunde inte glömma rummets
historia och tänkte på likkistan med gubben i. Hur det
är lever man i det som varit, och den gamle Rääf
med sin utpräglade karaktär borde väl kunna ha
något att säga åt den senfödde smålänningen, som
låg och tänkte så intensivt på hans storvulna
personlighet. Det blåste ute och vildvinet slog sakta
och målmedvetet på rutorna. Jag försökte med
självhypnotism och lyckades — jag hörde snart min
egen snarkning och började gå in i Nirvana.

  I samma ögonblick jag somnade, inträdde
gubben Rääfs gamle inspektor, Gyllenhammar, i
rummet. Jag satte mig upp i sängen, yrvaken, och
gnuggade mig i ögonen.

  —	Gomorron, Engström, vi skulle ju jaga i dag!

  Jaga! Kanske det! Kanhända. I detsamma var
Gyllenhammar försvunnen och jag låg i en engelsk
järnsäng och stirrade på Tiréns tavla ”En
Jämtlandssägen”, en elektrisk lampa i taket och gula
tapeter med ankor och moln och landskap.

  Var var Gyllenhammar?

  Borta som alla drömgubbar! Jag är ju på 
Forsnäs och har just i går fått höra historien om
Gyllenhammar, inspektören, gårdens faktotum.

  Just hit i rummet, där jag ligger, flyttade den
gamle Rääf in i sin mäktiga järnlikkista, då han hade
främmande, och här stod den långa tider.
Gyllenhammar, inspektören, var stark som fan och den
ende på gården som kunde lyfta på likkistans lock.
Han nubbade friskt, men kände sig och var
bevakad, och fann slutligen, att husbondens likkista var
den plats, där han lugnast kunde gömma sina
brännvinsflaskor. Ty ingen annan kunde ju lyfta
på locket. Men en dag, då han som vanligt lagt ett
vedträ mellan locket och kistan och hämtat upp en
flaska, överraskades han av husföreståndarinnan,
som icke kunde låta bli att berätta om det hon sett
för gubben Rääf.

  Det var ju ett helgerån, att Gyllenhammar söp
ur Rääfs likkista och inspektören fick respengar till
Amerika. Där tillbragte han många år och kom
tillbaka till Sverige som en bruten man. Rääf träffade
honom en gång, varkunnade sig över hans elände
och tog honom tillbaka till gården, där han slutade
sitt liv långt efter husbondens död.

  Jag vet knappt varför jag berättat historien om
Gyllenhammar. Men det beror kanske på att han
hade något slags sund vildhet över sin personlighet,
något av kavaljer, och var stark, vilket alltid
imponerar på mig. Han brukade besöka traktens 
marknader och ägnade sig särskilt åt västgötarna,
skålknallarna, som gjorde trakten osäker med sin
handel. Hans glädje bestod i att mucka gräl med någon
dylik, fatta honom i bröstet, lyfta honom ur hans
stånd och kasta in honom till någon annan
skålknalle.

  De voro sådana i Ydre på den tiden.

  Morgonen har framskridit under mitt skriveri,
solen står tämligen högt, och jag känner ett stort
behag i att se ut över sjön, som morgonbrisen gör
levande och mörkblått glad.
</chapter>
<chapter name="Smålansmystik">
<img></img>
<h2><small>SMÅLANSMYSTIK</small></h2>  

Den som lärde mig mitt hemlands mystik var
underligt nog Johan Ludvig Runeberg. Aldrig skall
jag glömma min födelsedag år 1877, då jag som
vanligt satt på min fars expedition och sorterade
posten. Jag slog upp Swenska Weckobladet, som
var vår hustidning. Och i den stod att Johan Ludvig
Runeberg var död. Jag kommer ej ihåg om där
fanns något porträtt — i så fall ett dåligt träsnitt —
av honom. Men där stod ett stort kors och jag
frågade, gripen av korstecknets allvar, vem Runeberg
var.

  —	Han var en skald, sade pappa.

  Nåväl, jag visste ju den tiden icke, vad som
menades med en skald, och blev nyfiken.

  —	Wallin var skald, sade min far.

  Jag blev rädd, ty om söndagarna måste jag läsa
högt ur Wallins predikningar för mina föräldrar.
Och mitt lidande därvid var fruktansvärt. Ty jag
begrep icke ett ord av detta som Wallin antagligen
icke heller begrep. Jag somnade ibland under
läsningen. Och en gång hörde jag som i dröm min far
säga: — Det är synd om pojken. Men min mor sade:

—	Pappa hörde Wallin i Storkyrkan i Stockholm
och sen dess <i>älskade</i> han Wallin. Och sen måste jag
fortsätta. Man blir just inte religiös — åtminstone
icke fanatiskt — efter en sådan behandling.

  Vi ägde icke Runebergs samlade skrifter då. Men
min far kom, då jag blev tolv år gammal, i
besittning av ett ganska aktningsvärt bibliotek och jag
började läsa. Där fanns Runeberg och jag tog ned
honom ur hyllan. Jag började läsa vers, men jag
var för mycket realist för att bli gripen. Dessutom
var jag möjligen något för ung för att begripa en
stor skald. Jag började undra om skalder voro mitt
folk. Men just då jag skulle slänga boken, upptäckte
jag ett prosastycke i slutet av första delen. Det var
skissen <i>Fästningsfångarna,</i> ett mästerverk av
romantik, mystik och skönhet.

  Jag slukade skissen och såg de handlande
personerna levande för mig: <i>Den mörke</i> och gossen.
Några fångar i Nyslotts fästning leka domstol för
att få tiden att gå i gemensamhetsfängelset. En är
domare, en anklagare. <i>Den mörke</i> är en av hög
mystik präglad figur.

 <i> ”Så var han till utseende som Saimavesi en blå
höstnatt, då mörker och stjärnor ligga i djupet,
förskräcklig och mild”</i>
  Så kommer det litet senare: ”Och då vi suttit en
stund i tystnad, började hans ögon stråla och han
frågade och sade: <i>’Vet du, barn, hur ett sinne är
som älskar?’</i> ”

  Men gossen visste det inte utan teg.

  Då utsträckte han handen och förde den
långsamt runtomkring över de blanka sjöarna. Men han
sade:

  <i>”Sådant är det.”</i>

  När jag läst och njutit andlöst, vaknade jag ur
det romantiska ruset och fann: Detta är Småland.
Detta är mitt hemland, tolvåringens hembygd, och
jag drömde mig stå på toppen av Skuruhatt med
Skurugata under och med utsikt över min hembygds
skogar och blanka sjöar.

  ”Sådant är ett sinne som älskar.”

  Och jag började brinna av kärlek till mitt
Småland.

  I detta ligger ingen sentimentalitet! Men en force
majeure ligger bakom! Det fanns en tid då jag
trodde mig älska hela jordklotet. Men den känslan
har bleknat något.

*

  Jag antar att varje landskap har sin speciella
mystik, älskad av landsmännen, åtminstone av dem
som ha förmåga att älska och ha sinne för det
underbara och oförklarliga. Det är ju så bra beställt
<img>En blå höstnatt, då mörker och stjärnor ligga i djupet.
</img>

i vårt stora och långa land att vi kunna specialisera
oss på lokalpatriotism. Det är stor skillnad mellan
renkulturen i Lappland och betodlingen i Skåne.
Vårt land är en klaviatur i ett konstigt instrument.
Det består av skönhet i alla lägen och jag har varit
nog lycklig att få studera det mesta och lyssna till
de olika landskapens skönhet och tonarter.

  Men mest älskar jag Småland som ett koncentrat
av Sverige. Vi kunna visa prov på alla
landskapstyper från idyllen till det skrämmande, från det
förskräckliga till det milda. Vi ha visserligen inga
glaciärer, men vi kunna avvara dem.

  Mitt hemland är Småländska höglandet, en 
blandning av ljuvhet och allvar i granit. Stora skogar susa
där än — åtminstone på de områden där det skulle
ha varit oekonomiskt att försöka ta bort skogen.
Geologiskt intressant är detta småländska högland
också på grund av de så kallade <i>skurorna</i>, djupa och
långa rämnor i landskapet. I denna sönderslitna
terräng bor ännu Pan, vår speciellt småländska och
möjligen blonda naturgud. Jag kan icke säga att jag
har sett honom, men jag har känt hans närvaro. Vore
jag skald skulle jag beskriva honom och ljuga ihop
en halvt klassisk, halvt nordisk hednisk figur med
älgklövar i stället för de helleniska bockfötterna. Jag
skulle begåva honom med ragg av granlav och ge
hans lemmar färg av furugrenar med sol på — och
hans vittring skulle vara en blandning av tallbarr, en
och björk. Kanske skulle en liten aning — un
soupçon — av hägg och liljekonvalje inte missklä honom
—	åtminstone om helgdagarna, då han väl får ta sig
ledigt som den bonde han är — gammaldags, seg,
stark och helgdagstrött.

  Men jag märker att jag håller på att lämna mitt
egentliga ämne och ge mig in på skaldens farliga
gungfly, där porsen slår dem åt huvudet, där
hjortronen glöda och tranbärens revor skönt korsa tuvorna
och få diktens heroer att falla framstupa under den
vilda men rytmiska framfarten.

  Nu vill jag söka återfinna den logiktråd jag nyss
släppte ur händerna.
<img></img>

  För mig är <i>Skurugata</i> och Skuruhatt med omnejd
begreppet Småland. Från toppen av berget ser jag
många kyrkor. Vi nordsmålänningar beräkna ännu
naivt nog ett bergs höjd efter antalet kyrkor vi
kunna räkna från dess krön.

  Från Skuruhatt ser jag de vita kyrkorna blixtra
fjärran borta i det djupgröna landskapet, som böljar
med höjder och dalar. Jag ser molnskuggorna vandra
som mörkblåa tankar av någon allvarsam gud som
funderar över resultatet av sin skapelse. Sjöar
blänka, ängar lysa ljuvt gröna i solbadet, bergen
lyfta vresigt sköna konturer mot himmeln och röda
och gråa gårdar fägna sparsamt den ödmjuke 
betraktarens ögon. Och nu vill jag säga: Folket som
bor i dessa gårdar torde vara av det renaste guld
en eljest karg geologi kan prestera. Dessa sega, magra
arbetare som brottas med sin fattiga jord och segra,
<i>segra,</i> är det icke ett folk att hålla av? Denna sega
energi, uppburen av en sällan klickande humor, ett
slags fatalistiskt skämtlynne, den är en
förmögenhet för ett land, mer värd än gruvor med malm i.
Runtomkring dessa små gårdar odlas det sakta och
stilla, men målmedvetet. Ingen makt i världen,
ingen bolsjevism eller kommunism kan hindra
dessa solbrända män och kvinnor att gå från torvan
för att genom mord och stöld söka annan utkomst.
De äro av <i>ras,</i> de äro vår aristokrati och leverera
staten det förnämligaste människomaterialet.

  Men var ha vi den småländska mystiken?
frågar den uttröttade läsaren.

  Mystik!

  Mystik! Jag levde i sagor. I skogen bodde bara
farligheter, men min far hade sagt: — Ser du något
som du inte förstår, så gå rakt på det och du skall
få se att det inte är farligt. Kom ihåg det! Gå rakt
på det du inte förstår!

  Det fanns ett ställe på kyrkvägen, där det
spökade, påstods det. Någon hade blivit mördad där.
Det kunde hända att den mördade skrek till
plötsligt — ett gnisslande hemskt skrik. Jag kom där en
höstkväll, furorna susade och vajade för en storm.
Jag var på väg till fattigstugan och plötsligt skrek
det till i skogen. Jag gick rakt in och på ljudet, fast
mitt lilla hjärta hoppade i bröstet. Och jag
upptäckte att en tall låg halvt omkullfallen och gned
sig i stormen mot en annan tall. Det lät som ett spel
bakom stallet på en fiol.

  Sedan dess har jag icke varit mörkrädd.

  Men under alla klippblock, istidsrelikter,
överklädda med grön mossa, bodde de underjordiska.
Det gnisslade och gräts när man kom i närheten av
något gryt. Och det var alldeles säkert att trollen
hade sitt hemvist där. Där bodde rävar och
grävlingar också, men de levde tillsammans med de grå
trollgubbarna och skaffade mat åt dem. Där bodde
också skogsrået, som såg ut som ett tråg baktill. Och
rået fick ibland barn med någon dum dräng som
gått vilse i skogen. Johan i Måsaröjera var ättling
av fördrängen hos patron på östraby och ett rå.
Det kunde man se, för han hade inga örlappar och
hans hår var närapå kritvitt. Fördrängen hade inte
heller betalat ett öre för sin son.

  —	När en har blett lurater å ett rå, så... Men
fördrängen ansågs inte riktigt klok, ”fast det är väl
ingen skillnad på, om en bler lurater å en vanli
flecka eller å ett rå”.

  Jag tyckte att fördrängen hade rätt.

  Låt mig nu äntligen komma in i min egen
småländska mystik. Kanske tycker ni att det är konstigt
att jag nuförtiden helst målar blommor? Men ingen
sentimentalitet är notorisk i detta fall.

  Jag målar en blomma på samma sätt som jag
använder en modell. Jag begagnar mig av den och
utnyttjar den i mina syften. Jag kan sitta med
mikroskop och förälska mig i en blommas detaljer. Jag
kan måla en krösonblomma hundra gånger större
än den verkligen är och tvinga dess skära kalk att
bli en exotiskt underbar klocka, stor som en
kyrkklocka. Men det är inte det jag särskilt vill åt. Jag
studerar växternas liv och förstorar för att visa hur
nära besläktat det är med vårt eget och hur liten
skillnaden är mellan alla varelser.

  Allt detta är ju helt naturligt och inte alls
konstigt. Hos mig betyder det bara målarglädje och
upptäckarentusiasm. Om jag målar en blomma vill
jag att alla kunniga botanister skola veta och känna
vilken blomma jag haft till modell.

  Redan mycket tidigt fick jag en aning om
blommornas mystik.

  Ha ni hört talas om Skogsfruns blomma?
<i>Epipogium aphyllum?</i> Nej!

  Den är en orkidé, som stundom med många års
mellanrum dyker upp i våra skogar, och särskilt ofta
i Småland. Redan Linné kände den och kallade den
<i>Satyrium epipogium.</i> Man hör på namnet att han
hade en känsla för det mystiska i dess uppenbarelse.

  Få människor ha sett den växa. Den har inga
rötter. Men jag var med en gång, då den hittades.
Naturligtvis var det en smålänning som fann den,
en högst märkvärdig man.

  Han hette Robert Tolf och var god vän med min
far. Jag hade — och har svårt för matematik när
den närmar sig ekvationer med tre okända. Tolf
ansågs styv i matematik och blev min lärare. Han
var färgare i Ingatorp i Småland.

  Han var en högst originell man och hans uppgift
blev nu närmast att läsa upp mig, fjortonåringen, i
femte klassen.

  Jag reste till farbror Tolf. Jag frapperades genast
av hans utseende. Djupt liggande ögon, rött skägg
—	men i hans ögon brann en glöd!!!

  På några dagar hade han klarlagt matematiken åt
mig, lärt mig att <i>begripa</i> dess enkla ting för femte
klassen och jag ansåg mig fullärd. Men i ett hörn
av hans rum hade jag upptäckt något som liknade
en målarlåda. Jag vågade en dag, då Tolf var ute
och sysslade med sitt färgeri, öppna lådan.

  Och där låg hela min längtan, hela min själ — i
form av färgtuber, penslar och palett. Jag började
brinna av intresse och sprang ut i Tolfs primitiva
färgeri. (Jag begagnar mig av tillfället att berätta
att han var <i>fattig, fattig</i> och att mitt elevskap med
dess blygsamma kova var viktigt för honom.)

  Han såg lugnt på mig genom sin pincené.

  —	Ja, Albert, jag vet att du målar och ritar. Jag
hade tänkt skänka dig mitt målarskrin. Men det är
inte lätt att måla. Nu skall du först kopiera den här
saken!

  Och han tog ned en tavla från väggen.

  Den målade jag av. Det var en storm på
västkusten, en gammaldags lustig, omöjlig sak.

  Han tyckte det var underbart att jag kunde måla
av den. Jag tecknade icke, jag gav mig på med
penslar och färg med detsamma. Men det som
imponerade på mig mest var att en del av färgen tillhört
Marcus Larsson. Det var inga tuber utan blåsor
med färg och mycket olja i. De luktade som fan,
men jag målade, vördnadsfullt tänkande på Marcus
Larsson, vilken min mamma hade träffat några
gånger och tyckt mycket illa om, ty han var alltid
oförskämd och högfärdig och gick och skramlade
med sina guldmedaljer i byxfickorna för att
imponera på smålandsbönder — vilket icke lyckas i
längden.

  —	Albert, sade Tolf, du blir ingen matematiker,
men du blir målare, det är farligt nog! Jag trodde ett
slag, att jag skulle bli målare, men jag blev färgare
i stället. Det kan vara lika bra.

  Han bodde i en usel stuga vid ån, som flyter förbi
Ingatorp. Han led kval, var fattig, men bar sin
olycka som en man. Ty han var skald också. Jag
vet få som haft så skaldiska instinkter som han. Han
var bland de mest konstnärligt betonade figurer jag
någonsin träffat. Hade gått igenom några klasser i
någon skola, blivit kär, gift sig med en människa
som han älskade.

  Tolf var skald och målare och vetenskapsman. Vi
gingo en dag tillsammans åt Skurugata till, där han
hittade och bestämde en stor mängd nya mossor.
Han gick tyst och jag gick vördnadsfullt några steg
efter honom. Vi skulle just gå ned i gatan. Allt var
grönt under granarna. Mossa täckte marken. Vi
vandrade i en urskog på en gammal stig mellan
jättegranar. Det var vackert att skåda. Allt var
skönt. Mossan låg som ett konstverk, en matta,
förnämare än någon indisk eller persisk. Vi gingo
och talade om all denna skönhet i vilken vi just då
voro medelpunkten. Och jag hittade på följande:

  —	Säg, farbror, äro vi icke, var vi än befinna oss,
medelpunkten i en sfär av skönhet, en sfär med
oändlig radie?

  Han vände sig om, där han gick framför mig på
den smala stigen i det romantiska landskapet — och
sade:

  —	Albert, glöm aldrig det du sade nyss!

  Då först begrep jag att jag hade Gud med mig
och att Tolf var den gode förmedlaren.

  Men plötsligt stannade han, abrupt hejdande sina
steg, alldeles som en rapphönshund som känner
vittringen av fåglarna — och sade: — Tyst!!!
  Jag var redan tyst och hade stannat mitt i ett
steg.

  —	Lukta!! viskade han och jag luktade. Jag
tyckte att jag gick och nosade tillräckligt och njöt
av mossans dofter och den aning om terpentin man
känner i en gammal skog.

  —	Vanilj! viskade han och andades in genom
mustascherna med sin vanliga väsning. Och plötsligt
störtade han fram till en gran. I den granens skugga
växte ett ensamt exemplar av <i>Skogsfruns blomma,
Epipogium aphyllum</i>. Han föll icke på knä men han
begick denna uppenbarelse helt sakramentalt.

  Situationen och blomman, denna gracila
genomskinliga, nästan overkliga orkidé, grepo mig den
gången till tårar.

  —	Vet du, Albert, vad vi har hittat? Vi har hittat
Linnés <i>Satyrium Epipogium</i>. Egentligen borde vi låta
den stanna här, men jag måste ha den med mig!

  Och så lade han sig på knä och rörde försiktigt
omkring i den bädd av barr och blad och vardande
humus ur vilken Skogsfruns blomma höjde sin
overkliga, rörande, jungfruliga, genomskinliga gestalt.

  Tolf visade mig att denna blomma icke hade
rötter i vanlig mening. Den växte upp som en dröm,
som en dikt, som ett sagolikt intakt femininum, en
Maria av ännu högre och himmelsk gudomlighet än
den vi kalla Guds moder. Den dyker upp oberoende
av den intresserade botanistens kunskaper. Man har
funnit den litet varstans men den är lika sällsynt
runt hela jordklotet. Den har hittats i Finland, i
Thüringerwald, i de schweiziska alperna, i Kaukasus, 
i Sibirien, i Indien, på Himalajas sluttningar, i
Torne lappmarks björkregion och vid Abiskoälven.

<img><small>Skurugata.</small></img>

  Men sin hemortsrätt har den helst och med största
fog i Småland, i grandunklet omkring Skurugata.
Jag minns ännu vår fyndplats just vid nedgången 
till denna skura, denna gata, där en av Emåns
källfloder rinner upp ur romantiska klyftor, och där
bergkristaller stundom skina ur granitväggarna, där
isen ligger kvar över midsommar och där allt är
saga, färg, trolldom.

  Vi ha andra mystiska växter i småländska
höglandet än Skogsfruns blomma. I Hartmans gamla
flora finnes omtalad en art smultron, en art med
hela blad. Den kallas <i>Fragaria vesca β monophyllos</i>
och skall växa i närheten av Skurugata. Som
skolpojke och student sökte jag varje sommar energiskt
efter denna raritet, men förgäves. Ingen har sett den,
men det påstås att den har funnits och att den lär
finnas i några gamla herbarier, en mystisk relikt,
kanske en lögn.

  Högst uppe vid gränsen till Östergötland finnas
mossar, där dvärgbjörken, <i>Betula nana</i>, ännu frodas
och trives. Den var en av de första växter som
invandrade hit efter istiden och en gammal sägen
förtäljer att det var med ris av denna björk som
frälsaren gisslades. Sedan blev den dömd att evigt krypa
efter marken.

  Men det finns — eller fanns — i Småland för
icke så länge sedan en annan björkart, besläktad
med <i>Betula nana</i>. Dess namn är <i>Betula humilis</i>. Den
har i svensk floristisk litteratur hittills ansetts ha
en enda växtlokal, nämligen i Forserums socken.
Den omtalas i svensk vetenskap första gången av 
Elias Fries. Är det inte egendomligt att våra bästa
botanister, Linné och Fries, voro smålänningar? Ja,
se Småland, det är ett land!

  Det finns en rätt lustig historia i samband med
<i>Betula humilis</i>. En av Elias Fries’ lärjungar, en
kandidat Forsberg, hade fått reda på växten genom en
torparhustru Zachrisson, ”Ärka — Sachris” (ärka
av Arken, torpets namn). Hon hade visat honom
kvistar av en i hennes tycke egendomlig björkart.
Mer än ett enda exemplar, vilket beskrives som ”en
uprät buske av omkring 2 fots höjd”, torde ej ha
anträffats i trakten. ”Den har ett eget, från alla
våra övriga arter skilt utseende, genom sin upräta
växt, sina smala, glatta kådprickiga grenar, sina
tunna, äggrunda, vid basen ofta hjärtformiga blad
som variera trubbigt och spetsigt sågade i kanten.”

  Gumman hade i många år en liten inkomstkälla
av sin vetskap om fyndorten genom att sälja kvistar 
av en som <i>Betula humilis</i> uppgiven buske åt
besökande botanister. Hon ville icke visa platsen
för någon. Där ha vi ett uttryck av vår småländska
ekonomiska läggning.

  Men under årens lopp skattades busken av gumman 
så att det slutligen icke blev mycket kvar av
den. Hon åldrades och blev allt skralare. Slutligen
fann hon det för besvärligt att gå den rätt långa
vägen, som över en rullstensås ledde ned i mossen,
där busken växte. Då hon invid vägen strax 
nedanför sin stuga funnit en annan buske, som i hennes
tycke var lik den i mossen, fick även denna gälla
för <i>Betula humilis</i>. Men denna buske var en form
av <i>Betula nana var. adorata</i>.

  En av våra främsta vetenskapsmän på området,
Tyko Westergren, har undersökt saken, och man
kan säga, att <i>Betula humilis</i> icke längre existerar.
Men den har funnits, kanske bara i ett enda
exemplar. Småländsk mystik — är det icke? Kanske det
enda exemplaret i hela världen mitt i en småländsk
mosse! Vad kan Vår Herre ha menat med det?

  Och jag undrar inte på att den gamle fromme
Elias Fries, när hans lärjunge visade den rara växten
utbrast: — Hjälpe mig Gud, ta mej fan har inte
herrn hittat <i>Betula humilis!</i>

  Det var det största och finaste uttryck han kunde
hitta på som uttryck för sin glädje, entusiasm och
vördnad för Guds under i naturen!

  Sådana äro vi smålänningar.

*

  På vägen till Skurugata passerade man förr i
världen gamla gråa, fallfärdiga stugor, där gamla gråa
gubbar och gummor bodde. Nyfiket utfrågade de
vandraren om hans mål, hans härkomst och
förhållanden. Men när man sökte få veta något om
Skurugata visste de ej mycket annat än att en karl som
hette Dacke hade hållit till där förr i världen i en 


grotta. Men att där spökade, var säkert, och aldrig i
världen kunde de begripa att någon kunde tycka
om ett sådant ”ohie”, om man inte var skytt, ty
fågel fanns i skogen så mycket man ville och det
var inte längesedan lodjur uppehöllo sig där.

  Nej, gubbarna och gummorna fick man ingenting
ur. Då var det roligare och lärorikare att följa med
kolarna som höllo till i skogarna runtomkring. Att
ligga i deras kojor och lyssna till deras historier
medan kaffet ångade och mörkret stod svart
utanför — detta var äkta mystik.

  Ofta brukade jag följa med min vän gamle Calle
i Sandbäcken, en verklig smålänning av en sort
som numera sorgligt nog håller på att bli sällsynt.
Han var skogsarbetare eller vad man vill, en senig,
mager man som kunde arbeta som ingen annan.
Han höll sig med häst, en liten lurvig, gul kamp.
Om vintrarna körde han kol och det var en vild
njutning för mig att sitta med honom på kolryssen,
svart om ansikte och händer, för att inte tala om
kläderna, och veta sig vara med i en lång svart fora
som körde som i galenskap på de smala backiga
skogsvägarna. Vi sjöngo vårt hemlands vilda melodier 
i utförsbackarna. Runtomkring stod skogen vit.
Det rök om de svettiga hästarna och ur våra munnar.

  På ett ställe gick vägen förbi en liten gård som
låg översnöad vid en gölkant under ett högt stalp.
Och på stalpets krön låg ett <i>jättekast</i>, ett väldigt
flyttblock. Jag undrade varför ingen hade rullat ned
det. Det såg ut som om helt litet kraft skulle ha
behövts att få det utför branten.

  — Å nej, sade Calle, det är inte så lätt som det
ser ut, och för resten bor det otyg under stenen.
Det lyser ibland om kvällarna däroppifrån. Där
ligger väl någon skatt, kan jag tro. Men om en
skulle välta ner stenen så skulle den gå mittigenom
lagårn hos bonden nedanför. Jag minns när jag var
ung i tiden. Då brukade vi några stycken pojkar rätt
ofta gå till Skurugata om söndagarna och ha flickor 
med oss, som vi skojade och tosades med. Den
bonden som hade gården då, var en så’n där
baptist eller mormon eller läsare och dum var han så
det förslog. Men han var en smiler och var nog svart
ini själen, för vi hade fått reda på att han tog hem
en ankare brännvin då och då från bolaget i Eksjö,
fast han gunås inte skulle nyttja starkt. Han låg väl
inne och snuttade brännvin för sig själv, för han var
en snåljåp som aldrig ville bjuda — och det kunde
han ju inte göra för resten, för han skulle ju hetas
vara gudlig.

  Men en söndagskväll kom vi tre friska pojkar,
det var en höstkväll i oktober, det minns jag så väl,
och vi gick in till bonden och sa: Bjud på brännvin,
annars välter vi ner stenen!

  Inte har jag brännvin hemma, sa han. Jag nyttjar
inte tocket syndigt dricka, sa han.

<img></img>

  Det gör detsamma om du nyttjar det eller inte,
bjud på brännvin, bonde, annars åker stenen. Den
ska gunga lätt som en attanskilling för oss! Fram
med ankaren, annars ska du få si, vilkas andar du
guppar med!

  Ja, men jag har ju inget brännvin! grät han.

  Jaha, vi tror dej på ditt gudsord, sa vi, men då
får du skylla dej själv. Ajöss, bonde! Jaha, vi tar
väl stenfaen med en levande gång!

  Det gör vi! Och vi lagade oss att gå uppför
klinten.

  Men har du inget brännvin, bonde, så har du väl
ett järnspett, sa jag. Du får ursäkta att vi lånar det. 
<img></img>

  Snälla söta välsignade människor, sa bonden och
föll på knä på förstubron. I vill väl inte göra både
mej och er olyckliga. I ska få brännvin och kaffe
med, bara I låter stenen vara!

  Och det stod inte länge på förrän vi satt omkring
bordet i stugan och drack kaffekask och till slut
började vi dansa skinkompass och bagarvals och
bonden var med i svängen. Så roligt hade han inte
haft sen han blev frälst, sa han.

  Men det var bra att vi inte välte ner stenen, för
så’na stenar ska en låta vara i fred. En ska låta allt
så’nt där gammalt vara i fred för det blir bara olycka
efteråt. Som för exempel den där Johannes i
Måsaröjera, som var så om sig och snål att han gick och 
vittjade offerkällan i Eksjösocken, han fick slaget
efteråt och låg som en krympling i tjugu år och
kom på fattighuset. Nej, en ska hålla gammalt i ära,
det ska en! Ingen vet, vad för gubbar som bor under
så’na där stenar eller i källor. När inte ens prästerna
vet det, hur skulle vi kunna veta det? Hopp!

  Och Calle i Sandbäcken snärtade till sin lurviga
häst med tagelhurran och lade in en ny mullbänk
jönköpingssnus.

</chapter>
<chapter name="Efterskrift">
<h2>EFTERSKRIFT</h2>

   När Albert Engström hade givit ut Bouppteckning 1930,
talade han om att skriva en bok, som skulle heta Självdeklaration. 
Den blev inte skriven, men titeln har ansetts lämplig
för denna tredje och avslutande volym av hans Valda
berättelser. Här har sammanförts memoarer och
memoarbetonade berättelser, naturupplevelser, stämningar och
funderingar — kort sagt ett urval ur den personliga journal
Albert Engström livet igenom förde i sin tidning.

   En del av innehållet i volymen — elva nummer — 
publiceras här för första gången i bokform. I två fall, Stundom
och Frontförändring, har en löst påhängd fortsättning
uteslutits.

   Teckningar, som tillhör texten men uteslutits ur tidigare
samlingar, har här medtagits. I några fall har insatts
teckningar, som inte från början varit avsedda för ifrågavarande
text.

   Av de två som planscher reproducerade självporträtten är
det från 1905 inte tidigare publicerat. Det tillhör kapten
Ernst Malmberg. Självporträttet från 1911 tillhör Karl Otto
Bonniers samling av författareporträtt.

   Här följer uppgifter om när och i vilka publikationer och
böcker texten först publicerats:

Memoarer — Strix 4, 5, 6, 7, 8, 9, 10, 12, 14, 16, 19 och
29, 1903 — Mitt liv och leverne 1907


En julafton i Uppsala — Strix Jul 1905 — Mitt liv och
leverne 1907

Ur mina memoarer — Söndagsnisse-Strix 4, 5, 6, 8, 10, 11,
12, 13, 15, 17, 25, 27 och 28, 1925 — Ur mina memoarer
1927

Midsommar — Strix 25, 1903 — En bok 1905 (endast
hexametern)

Seglats med strandhugg — Strix 29, 1904 — En bok 1905

Storm — Strix 37, 1904 — En bok 1905

Strandparti — Strix 26, 1905

Grisslehamnsliv — Strix 27, 1905 — Mitt liv och leverne
1907

Odensholm — Strix 33 och 34, 1905 — Mitt liv och leverne
1907

Krångdalen — Strix 10, 1905 — Mitt liv och leverne 1907

Vår i Lappland — Strix 18, 1907 — Äventyr och hugskott
1908

Kvarnviken — Strix 49, 1906 — Äventyr och hugskott 1908

Hemkomst efter orkan — Strix 12, 1906

Stundom — Strix 25, 1906

Ens eget — Strix 9, 1906

Kritik och alper — Strix 38, 1909

Tankar ute i havsbandet — Strix 38, 1908 — En bok till
1909

Havsbandet — Strix 17, 1909

Gäddhjärtat — Strix 45, 1908 — En bok till 1909

En hälsning från djupet — Strix 21, 1909

En sommarmorgon — Strix 26, 1910

Septemberkväll — Strix 38, 1911

När isen kommer — Strix 11, 1911

Sensationer — Strix 33, 1913 — Bläck och saltvatten 1914

Ängskär — Strix 38, 1913 — Bläck och saltvatten 1914

Sommarsensationer — Strix 28, 1915

Vintermorgon — Strix 4, 1916 — Hemspånad och taggtråd
1921

En sommarsaga — Söndagsnisse-Strix 28, 1930 — Mot
aftonglöden 1932

Frontförändring — Strix Jul 1916 — Hemspånad och
taggtråd 1921

Landskap — Strix 6, 1910 — Min 5:te bok 1910

Vårvandringar — Strix 17, 1910 — Min 5:te bok 1910

Ydrefantasier — Strix 39, 1917 — Medan det jäser 1918

Smålandsmystik — Julstämning 1927 — Med penna och
tallpipa 1927

<table o>
<td c>  Volymen har redigerats av
<td c>  <i>Sven Barthel</i>
</table>
</chapter>

<h2>INNEHÅLL</h2>
<table o>
<td l>Memoarer	<td r>5

<td l>En julafton i Uppsala <td r>82

<td l>Ur mina memoarer<td r>95

<td l>Midsommar<td r>169

<td l>Seglats med strandhugg<td r>176

<td l>Storm<td r>182

<td l>Strandparti<td r>187

<td l>Grisslehamnsliv<td r>191

<td l>Odensholm<td r>197

<td l>Krångdalen<td r>211

<td l>Vår i Lappland<td r>223

<td l>Kvarnviken<td r>233

<td l>Hemkomst efter orkan<td r>236

<td l>Stundom	<td r>239

<td l>Ens eget	<td r>242

<td l>Kritik och Alper<td r>246

<td l>Tankar ute i havsbandet<td r>250

<td l>Havsbandet<td r>255

<td l>Gäddhjärtat<td r>261
</table>
<table o>
<td l>En hälsning från djupet<td r>264
<td l>En sommarmorgon<td r>167
<td l>Septemberkväll<td r>271
<td l>När isen kommer<td r>274
<td l>Sensationer<td r>277
<td l>Ängskär<td r>283
<td l>Sommarsensationer<td r>287
<td l>Vintermorgon<td r>292
<td l>En sommarsaga<td r>295
<td l>Frontförändring<td r>297
<td l>Landskap<td r>304
<td l>Vårvandringar<td r>308
<td l>Ydrefantasier<td r>318
<td l>Smålandsmystik<td r>322
</table>
