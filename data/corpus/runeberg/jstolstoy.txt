<h1>Tolstoyana
Studier
och Minnen</h1>
af
<b>J. Stadling</b>

Med illustrationer

<img></img>

Stockholm
E. J. Ekmans Förlagsexpedition
Innehafvare: <i>Karl Blomkvist</i>


<img>Leo Tolstoy.</img>
<h1><big>TOLSTOYANA</big>
STUDIER OCH MINNEN</h1>

AF
<b>J. STADLING</b>
<img></img>
STOCKHOLM
E. J. EKMANS FÖRLAGSEXPEDITION
INNEHAFVARE: KARL BLOMKVIST.
STOCKHOLM,
SVENSKA TRYCKERIBOLAGET EKMAN & CO
1906.
<h2>Innehåll.</h2>

<table o>
<td 2c><b>Första afdelningen.</b>

<td>Kap. <td r>Sid.

<td>I. Mushikerna och Leo Tolstoy <td r>9.

<td>II. Barndomsåren <td r>20.

<td>III. Uppväxtåren <td r>36.

<td>IV. Den unge godsherren — välgöraren — <td r>55.

<td>V. I Kaukasien och vid Sebastopol <td r>64.

<td>VI. I Petersburg och utlandet; »den fria skolan»
på Jasnaja Poljana <td r>78.

<td>VII. Familjelyckan och den stora krisen <td r>87.

<td 2c><b>Andra afdelningen.</b>

<td>I. Religion och moral <td r>111.

<td>II. Leo Tolstoy och den sociala frågan <td r>128.

<td>III. Om konsten <td r>138.

<td>IV. Minnen från den stora hungersnöden <td r>145.

<td>Slutanmärkningar <td r>180.

<td 2c><b>Tillägg.</b>

<td>Tankar om Gud <td r>191.
</table>

<h2>FÖRSTA AFDELNINGEN</h2>

<chapter name="I. Mushikerna och Leo Tolstoy">
<h2>I.
Mushikerna och Leo Tolstoy.</h2>

<sc>För</sc> att bilda sig en i möjligaste mån riktig
uppfattning om reformrörelserna i Ryssland
och deras bärare i allmänhet och om Leo Tolstoy
isynnerhet är det nödvändigt att först lära känna
mushikerna, de ryska slavernas märg och kärna;
ty i Leo Tolstoys stora hjärta pulserar de ryska
böndernas innersta lif, och hans mäktiga snille
uppsamlar likasom i en spegel de brutna strålar
af samvetets och förnuftets ljus, sådant det
framlyser i mushikernas ursprungliga lifsideal och
oskrifna »samvetslag», och i idealiserad form och
med samlad styrka återkastar och sprider Tolstoy
detta ljus öfver hela världen. »Lifvets mening»,
kärnan i tolstoyismen, har Leo Tolstoy funnit i
mushikernas lifssyn, lifstro och lifsideal, och efter
den har han sent omsider inrättat sitt eget lif,
och den förkunnar han för all världen.

Innan vi därför gå att framställa
hufvuddragen af Tolstoys lif och lifsgärning, vilja vi
uppdraga hufvudkonturerna af den bakgrund, mot
hvilken de böra skärskådas, nämligen mushikernas
ursprungliga lifsideal och den oskrifna
»samvetslag» och sedvanerätt, efter hvilka de sedan
årtusenden tillbaka ordnat sitt inbördes förhållande
till hvarandra. Hit hör äfven och framför allt
den ryska sektrörelsen, som i grund och botten
ej är något annat än de ursprungliga
bondeidealens återuppväckelse och pånyttfödelse i religiös
gestalt.

***

Under många sekler, kanske årtusenden, hafva
de ryska bönderna, sedan de från de slaviska
folkens sannolika vagga på Karpaternas östra
sluttning spridt sig österut öfver de enformiga,
träskuppfyllda, delvis skogklädda slätterna ända till
Volga, och äfven bortom densamma, lefvat i
halfbarbarisk frihet i sina halfkommunistiska
bysamhällen (i sin tur löst sammanslutna i halft
republikanska, halft patriarkaliska småfurstendömen) och
reglerat sitt inbördes förhållande till hvarandra
efter en urgammal oskrifven sedvanerätt
(»samvetslag» eller »samvetsrättvisa»). Och denna
ursprungliga frihet, denna urgamla sedvanerätt och
det typiska bondesamhället hafva förmått
bibehålla sin grundkaraktär både under de
nordmanniska småfurstedömenas icke alltid så milda spira
och det 300-åriga tartaroket, ja, icke ens det
allt förkväfvande och förkrossande 300-åriga
själfhärskaredömets tyranni och lifegenskapens
förnedrande inflytande kunde helt utplåna den.

Ehuru mushikernas värld genom de under
lifegenskapen strängt genomförda klasskillnaderna
varit afstängd från de öfriga samhällslagren och
i århundraden faktiskt utgjort en <i>terra incognita</i>
för öfverklasserna (endast knutpiskan förmedlade
under slafveriet beröringen mellan de lifegna
bönderna och herrskapsklassen), utgjorde dock
gemensamma rasegenskaper och nedärfda tänkesätt
osynliga föreningsband mellan alla samhällsklasser.
När därför vid början af 1840-talet demokratiska
ryska »intelligenta» först begynte sätta sig i
närmare beröring med bönderna, upptäckte de till
sin stora öfverraskning en ny värld, men de funno
äfven i denna nya värld igen sig själfva. De
första pioniärerna inom denna nya värld funno,
att mushikerna voro helt annorlunda än de
ömkansvärda varelser, man trott dem vara.

»Långt ifrån att vara helt och hållet
förnedrade och brutaliserade af slafveriet, säger en af
dessa pioniärer, ådagalade de i sina halft
patriarkaliska och halft republikanska bykommuner
förenade bönderna en hög grad af själfaktning och
äfven förmåga att frimodigt uppträda till försvar
för sina rättigheter, då det gällde kommunen i
dess helhet. Misstänksamma och skygga i sitt
förhållande till utomstående, ådagalade de en
förvånande redbarhet och öppenhet i sin handel och
vandel med hvarandra inbördes samt en hög grad
af pliktkänsla och oegennyttig hängifvenhet för
sina små kommuner, hvilket allt stod i den
skarpaste motsats till den nesliga ruttenheten och
sedefördärfvet inom de officiella klasserna. De
hade icke den ringaste föreställning om
vetenskapernas och uppfinningarnas framsteg, men i
sin traditionella moral ådagalade de stundom en
så hög grad af humanitet och visdom, att de
bildade iakttagarne blefvo slagna af häpnad och
beundran».

Dessa första demokratiska upptäckare och
forskare inom mushikernas värld, män af stor
begåfning och hög bildning, såsom t. ex. en
Jakushkin, en Dal och en Kirejevski, hvilka spredo
kännedomen om sina upptäckter inom de bildade
kretsarne, lade därigenom faktiskt grunden till
den demokratiska rörelse, som allt sedan dess
vuxit sig allt starkare och starkare.

I sin hänförelse och beundran idealiserade
dessa första pioniärer en del förhållanden och
förbisågo vissa mörka sidor inom lifvet bland
mushikerna, hvilka senare forskare påvisat, men
alla hafva medgifvit, att de enda verkligt sunda
elementen inom det ryska samhällslifvet dock äro,
trots allt, att söka bland bönderna.

En af de förnämsta auktoriteterna rörande
mushikerna, Gleb Uspenski, säger, att orsakerna
till att den ryska folkkaraktärens moraliska
renhet kunnat i så hög grad bevaras under trenne
seklers slafveri äro att söka däri, att den ryske
bonden aldrig varit skild från jordtorfvan och från
de allt uppslukande omsorger och den poesi, som
jordbruksarbetet medför.

Men mushikerna hafva icke blott bevarat sin
individualitet, utan de hafva framför allt i sina
intressanta bykommuner och andra organisationer
ådagalagt en hög grad af samhörighetskänsla och
förmåga att själfva sköta sina angelägenheter i
enlighet med sedan urgamla tider nedärfda
sedvanor och tänkesätt.

Vi måste här inskränka oss till de viktigaste
hufvuddragen i denna sedvanerätt. Hvad som
härvid först och främst ådrager sig vår
uppmärksamhet är <i>arbetets grundläggande betydelse</i> inom,
snart sagt, alla områden af lifvet bland bönderna.
Ehuru den patriarkaliska grundsatsen ännu är
så starkt förhärskande, och blodsbanden hållas i
så stor helgd bland mushikerna, gifver släktskap
i och för sig ingen rätt till egendom. Endast
arbetet skänker rättmätigt och slutgiltigt anspråk
på äganderätt. Närhelst dessa intressen komma
i strid med hvarandra, är det åt arbetets rätt som
folksamvetet skänker företräde.

Allt hvad naturen utan människans åtgörande
alstrar är icke — enligt denna sedvanerätt —
och kan icke vara någon enskilds tillhörighet,
utan tillhör alla lika. Först genom arbete, t. ex.
på den obrukade jorden (allmänningen) uppstår
brukningsrätten till densamma, hvilken äfven
upphör i och med arbetet (jordens häfdande).
Arbetet är äfven grundläggande för arfsrätten. Vid
farskiftet bestämmes storleken af hvars och ens
lott af den mängd arbete, hvar och en utfört i
familjen. Den son eller broder, som lefvat och
arbetat längst i familjen, erhåller största arfslotten,
vare sig han är äldre eller yngre. Har han bott
och arbetat utom hemmet, uteslutes han från all
delaktighet i arfvet, medan t. ex. en oskyld dräng,
som under tillräckligt lång tid — tio år eller
därutöfver — troget arbetat i familjen, träder i
den uteslutne legitime arfvingens ställe och
åtnjuter hans arfsrätt. Medan kvinnan enligt rysk
borgerlig lag erhåller endast högst 1/14 af
familjearfvet, åtnjuter kvinnan bland bönderna, enligt
sedvanerätten, lika arfsrätt med mannen.
Alldenstund arfsrätten grundar sig uteslutande på
arbetet, gör böndernas sedvanerätt ingen åtskillnad
i arfsrätt mellan laglig och icke laglig hustru.

Arbetets grundläggande betydelse gör sig
vidare gällande vid afgörandet af alla slags tvister.
Om t. ex. en man har besått ett stycke af en
grannes åker, så tillerkänner sedvanerätten aldrig
den felande rättighet till skörden, men väl
ersättning för det af honom nedlagda arbetet, vare sig
han begått felet af okunnighet eller med uppsåt.
Om en bonde fällt skog på en grannes område,
afgöres tvisten på samma sätt.

Det är alltid miren (bykommunen), som å
allmänt möte under starostens (byäldstens)
ordförandeskap öfverlägger om och genom allmän
omröstning afgör icke blott vanliga kommunala,
utan äfven moraliska, religiösa och t. o. m.
kriminella saker. Miren är mushikens värld, hans
egentliga fädernesland, hvilket han älskar, och
för hvilket han är redo att offra allt. Och vackra
exempel på själfuppoffring för mirens skull har
bykommunernas historia att uppvisa.

Denna sedvanerätt, om hvars mänskliga, på
samvetslagen och det praktiska förståndet
grundade innehåll vi endast kunnat, genom ofvan
anförda exempel, gifva en föreställning, har varit
mer eller mindre gällande bland mushikerna ända
till närvarande tid, medan den allmänna
borgerliga rätten varit gällande för de öfre
samhällslagren.

Det är klart, att själfhärskardömets
byråkratiska präst- och polisvälde hämmat
tillämpningen af mushikernas sedvanerätt och inkräktat
på deras urgamla fri- och rättigheter, men
fullständigt kväfva och utplåna den har det icke
förmått. Hela den ryska »kulturen» — det
bysantinska kyrkoväsendet och det asiatiska
själfhärrskaredömet med dess fernissa af västerländsk
civilisation — har i själfva verket varit endast
en aflagring af för det ryska folket i grund och
botten främmande ämnen, under hvilkas kväfvande
tyngd det ständigt suckat, och hvarifrån det nu
och då förgäfves sökt frigöra sig.

En det ryska folkets märkligaste, under mer
än två och ett halft sekel fortgående kamp mot
det främmande oket utgör den ryska sektrörelsen
hvilken, trots de grymmaste förföljelser, ständigt
tillväxt med stor hastighet, så att den f. n.
omfattar mer än tjugo millioner af rikets inbyggare.
Denna sektrörelse — den enda verkliga folkrörelse
i Rysslands historia, om man undantager den
nuvarande revolutionsrörelsen och några
föregående sporadiska utbrott af uppror — var i sitt
upphof och till sitt innersta väsende en det ryska
folkets samfällda protest mot den andliga och
världsliga själfhärskaremaktens inkräktningar på
dess urgamla fri- och rättigheter, och den har i
sin utveckling i grund och botten varit en
återgång till, en återuppväckelse och förnyelse i religiös
form af de ryska böndernas urgamla sedvanerätt
och lifsideal.

Den ryska sektrörelsen uppstod vid midten
af 1600-talet samtidigt med det moskovitiska
tsarväldets inkräcktningar både på bykommunernas
världsliga och andliga rättigheter såväl som på
böndernas personliga frihet (genom lifegenskapens
gradvisa införande). Bykommunerna, som under
hednatiden själf valt sina hedniska präster och
efter kristendomens införande sina poper,
frånkändes nu denna rätt. Samtidigt skedde en
revision af de liturgiska böckerna, hvilken i de
allvarligt rättroende böndernas ögon var »en
förfalskning af de heliga böckerna», och så utbröt
<i>raskól</i> (splittringen).

Vi måste här inskränka oss till hufvuddragen
i den mångskiftande sektrörelse, som utvecklat
sig ur raskól.

Ursprungligen omfattade raskól endast de s. k.
starovererna eller de gammaltroende, men ur denna
kärna utvecklade sig en stor mångfald af sekter,
<img>Jasnaja Poljana.</img>

hvilkas åsikter, så att säga, skifta i regnbågens
alla färger, från de fanatiska »förnekarnes» sekt,
hvars anhängare förneka hvarje högre väsende
samt ett lif efter detta, till de protestantiska
stundisterna och de ortodoxa gammaltroende. Men
denna mångskiftande sektrörelse företer några
gemensamma enande hufvuddrag, hvilka äro af långt
större betydelse än skiljomeningarna. Dessa
gemensamma hufvuddrag äro i korthet följande:

1:a) Alla sekterister anse det officiella ryska
väsendet (staten och kyrkan med alla deras
inrättningar) vara »antikrists välde». Fordom ansågo de
tsaren — t. ex. Peter I — vara antikrist i egen hög
person uppstigen ur afgrunden och sittande som
mörkrets furste på den ryska tronen. Sedermera
har denna råa uppfattning ersatts af
föreställningen om antikrists andliga herradöme.

2:a) På grund af denna deras uppfattning af
det officiella väsendet såsom »antikrists välde»
gäller det för alla sekterister att så mycket som
möjligt undfly detta »välde», icke blott andligen
utan äfven i yttre måtto. Följaktligen hafva
sekteristerna bl. a. sedan långt tillbaka upprättat ett
eget hemligt postväsende, egen hemlig polis (t. ex.
de gammaltroende m. fl.), egna skolor (i regel
ambulatoriska och hemliga), byteshandel inbördes
(bland starovererna och molokanerna finnas dock
framstående affärsmän) samt framför allt »kristliga
kommuner», nominellt efter de första kristnas
kommunism som förebild, men i grund och botten en
pånyttfödelse och förnyelse af den ryska miren
(bykommunen) i urkristlig kommunistisk form.
— 3:e) De förlägga alla (med få undantag)
religionens tyngdpunkt till <i>lifvet</i> och <i>den kristna
moralen</i> och ej till <i>läran</i> och ceremonierna. De
lägga sålunda vikt vid icke blott <i>negativa</i> kristliga
dygder (afhållsamhet från rusdrycker, tobak,
orenlighet, ohöfviskt tal o. s. v.), utan framförallt vid
ett kristligt lif »i gärning och sanning». — 4:e)
De verka alla på sitt sätt för folkupplysning dels
genom att först lära sig själfva och sedan sina
barn läsa i hemmen, dels genom att underhålla
skolor (mest ambulatoriska), och dels genom en
etisk-religiös propaganda. — 5:e) De göra arbetet
till en religiös plikt (likasom arbetet i de ryska
böndernas urgamla sedvanerätt intager den
förnämsta platsen). Vi skola längre fram anföra ett
intressant exempel på en förkunnare (bonde) af
»arbetets religion» och dennes inflytande på Leo
Tolstoy. — 6:e) Flera ryska sekter hafva
dessutom långt före Tolstoy utdömt krig och all
användning af våld.

***

Ned till de ryska böndernas utprägladt
demokratiska samfundslif har den ryska reformrörelsen,
mer eller mindre medvetet, sänkt sina rötter och
hämtat lifskraft. I sin sträfvan att befria ryska
folket från det officiella förtrycket och tyranniet
hafva reformvännerna »gått till folket».

Denna rörelse afsåg att bibringa mushikerna
allmän upplysning och västerländska reformidéer,
men den har i stället från mushikernas lif
erhållit mer än den gifvit. Genom denna
växelverkan har reformrörelsen vuxit sig stark och
gripit omkring sig bland massorna, tills slutligen
»de intelligenta» och bönderna mer och mer förenat
sig i kampen mot det tusenåriga
asiatisk-bysantinska förtrycket.

Äfven Leo Tolstoy har på sitt vis »gått till
folket». Huru detta skett: — huru Tolstoy,
bördsaristokraten, tagit på sig mushikens gestalt och
blifvit såsom en af mushikerna; huru den tappre
krigaren vid Sebastopols försvar blifvit världens
ifrigaste kämpe mot allt krig och allt våld; huru
han, uppfostrad i den ortodoxa kyrkans sköte,
slutligen blifvit en ärkekättare, som för hela världen
förkunnar de allrafarligaste af de ryska sekternas
villfarelser; huru denne fullblodsslav blifvit
förkunnaren af alla människors broderskap —
tillhör biografien att klargöra.

*
</chapter>
<chapter name="II. Barndomsåren">
<h2>II.
Barndomsåren.</h2>

<sc>Leo Tolstoy</sc> är den förste ryss, till hvilken
hela den bildade världens öra lyssnar, har
någon yttrat Både som konstnär, människa och
reformator intager Tolstoy utan tvifvel en mera
framstående plats än någon ryss före honom; efter
Victor Hugos bortgång intager »den ryska jordens
store författare» främsta platsen inom
världsliteraturen; såsom oförfärad kämpe för sanning och
rättfärdighet och såsom förkunnare af bergspredikans
evangelium och en allmänt mänsklig
samvetsreligion ådrager han sig allas uppmärksamhet,
vinner anhängare och uppväcker motstånd.

Alla läskunniga människor i världen hafva
numera kunskap om Tolstoy, och de vimlande
millioner icke läskunniga ryska bönder hafva
åtminstone hört talas om mushikernas vän och
välgörare »farfar (djädushka) Leo Nikolajevitch» på
Jasnaja Poljana. Den västerländska kritiken ägnar
honom, genom sina förnämsta representanter, vida
större uppmärksamhet än den ryska. Men af de
ryssar, som på ett eller annat sätt tagit del i den
litterära och filosofiska kritiken, är det väl få som
icke hvässt sina pennor med anledning af grefve
Tolstoys skrifter.<footnote>Här må endast erinras om några bland Tolstoys
ryska kritici, såsom t. ex. Annenkoff, Grigorjeff,
Mikhailoffski, prof. Kosloff.</footnote>

I Ryssland finnas personer, som gjort till sin
särskilda uppgift att utbreda Tolstoys idéer,
medan andra däremot häftigt förfölja samma idéer,
såsom t. ex. prof. Gusjeff vid universitetet i Kasan.
Allt som kommer från Tolstoys penna, vare sig
»lagligen gilladt» eller ej, påträffas i alla ryska
samhällslager: hans pjäser gifvas vid hofvet, hans
sagor, hans a-b-c-böcker och läseböcker äro spridda
i byarna, hans förbjudna skrifter hektograferas
eller afskrifvas, spridas hemligt och läsas inom
alla samhällslager, medan icke mindre än 9 olika
upplagor af Tolstoys samlade (»lagliga») skrifter
utkommit på ryska. Till jämförelse må nämnas,
att Pushkin i sin lifstid såg endast en fullständig
upplaga af sina arbeten, medan Turgenieffs och
Dostojeffskis samlade skrifter utkommo först efter
författarnes död.

Icke mindre ryktbart har Tolstoys
fädernegods Jasnaja Poljana, skådeplatsen för hans
födelse, blifvit. Beläget 15 verst söder om staden
Tula i guvernementet med samma namn, utgör
godset Jasnaja Poljana sedan årtionden målet för
en ständig ström af resande och besökande, icke
blott från Ryssland utan från alla delar af världen.

Det af resande så ofta skildrade Jasnaja
Poljana — ursprungligen furstesläkten Volkonskys
stamgods, men sedermera öfvergånget till släkten
Tolstoy — skiljer sig icke till sitt yttre utseende
från de vanliga större ryska herregodsen. Dess
ryktbarhet härleder sig uteslutande däraf, att här
föddes och här framlefde Leff Nikolajevitch Tolstoy
sin barndom och hela senare hälften af sitt lif.
»Krig och Fred», »Anna Karenin» och alla
Tolstoys talrika senare arbeten — »Min bekännelse»,
»Hvari min tro består», »Ivan Ilitch’ död»,
»Kreutzer-Sonaten» etc. — författades på Jasnaja Poljana.
Här utkämpade Tolstoy svårare strider än i fjärde
bastionen vid Sebastopol, förtviflans strider med
sig själf, innan han fann »lifvets mening» i
bergspredikans evangelium; och härifrån har han, sedan
hans väldiga personlighet gripits af en
oemotståndlig sannings- och rättfärdighetslidelse, utan
minsta fruktan för själfhärskaredömets allsvåldiga
polismakt, utslungat sina af rättfärdighetsharm
glödande protester mot våldet och
orättfärdigheten och riktat sanningens vapen mot lögnen
och skenväsendet; och hit hafva de lidande och
förtryckta flockat till honom för att erhålla råd
och hjälp.

Det vackert belägna Jasnaja Poljana, med
dess sekelgamla lindalléer, dess fyra
trädgårdsdammar och den åt sig själf och naturens
uteslutande omsorg öfverlämnade parken har
mångfaldiga gånger skildrats af såväl ryssar som
västerländingar. De två lutande kalkstenspelarne, som
stå vid inkörsporten genom muren omkring parken,
och vid hvilka i början af 19:de seklet en
vaktsoldat ständigt posterade och med sin närvaro
vittnade om godsherrens höga rang, hvilken
fordom varit general i Paul I:s tjänst, äro kända
öfver hela den civiliserade världen. Nu äro de
gamla pelarne till hälften förfallna och
mossbelupna, och afkomlingen till den stolte generalen
furst Volkonski går i mushikdräkt och samtalar
med sina besökare och anhängare om ett lif i
öfverensstämmelse med Kristi lära och om döden,
»som ingen dödlig kan hålla på afstånd genom
några som helst hotande stentorn eller några
ständigt bevakande beväpnade soldater».

På Jasnaja Poljana reste sig fordom ett
ståtligt corps-de-logis med rundlöpande ändlösa rader
af salar och rum, där det forna herrskapet,
omgifvet af en underdånig skara af lifegna tjänare,
närde sin stolthet med ofantliga inkomster samt
obegränsad makt öfver sina underlydande lifegna.
Corps-de-logiet har för länge sedan nedbrunnit,
och för närvarande återstå endast två flyglar, i
en af hvilka grefve Tolstoy med sin familj bor,
medan den andra är afsedd för pilgrimer och
gäster.

Den flygel, som är upptagen af grefve Tolstoy
och hans familj, har två våningar, är af enkel
konstruktion och saknar alla arkitektoniska
prydnader. På nedra botten befinner sig grefvens
kabinett samt hans bibliotek och sofrum.
Ingenstädes märkas spår af lyx och af den rikedom,
som familjen ägt och ännu delvis innehar. Tvärtom
frapperas man af den enkelhet, som möter öfver
allt, och endast förfädrens porträtt, som pryda
salsväggarne i öfre våningen, erinra ännu
besökare om, att han befinner sig på ett
gammaldags högaristokratiskt ryskt herresäte.

L. N. Tolstoys eget kabinett påminner om
en fattig students studierum. Möblemanget
består af ett bord, några stolar, en divan samt en
bokhylla. I vrån står hans för länge sedan aflidne
äldste broder Nikolai Tolstoys byst, och på
väggarna hänga några taflor, däribland Schopenhauers
porträtt och en år 1856 tagen fotografi af en grupp
ryska författare: Tolstoy, Grigorovitch, Gontcharoff,
Turgenieff, Drushinin och Ostroffski.

Tolstoys bibliotek är rikhaltigt och innehåller
arbeten på 6 à 7 olika språk, hvilka Leo Tolstoy
behärskar. Man ser här alla litteraturgrenar
representerade från och med de grekiska och
romerska klassikerna, äldre och nyare tidens historia
till Karl Marx’, Darwins, Stuart, Mills och
Spencers volymer, teologi och utläggningar af nya
testamentet.

Grefve Tolstoy lämnar fritt tillträde till hvar
och en som vill besöka honom. Han vägrar aldrig
ett samtal, som begäres, och för hvarje besökande
har han, om icke ett hjärtligt tröstens ord så
åtminstone alltid ett ärligt sanningsord. Alltför
talrika besökande uttrötta nog icke sällan grefven,
men han klagar aldrig däröfver.

Öppet och oförbehållsamt uttalar sig Tolstoy
om hvarje spörsmål och äfven om sig själf. »Jag
har ingen hemlighet att dölja för någon människa
i hela världen! Må alla som önska veta, hvad jag
gör!» har Tolstoy ofta upprepat, och han har i
»Min bekännelse» framlagt sitt innersta lif för
hela världen likt en uppslagen bok. Härvid är
dock att märka, att Tolstoy, likt John Bunyan
och andra allvarliga män, snarare skoningslöst
fördömer än objektivt skildrar sitt ungdomslif,
hvadan hans själfbiografi utan tvifvel innehåller
öfverdrifter till hans nackdel, såsom t. ex. då han
påbördar sig »mord» för sitt deltagande i krig
och »röfveri», för det han uppburit inkomst af
sin egendom.

***

Grefve Lef Nikolajevitch Tolstoy föddes den
9 sept. 1828, hvadan han redan öfverlefvat den
åldersgräns, som ryska författare, med några få
undantag, uppnått, och likaväl har han ända till
på senare åren i hög grad bibehållit både
kroppskrafter och själsspänstighet, hvarom hans för 8
år sedan utgifna »Uppståndelse» samt äfven
senare utkomna mindre skrifter bära vittne.

L. N. Tolstoys stamfader var Peter I:s
samtida och vän, Peter Andrejevitch Tolstoy, hvilken
af tsaren belönades för sina tjänster, bl. a. för att
han bidrog till kejsarinnan Sofias störtande. Släkten
Tolstoy härstammar från en preussisk invandrare,
vid namn Dick (Tjock), på ryska »tolstij». Häraf
släktnamnet Tolstoy. Grefve Peter Andrejevitch
Tolstoy innehade en viktig diplomatisk post som
Rysslands sändebud i Konstantinopel, mer än en
gång sattes han där i fängelse under inträffande
oenighet mellan sultanen och tsaren, och vid sin
död efterlämnade han i arf åt sin släkt en stor
förmögenhet och en lätt karriär vid hofvet

Tolstoyarnes äktenskapliga förbindelser hafva
alltid varit aristokratiska. Närmast är släkten
lierad med de högadliga familjerna Volkonsky,
Trubetskoj och Gortschakoff, afkomlingar i rätt
nedstigande led från Rurik. Själf påminner L. N. Tolstoy
till sitt yttre starkt om sin morfader, furst Nikolaj
Andrejevitch Volkonsky (i »Krig och Fred» kallad
Bolkonsky). Grefve Tolstoy hade därför
fullkomligt rätt, då han (före den stora andliga krisen i
sitt lif) fann en källa till stolthet däri, att han
»var en ren aristokrat». Porträtten, som pryda
salsväggarna på Jasnaja Poljana, tillhöra alla utan
undantag betitlade personer, furstar och grefvar
med stjärnor och band, generaler och hemliga
statsråd. Furst Volkonskys stamträd uppbär bl. a.
den helige Michail och furst Tschernigoffsky, som
fordom led martyrdöden i tartar-horden. De
traditioner, som nedärfts af Tolstoyarne, äro det gamla
ryska herreståndets traditioner, ett förhållande,
som icke är utan sitt särskilda intresse och sin
särskilda betydelse, såsom vi sedermera skola
påvisa. Det »gamla ryska herreståndet» (barstvo),
som uppkommit af bojarer, köksmästare, lägre
hofämbetsmän o. s. v., hvilka upptogos som
rådgifvare — »statsråd» — af olika slag, lät under
Peter I:s tid klippa sitt hår, raka sitt skägg, kläda
sig på tyskt manér och gjorde utländska resor,
det vinnlade sig städse om att »främja sina egna
intressen» (och måhända äfven om några större
intressen, t. ex. under Peter II och Johanna VI);
det slet grymmeligen knut af Biron under Anna
Ivanovnas välde till straff för sina
konstitutionella funderingar, vann en förut okänd
uppblomstring vid Katarinas hof, inneslöt sig stolt på
sina gods under kejsar Pauls regering, och stod
i spetsen för ryska samhället under Alexander I;
det genomträngdes först af alla samhällsklasser
af den folkvänliga andan och de västerländska
upplysningsidéerna och tog föga eller ingen del
i de allmänna angelägenheterna under kejsar
Nikolais I:s regering.

Den andliga upplysningens
uppblomstringsperiod bland det gamla ryska herreståndet under
första fjärdedelen af 19:de seklet utgjorde ett
älsklingsämne för Leo Tolstoy, hvilken därifrån
hämtade innehållet till sin snillrika ryska hjältesaga,
»Krig och Fred», samt till början af
»Decembristerna», hvilket arbete aldrig blef fullbordadt
Det gamla ryska herreståndet befann sig då i
ständig jäsning och oro, sökte »sanning och
förnyelse» i frimureriväsendet, i mysticism och i
»verksam dygd», och det gjorde envist motstånd
mot hvarje försök att inskränka dess makt.

Efter det på grund af brist på program och
nödig organisation misslyckade
decembristupproret började det gamla herreståndet ånyo att
knuffas och trängas på smygvägarna till militärisk
befordran eller att intrigera för vinnandet af en
karriär vid hofvet.

En säregen klass-stolthet utmärkte detta gamla
ryska herrestånd, och de bästa af dess
representanter stodo utan tvifvel mycket närmare mushiken
och folket och hade vida mera förståelse af dem
än af »det tredje ståndet» (köpmannaklassen etc.).
Sin motvilja för dessa nya element i det ryska
samhället och på samma gång sin kärlek till
folket började det gamla ryska herreståndet visa
redan på Raditcheffs tid, och mer än en gång
ådagalade äfven grefve L. N. Tolstoy samma
tendenser.

***

Grefve L. N. Tolstoys fader, Nikolai Ilitch
Tolstoy, deltog i egenskap af öfverste för
Pavloffska husarregementet i kampanjen mot
Napoleon 1812—13. Ståtlig till sitt yttre och fulländad
sällskapsmänniska, gjorde han stor lycka i världen,
men efter sin fader, grefve Ilija Andrejevitch,
öfvertog han en fullkomligt ruinerad ekonomi.
För att ej kasta någon skugga öfver sin faders
minne godtgjorde han, likasom Nikolai Rostoff
i »Krig och Fred», alla fordringsägare och stod
sedan själf utan tillgångar. Han hade då att
försörja sin gamla moder, född furstinna Gortchakoff,
hvilken naturligtvis var van vid lyx och
öfverflöd och aldrig hade ägnat en tanke på
morgondagen, samt en kvinlig släktinge, T. A. Jergolskaja,
hvilken sedermera öfvertog Leo Tolstoys
uppfostran och bodde hos honom till sin död. På
sin ringa lön som officer kunde Leo Tolstoys
fader icke existera, hvadan hans släktingar togo
sin tillflykt till ett bland det gamla ryska
herreståndet vanligt medel till upphjälpande af en
ruinerad ekonomi: de anordnade giftermål mellan
honom och den icke längre unga ej heller vackra
furstinnan Maria Ivanovna Volkonsky, enda
arftagerska till en af de största rikedomar i hela
Ryssland. Denna familjehistoria har sedan i
poetisk form återgifvits i »Krig och Fred». Den
Rostoffska familjens ruin, fordringsägarnes
godtgörande, Nikolai Rostoffs utträde ur militärtjänsten
samt hans giftermål med den fula Bolkonskaja
känna alla, som läst »Krig och Fred». Men
verkligheten bröts i sär genom poesiens prisma, och
Leo Tolstoy, idealiserande sin familjs och det gamla
ryska herreståndets traditioner, har uppfört en
hel kärlekssaga mellan Nikolai Rostoff och Maria
Bolkonskja, hvadan i romanen detta äktenskap
framställes såsom byggdt på kärlek och icke på
ekonomisk grund. Men huru härmed än må vara,
blef dock detta äktenskap i allo hyggligt och
aktningsvärdt. Leo Tolstoys föräldrar bodde
hufvudsakligen på Jasnaja Poljana, och deras familjelif
förlopp lyckligt och utan svårare strider.
Grefvinnan Tolstoy, Leo Tolstoys moder, dog 1831,
innan han fyllt tre år. Sex år senare nedsteg
grefve Nikolai Ilitchs i grafven, och den
blifvande store författaren och reformatorn stod nu
föräldralös.

Om grefve L. N. Tolstoys föräldrar känna
vi i själfva verket endast föga. Den skildring
af dem, som lämnats i »Krig och Fred»
(Nikolai Rostoff och Maria Volkonskaja), är tydligen
idealiserad, hvadan man ej kan tillmäta
densamma historisk betydelse. I romanen framställes
Nikolai Rostoff såsom en god husfader och make,
hvilken är förälskad i sin hustru, i hennes godhet
och höga andliga företräden; såsom en man utan
synnerligt vida vyer, hvilken icke älskar
förnuftsresonemang och icke förstår att draga
förnuftsslut; en ypperlig officer och afundsvärd
ämbetsman, hvilken lugnt låter sina öfverordnade tänka
för sig och blindt litar på deras omdöme, och på
samma gång en ärlig, omedelbar och öppen natur,
ehuru en smula inskränkt. Sådan är äfven
Vronskys karaktär. Dessa naturer äro icke
själfständigt tänkande och handlande, utan endast
verkställare af order och befallningar. Att Leo
Tolstoys fader ej var en skapare-natur, det är i alla
händelser visst, hvilket långt ifrån kan sägas om
hans moder. Om henne berättas, att när hon i
sin ungdom besökte baler, brukade hon samla
omkring sig unga flickor i damernas toalettrum och
berätta sagor för dem, som hon själf hade uttänkt.
»Förgäfves väntade kavaljererna i balsalongen på
sina damer: dessa kunde ej slita sig lös från
furstinnan Volkonskys sagor.» I »Krig och Fred»
framställes furstinnan Maria som en vemodsfull
kvinna utan yttre skönhet, men hon är tecknad
med så milda och älskvärda karaktärsdrag, att
hela hennes gestalt tyckes vara sammansatt af
de finaste trådar och ger intryck af någonting
öfverjordiskt, upphöjdt och sant kristligt trots
vantron och böjelsen för sällsamma legender. En ända
till sjuklighet spirituell natur, en åt det mystiska
riktad inbillning, törst efter själfförnekelse och
själfuppoffring, en sällsynt tilldragande och mild
karaktär, en himmelsk trängtan och en ständig
sträfvan att i tanken och föreställningen ila hän
till den värld, där ingen sorg, ingen sjukdom
finnes, — med alla dessa egenskaper har Tolstoy
utrustat den gestalt, i hvilken han låtit sin moders
bild framträda. I allmänhet ter sig, förresten,
hvarje kvinna, vid skapandet af hvars bild grefve
Tolstoy lefvat i minnena efter sin förtidigt
bortgångna moder, icke såsom en människa af denna
världen, utan som en visionär, en natur med en
exalterad inbillning, en eterisk varelse, om hvilken
man kan säga: »denna dör icke, utan hon flyger
till himlen».

Ehuru Leo Tolstoy var blott 3 år vid modrens
död, har hennes blida väsende likväl lämnat djupa
rötter i hans minne, likasom hon i arf öfverlämnat
åt honom sin begåfning och det djupaste i sina
karaktärsdrag.

»Då jag söker föreställa mig min moder
(heter det i Tolstoys »Barndom»), ser jag endast
hennes bruna ögon, som alltid uttryckte samma
godhet och samma kärlek. Jag känner ännu det
ljufva berörandet af hennes lena hand, denna hand,
som så ofta smekte mig, och som jag älskade
så mycket att kyssa... Då mamma smålog,
strålade alltid hennes anlete, och allting omkring
henne erhöll en festlig prägel... Om jag i lifvets
svåra ögonblick kunde återse detta leende, skulle
jag ej veta, hvad sorg och kval äro!»

Efter moderns död öfvertog den ofvannämnda
aflägsna kvinliga släktingen, Jergolskaja, uppfostran
af barnen, fyra gossar och en flicka, ännu ett spädt
barn. År 1837 flyttade hela familjen från Jasnaja
Poljana till Moskwa, emedan Leo Tolstoys äldste bror,
Nikolai, där skulle bereda sig för universitetet;
men under sommaren samma år dog plötsligt
Leo Tolstoys fader, grefve Nikolai Ilitch Tolstoy,
lämnande efter sig fem barn samt mycket
intrasslade affärer. För att minska utgifterna återflyttade
en del af familjen med Jergolskaja till Jasnaja
Poljana. Barnen åtnjöto naturligtvis undervisning,
och en af deras familjelärare var den i Leo
Tolstoys berättelse, »Barndomen», odödliggjorde »Karl
Ivanovitch».

Leo Tolstoys tant, P. P. Jushkova, säger om
sin myndling, att »han var i sin barndom mycket
nyckfull och oberäknelig, och pojken utmärkte sig
för besynnerliga och oväntade, plötsliga
handlingar, ett lifligt lynne och ett godt hjärta».
<img>Inkörsporten till Jasnaja Poljana med vaktstuga och stentorn.</img>


P. P. Jashkova omtalade för Bärhs, att »det
hände en gång under Leo Tolstoys gosseår, att
vi voro ute på resa med diligens, och sedan vi
hvilat och satt oss i åkdonen för att fara,
saknades Leo Nikolajevitch, hvadan man började söka
honom. Då stack han hufvudet plötsligt ut genom
fönstret till skjutsstationen, och han sade: ’Tant,
jag kommer genast!’ Han kom därpå ut med ena
hufvudhalfvan kalklippt!» Denna nyck kunde icke
på något förnuftigt sätt förklaras, för så vidt man
ej får antaga, att gossen fått en fantasi i sitt
hufvud, att han ville se ut som en grof förbrytare,
hvilka ju i Ryssland bruka vanställas genom ena
hufvudhalfvans kalrakande. Själf har Leo Tolstoy
berättat i familjekretsen, att han en gång som
gosse försökte flyga och i fallet från öfre våningen,
hvari försöket resulterade, uppskrämde hela
familjen.

Denna tid skildrade Tolstoy i sin första berättelse,
»Barndomen», som trycktes i tidskriften
»Sovremennik» (Samtiden) 1855. Här likasom i allt, som
kom från Tolstoys penna, blandade sig
naturligtvis om hvartannat sanning och dikt, men man
bör lägga märke till, att det utgör ett
genomgående drag i Tolstoys diktarefantasi att icke
bemöda sig om att lösslita sig från verkligheten
utan tvärtom att sprida ljus öfver den och skänka
den lif. I de flesta af Tolstoys berättelser och
romaner är han själf hjälten, och hvad han
tillskrifver hjälten har förut, till dess väsentliga
innehåll, erfarits och genomlefvats af honom själf.
Man kan därför, om man också numera vet, att
hans konstprodukter innehålla många detaljer, som
ej inträffat i hans lif, likväl i hufvudsak uppfatta
hans skönlitterära skapelser som själfbiografiska
alster af författarens andliga lif.

Hjälten i »Barndomen», Nikolinka Irtenjeff,
låter oss i berättelsen, som handlar om hans egen
person, få lära känna alla sina barna-intryck och
alla personer, som omgåfvo honom. Modern och
fadern, den tyska informatom Karl Ivanovitch
Mauer, brodern Volodja och systern Ljubotchka,
barnjungfrun Natalja Savishna, fantasten Grisha,
alla dessa personer äro skildrade med
utomordentlig konstnärlighet, och deras samtal, nöjen och
åthäfvor föra oss tillbaka till det gamla ryska
herreståndets för längesedan flydda epok. Vi se
framför oss familjelifvet med dess strängt iakttagna
decorum, dess yttre glans, som döljer det ruttna
och falska, den lidande modern med sin
exalterade och för det mystiska böjda natur, det
ofria och dödande comme-il-faut-väsendets
grundsatser städse tillämpade. Nikolinka själf, som ärft
moderns hela känslighet och böjelse för visioner
och fantasier, hela hennes talangfulla men ojämnt
afvägda natur, är utförligt skildrad i de första
scenerna.

Nikolinka t. ex. uppvaknar »med förryckta
nerver» och känner sig på det djupaste upprörd öfver,
att hans i högsta grad välvillige informator Karl
Ivanovitch på ett klumpigt sätt med en
flugfångare dödar en fluga på hans bädd. Efter känslan
af harm följer omedelbart ånger och slutligen
tårar. På frågan, hvarför han grät, svarade gossen,
att »han gråter därför, att han haft en ond dröm:
han hade i sömnen sett sin mamma dö, och att
man burit bort henne». Allt detta hade han
uppdiktat, men då Karl Ivanovitch, rörd af hans
berättelse, började trösta och lugna honom med,
att han endast haft en stygg dröm, »började han
gjuta tårar äfven af en annan orsak». Men efter
ännu några minuter utbytes denna dystra
sinnesstämning mot en alldeles omotiverad
uppsluppenhet och skalkaktighet.

Af detta och flera liknande exempel framgår,
att vi här hafva att göra med en lika ovanligt
begåfvad som till ytterlighet känslig gosse, som
icke förmår att behärska sig själf eller
underkasta sig regler och föreskrifter. Plötsliga och
häftiga öfvergångar från det ena till det andra —
förhärskande känslighet, skygghet och
försagdhet å ena sidan, åstundan att behaga alla och
stå i främsta rummet å andra sidan — dessa äro
några af de hufvuddrag i gossens karaktär, hvilka
låta läsaren ana en framtid, där så många
misstag, så mycken hänförelse, så många felslagna
förhoppningar, så många kvalfulla stunder af
förtviflan och hjärteförkrosselse öfver synder och
felsteg vänta barnet.

Den skärande och plågsamma motsatsen mellan
fantasi och verklighet, hvilken Tolstoy senare i
sitt lif fick så bittert erfara, började förnimmas
redan under hans barnaår.
</chapter>
<chapter name="III. Uppväxtåren">
<h2>III.
Uppväxtåren.</h2>

<sc>År</sc> 1840 dog de unga Tolstoyarnas
förmyndare, grefvinnan Osten-Saken, och
förmyndareskapet öfvergick till deras tant P. J. Jushkova,
som med sin man bodde i Kasan, dit den
Tolstoyska familjen nu flyttade. Leo Tolstoys äldste
broder, Nikolaj, flyttade nu också öfver från
universitetet i Moskwa till Kasan.

P. J. Jushkova, en rik och distingerad dam,
mottog i sitt hem »den bästa societeten», och i
hennes hus kunde det ej ens blifva tal om det
enkla lifvet i Jasnaja Poljana; tvärtom vittnade
här allting, från hushållsnödvändigheterna till
blickarna, om börd, rikedom och förbindelser.
Här fostrades och utbildades nu under
tanten-förmyndarens vårdande hand Leo Tolstoys smak,
böjelser och vanor efter den fina ryska världens
måttstock. Allt i Jushkovas hus var ägnadt att
tjäna detta ändamål. Själf ådagalade Jushkova
omsorg om sina förnäma nevöers karriär och
uppställde som deras högsta eftersträfvansvärda
mål att blifva diplomater, flygeladjutanter eller
tsarens förtrogna vid hofvet. I ingenting annat
än epåletter, äreplatser och stora inkomster såg
hon någon mening eller lycka för lifvet. Tolstoy
har själf återgifvit uttrycken för hennes moderliga
omsorg om hans harmoniska utbildning i orden,
som hon riktade till honom: <i>Rien ne forme un
jeune homme comme une liaison avec une femme
comme-il-faut»</i>, d. ä. »ingenting är så nyttigt för
en ung mans utbildning som en förbindelse med
en anständig gift kvinna», en förbindelse, som hon
naturligtvis äfven tillönskade Leo Tolstoy.

Med flyttningen till Kasan upphörde Leo
Tolstoys barndom, om man nu öfverhufvud taget
kan bestämma gränserna mellan barndomen och
uppväxtåren. Om denna nästan omärkliga
öfvergångsperiod säger Leo Tolstoy själf i sin andliga
själfbiografi:

»Har det händt eder, min läsare, — frågar
författaren — vid något visst tillfälle i edert lif,
att ni plötsligt märkt, att eder syn på tingen
förändrats, att alla föremål, som ni fordom sett,
plötsligt likasom vändt en annan förut obekant
sida mot eder. En sådan moralisk förändring
försiggick hos mig första gången under vår resa,
från hvilken jag äfven räknar början af mina
uppväxtår».

»För första gången uppstod då den tanken
i mitt hufvud, att vi icke äro ensamma, d. v. s.
att det icke blott är vår familj, som bor och
vistas här i denna världen, att icke allas intressen
äro riktade på oss, att här lefva äfven andra
människor, hvilka icke hafva någonting
gemensamt med oss, ej bry sig om oss, ja, icke ens ha
minsta aning om vår tillvaro. Utan tvifvel visste
jag förut allt detta, men jag visste det icke så
som jag nu visste och kände det».

»När jag såg på de byar och städer, hvilka
vi genomreste, och hvarest bodde i hvarje hus
åtminstone en familj sådan som vår; på kvinnor
och barn, hvilka ett ögonblick nyfiket betraktade
vårt ekipage och sedan försvunno för alltid ur
vår åsyn; på landthandlande och bönder, som ej
blott underläto att hälsa på oss utan icke ens
ägnade oss en blick, — då uppstod för första
gången den frågan i min hjärna: hvarmed kunna
de väl vara upptagna, om de ej sysselsätta sig
med oss? Ur denna fråga uppstodo andra: huru
och hvaraf lefva de, huru uppfostra de månne
sina barn, undervisa de dem månne, låta de dem
leka, och huru aga de dem?»...

»Mellan flickorna och oss uppstod ett slags
osynlig skiljemur: både de och vi hade våra
hemligheter, de visade sig likasom stolta inför oss
öfver sina kjolar, som nu blifvit längre, och vi
inför dem öfver våra ridbyxor».

»Det är slut på barndomen, denna lyckliga
tid, som aldrig återvänder. Barnet, som hittills
lefvat endast sig själf och för sig själf, har plötsligt
fått syn på den vida världen, som utbreder sig
inför dess blickar med dess millioner varelser,
som hafva samma tankar, samma fröjder och samma
sorger som det själf. Barnet har ännu ej
uppfattat — har ej kunnat uppfatta — sin plats i
den stora vida världen, eller de förhållanden, i
hvilka det inträder och bör stå till dessa millioner
varelser, som alla äro dess likar, men i samma
ögonblick som det fick syn härpå, kände det sig
vara en del af detta ofantliga, invecklade,
oändliga hela. Barna-inskränkthetens och
barnaegoismens ram har vidgats, och barndomen, ack, den
har upphört, och hur vemodsfull blir ej
saknaden!»

»Efter aftonbönen brukade jag — skrifver
Tolstoy — vända mig i min bädd; det var lätt,
ljust och gladt i mitt sinne; de ena fantasierna
jagade de andra, men hvarom rörde de sig? De
kunde ej fångas och undersökas, men de voro
fulla af ren kärlek och af ljusa förhoppningar
om lycka. Jag erinrades stundom om Karl
Ivanovitch och hans bittra öde — den enda olyckliga
människa, jag kände till — och huru dystert blef
det ej då, huru älskade jag honom icke, huru
flödade ej tårarna utför kinderna, och jag tänkte:
gifve gud honom lycka, och gifve han mig
möjlighet att hjälpa honom och lindra hans kval!
Jag var redo att offra allt för honom... Ännu
en gång bad jag till gud, att han måtte gifva
alla lycka, på det alla måtte vara nöjda och glada,
och att det i morgon måtte blifva vackert väder
till promenaden, hvarpå jag vände mig på andra
sidan, tankarna och fantasierna irra om hvarandra,
blanda sig med hvarandra, tills jag insomnar tyst
och stilla med ansiktet fuktadt af tårar».

Barndomstiden är slut.

»Skola de väl någonsin återvända —
fortsätter Tolstoy — denna själens späda friskhet och
sorglöshet, detta behof af kärlek och denna
trosstyrka, som man äger i barndomen?»...

»Hvar äro nu dessa brinnande böner, hvar
denna bästa af gåfvor — dessa tårar af rent
medlidande? Tröstens ängel kom sväfvande ned från
höjden, borttorkade tårarna med sitt leende och
bredde ljufva drömmar öfver barnets ofördärfvade
inbillning.»

»Har, månne, lifvet lämnat så tunga spår efter
sig i mitt hjärta, att dessa tårar och denna
hänförelse för alltid öfvergifvit mig? Hafva de
lämnat endast minnen kvar?»

Men äfven endast minnen, isynnerhet sådana
ljusa och rena som Tolstoy bevarat genom hela
sitt lif, betyda ofantligt mycket.

***

I Kasan hade Leo Tolstoy en lärare och
»guvernör», vid namn »St. Thomas», sedermera
skildrad af Tolstoy under benämningen Mr Jerome.
Denne »St. Thomas» förberedde Tolstoy till
inträde vid universitetet.

Vid denna tid inträdde unga herresöner vid
mycket tidig ålder — vid 14, 15 eller 16 år —
i universitetet direkt från undervisningen i
hemmet, hvarest de flesta naturligtvis erhöllo en
mycket tvifvelaktig förberedelse. För öfrigt stod
vetenskapen inom det ryska universitetets murar
på den tiden just ej i högt anseende, om man
öfver hufvud taget ens kan tala om någon
verklig vetenskaplig forskning inom dessa dåtidens
inrättningar. Naturligtvis höllos föreläsningar,
och det yttre skenet af vetenskaplig forskning
iakttogs, men djupare trängde hvarken professorer
eller studenter. Det fanns visserligen »fakulteter»
med »lärda» benämningar (t. ex. en
»moral-politisk» fakultet), och bland undervisningsämnena
förekom t. o. m. »estetik», men detta sken får ej
förvilla läsarens omdöme om själfva saken. »Goda
professorer», säger en rysk författare, »antingen
saknades, i all synnerhet ute i provinserna, eller
också måste de tiga och begränsa sin
framställning till af censuren omsorgsfullt utarbetade
utkast». Man erinre sig Nikolaus I:s bekanta
uttalande: »Man får icke ens gifva en biskop hvarje
bok!» Hvilka visdomskällor kunde väl då vara
tillgängliga för studenterna! Den storm, som gick
öfver de ryska universiteten under Magnitskys
tid, »då man vid undervisningen i anatomi icke
använde skelett utan en duk, och i fängelset, dit
man stoppade felande studerande i moral-politik
och andra vetenskaper, hängde en tafla öfver den
yttersta domen», var ännu i friskt minne<footnote>Vid Magnitskys »revision» i universitetet i Kasan
afskedades 11 professorer, professor Solntseff ställdes
inför rätta och »efter två års rättslig undersökning dömdes
att för alltid mista ämbetet», för det att han »härledde
de naturvetenskapliga grundsatserna från sunda förnuftet
och icke från evangelium».</footnote> hos alla;
och en ny storm höll på att draga sig samman,
hvilken efter några år skulle bryta ut öfver det
bästa af alla den tidens ryska universitet,
nämligen universitetet i Moskwa. Vetenskapen stod
ej, vi upprepa det, högt i ära, och i själfva verket
kände ingen något behof af vetenskap.
Regeringen understödde och underhöll den icke alls
därför, att den behöfde lärda jurister och kännare
i Roms äldsta historia, utan helt enkelt därför,
att den ville bevara skenet af odling inför västra
Europa och icke afbryta det värk, som börjats
af Katarina den stora. Endast en ringa början
till en bildad samhällsklass hade uppstått. Den
studerande ungdomen vid universiteten
rekryterades hufvudsakligen af adelns och godsägarnes
söner. Men hvartill Ijänade egentligen
vetenskaplig bildning för en godsägare, som härskade öfver
så och så många »själar»? Ett universitetsdiplom
gaf, det är sant, vissa företräden på
ämbetsmannabanan samt rättighet att vinna stabsofficersgrad,
men hvem vet icke, att de företräden, som
universitetsdiplomen skänkte, betydde mindre än intet
inför de företräden, som börd, rikedom och
förbindelser medförde! Vetenskapens och
vetenskaplighetens obehöflighet, lika begriplig för
professorer som studenter, fyllde med sin atmosfär såväl
föreläsningssalarna som studiekammaren. Aldrig
hördes ett lefvande ord, aldrig märktes en yttring
af brinnande hänförelse; en tryckande unkenhet
och dysterhet hvilade öfver både undervisningen
och studierna. T. o. m. begåfvade ynglingar, som
gripits af törst efter vetande och trängtade till
sanningens källa, blefvo snart afkylda, sedan de
trädt in genom universitetets portar. Redan
inträdesexamen, vid hvilken protektion,
bekantskaper och mutor betydde så mycket, gjorde våld
på ynglingens oskuldsfulla hänförelse, och
åhörandet af några föreläsningar framkallade först
häpnad, därpå missnöje och slutligen afgjord motvilja.
Följaktligen återstod endast studentkappans blåa
krage, svärdet, den akademiska
medborgarevärdighetens tecken, samt möjligheten att anse sig
tillhöra de fullvuxna.

»Stormigt var det lif, som studenterna lefde
på 40- och 50-talen», säger professor Sagoskin,
hvilken skildrar de vilda och råa uppträden bland
den tidens ryska studenter, hvari högadliga
ynglingar äfven stundom deltogo. »I allmänhet
bildade likväl, säger han, de aristokratiska
studenterna på den tiden en särskild grupp och hängåfvo
sig åt mera raffinerade nöjen. Baler,
societetsaftnar, sällskapsspektakel, tablåer (i hvilka äfven
Leo Tolstoy tog del med stor framgång), ridt,
slädpartier o. s. v. samt kvinnor, utgjorde a och o
för dessa adliga ynglingar, som inträdt i
universitetet utan att själfva veta hvarför. Den juridiska
fakulteten hade i all synnerhet rikligt öfverflöd
af ynglingar tillhörande nämnda kategori».

Om man föreställer sig den aristokratiska fru
Jushkovas hem och dess ytliga ideal för en
tillvaro come-il-faut, hvarvid en förbindelse med en
anständig gift kvinna ansågs vara det bästa
medlet för att »utbilda» en ung man, kan läsaren
lätt göra sig ett begrepp om, huru Leo Tolstoy,
i yttre hänseende, tillbragte sitt lif under dessa
trenne uppväxtår (1840—43), innan han inträdde
i universitetet. Några viktiga tilldragelser
förekommo icke under denna tid; den franske
»guvernören», som ersatt den tyske informatorn,
undervisar den unge aristokraten i den fina världens
seder och i språk; han erhåller dessutom dagligen
lektioner i ryska språket, historia och matematik,
hvilka gifvas af ohyfsade seminarister; dessutom
utfylles tiden af baler, festliga tillställningar,
slädpartier o. s. v.

»Gladt, mycket gladt lefde man i Kasan
under denna tid kort före reformen (lifegenskapens
afskaffande) i de högsta samhällsklasserna, hvilka
gåfvo färg åt societetslifvet», säger professor
Sagoskin. »Det vidtsväfvande och hejdlösa lif i sus
och dus, som lefdes på 40- och 50-talen i Kasans
förnäma kretsar, bar karaktären af den gamla
ryska slafveri-regimens sista dödsryckning och
gjorde sig isynnerhet gällande under vintrarna.
Kasan utgjorde medelpunkten för mellersta Volgas
och Kamas vidsträckta områden och var i själfva
verket dessa trakters hufvudstad. Hit begåfvo
sig på vintrarna rika godsägarefamiljer för att
roa sig efter sommarvistelsen på landet, för att
göra beställningar, skaffa sig nya vintertoaletter,
aflämna sina halfvuxna barn till undervisning
och vid lägligt tillfälle söka förskaffa sina döttrar
lämpliga partier. Gästfriheten var i nu för tiden
okänd omfattning storartad. En ungkarl behöfde
i själfva verket hvarken hålla eget bord eller
spisa på världshus, ty det fanns åtminstone 20—30
hem, dit talrika personer dagligen gingo och
spisade middag utan någon som hälst inbjudning.
Dagen indelades på följande sätt: strax efter slutad
middagsspisning dracks kaffe och pratades om
ditt och datt, hvarefter hvar och en vanligen gick
till sitt och lade sig att sofva. På aftonen begaf
man sig ånyo någonstädes på slädparti, bal eller
dylikt, som alltid slutade med en lukullisk supé;
dylika festligheter fortsatte till långt utöfver
midnatt, och icke sällan skildes gästerna först kl.
5—6 på morgonen. Följande dag steg man upp
kl. 12 för att begynna samma kretsgång... Ja,
våra förfäder lefde gladt men på samma gång
tomt och meningslöst ända till äcklighet...»

Till det yttre var sålunda den kasanska
perioden i Tolstoys lif den fattigaste, men till sitt
inre innehåll var den kanske en af de rikaste.
Hans utomordentliga känslighet och mottaglighet
samt hans böjelse för analys, istället för att under
vistelsen vid universitetet, såsom ofta hände,
försvinna, utvecklade sig i all sin fullhet. Plötsliga
och oväntade sinnesrörelser, nyckfulla, hastiga
omkastningar i hans sinnesstämning, tårar och
retlighet utan synlig orsak plåga honom.
Blygsamheten tvingar honom att djupt i själen dölja
sin hjärtegodhet och törst efter kärlek, förr så
ren och ljus, och hvari nu redan märkes dragning
till kvinnor. Hans breda näsa och mindre vackra
ansikte plågar honom. Han ströfvar mycket ute
på fältet, i skog och mark och hängifver sig åt
allehanda fantasier.

Ännu märker man barnamotiven, men de äro
mera skärpta, mera plågsamma. Det ofantliga
förrådet af känslighet flödar, likt ett flytande
ämne i ett öfverfullt kärl, vid minsta stöt utöfver
fältet. Känslostämningar härska med despotisk
makt öfver gossen och tvinga honom att utföra
de vildaste och oförnuftigaste saker. Han lär sig
icke dåligt men planlöst; den gyllene medelvägen
är honom främmande: än hänföres han upp till
skyarna, än erfar han den afgjordaste motvilja.
Och modern, som skulle hafva förstått barnet
och ensam kunnat stilla dess oro, är — borta,
och det arma blödande barnahjärtat söker tröst
eller snarare glömska i fantastiska nycker och
visioner. Än inbillar sig gossen, att han är ett
utlagdt barn, än att han är husar-general, än att
han är i grafven o. s. v., och det så lifligt, att
han glömmer, hvarest och hvem han är.

Den materialistiska och evolutionistiska
kritiken, som ser det normala i en regelrätt
utveckling af djuret homo enligt de från djurvärlden
hämtade axiomen, betraktar naturligtvis alla dessa
företeelser i Tolstoys barndomslif som yttringar
af den »sjukdom», som enligt deras mening sedan
utbildat sig i Tolstoys lif och lifsåskådning. De
åter, som tro, att människolifvets och
människoandens utveckling är underkastad högre lagar än
evolutionen inom djurvärlden, skola i dessa Leo
Tolstoys inre erfarenheter under sina tidigare år
se yttringar af högre utvecklingsidéer, af ett icke
blott »estetiskt» utan moraliskt och, om man så
vill, religiöst snille, som håller på att framfödas,
och all födsel är förenad med ångest och smärta.

Eller skall det hänföras under rubriken
»yttringar af sjukdom», då t. ex. den 13-åriga gossen
en dag börjar tänka på, att lyckan icke är
beroende af yttre händelser utan af det sätt, hvarpå
vi uppfatta dem; att en människa, som är van
vid att utstå smärta, ej kan vara olycklig; och
han där började experimentera med själfpiskning
och lyftande af tyngder för att härda sig mot
smärta och svaghet? Eller då han en dag, under
det han med krita ritade upp geometriska figurer
på svarta taflan, plötsligt fick följande idé:
»Hvarför är symmetri angenäm för ögat? Hvad är
symmetri? Är det en medfödd känsla, men hvarpå
grundar den sig? Är allting i lifvet symmetriskt?
Tvärtom!» — Eller då han kämpade med sina
onda böjelser och sökte utveckla det goda i sitt
väsende? »Jag ville vara god» (säger han i sin
»Bekännelse»), men jag var ung, jag var ensam,
alldeles ensam, då jag sökte det goda».

***

År 1843 vid 15 års ålder förklarades Leo
Tolstoy »mogen» och inträdde i universitetet.
Den bästa af alla fakulteterna vid universitetet
var den matematiska. Men Tolstoy ingick till
allas öfverraskning i fakulteten för de orientaliska
språken, hvilket endast kan förklaras af hans
ungdomliga böjelse för orginalitet och att beträda
andra vägar än dem, som trampas af de flesta,
utan att bry sig om, huruvida hans lifsuppgift
därigenom bäst betjänades.

Med hans studier gick det dåligt,
hufvudsakligen af det skäl, att han kastade sig från det
ena ämnet till det andra utan att veta, hvarvid
han borde stanna. År 1844 finna vi honom
sysselsatt med juridik, men icke heller inom detta
område lyckades det bra för honom. Han intresserade
sig endast under några månader för professor
Mejers föreläsningar i statsrätt och företog sig
äfven ett själfständigt forskningsarbete,
nämligen en jämförelse mellan Montesquieus »Lagarnes
anda» (L’esprit des Lois) och kejsarinnan
Katarinas »Nakas» (en samling lagar och förordningar),
i hvilket han en tid var varmt intresserad, men
han tröttnade snart.

Professor Sagoskin, som noggrant studerat
de dokument, som röra universitetsperioden i Leo
<img>Jasnaja Poljana.
Ekonomibyggnad i fronten, t. v. ena flygelbyggnaden, t. h. stall.</img>

Tolstoys lif, har lämnat en utförlig skildring
däraf, hvarur vi återgifva följande sammandrag:

»Grefve L. N. Tolstoy efterföljde icke sina
bröders böjelser för matematik; han valde
fakulteten för orientaliska språk, till inträde i hvilken
han ifrigt förberedde sig under åren 1842—44,
och detta var icke alls någon lätt sak, alldenstund
till inträdesexamen fordrades ett visst
kunskapsmått i de arabiska och turkisk-tatariska språken.
Våren 1844, tiden för kunskapspröfningarna vid
universitetet, nalkades».

»På denna ännu gamla goda tiden användes
vissa medel att underlätta universitetsexamina
för ynglingar tillhörande rika aristokratiska
familjer: bland professorerna funnos alltid
beskyddare af förmögna och förnäma aspiranter, hvilka
antingen mottogo dessa sina blifvande
examinander som lärjungar på inackordering eller gåfvo
dem privata lektioner (naturligtvis mot lämplig
ersättning) och sedan hjälpte dem genom examen».

Leo Tolstoy tyckes hafva försmått dessa medel;
i alla händelser stod han icke i gunst hos
professorerna och examinatorerna, hvadan han icke
heller hade tur i examina. Att härför, såsom
prof. Sagoskin synas delvis vilja göra, skjuta
skulden på Tolstoys oduglighet till arbete,
förefaller orimligt, då man betänker, hvilken oerhörd
arbetsförmåga Leo Tolstoy alltid ådagalagt.
Visserligen offrade äfven Tolstoy en stor del af sin tid
på det ytliga kasanska sällskapslifvet i sus och
dus, som professor S. så utförligt skildrar, men
orsakerna till hans misslyckande på
examensbanan ligga djupare och äro, äfven de,
kännetecknande för hans själfständiga karaktär och låta
ana den framtida skoningslösa kritikern af allt
skenväsende.

»Så väl Leo Tolstoys tant», säger prof.
Sagoskin i sin ofvan nämnda skildring, »som allt
hvad som omgaf henne var ägnadt att
systematiskt fördärfva ynglingen, att med rötterna upprycka
allt det medfödda goda i hans natur och depravera
både hans förstånd, hans själ och hjärta. Hos sina
bröder hade han, med undantag af den äldste,
Nikolai, icke att påräkna något som helst
moraliskt stöd. Brodern Sergei Nikolajevitch var en
utpräglad bonvivant, studentsnobb,
fruntimmersdyrkare och dam-fångare, som beredvilligt tog
allt hvad lifvet skänkte och som slutligen gifte
sig med en sigenerska. Brodern Dmitri däremot
var en bigott och mystiker, som undflydde alla
slags värdsliga nöjen och njutningar, bevistade
alla gudstjänster och lefde ett absolut rent lif;
t. o. m. distriktets kurator, Musin-Puschkin, måste
vid festliga aftnar förmå honom att dansa genom
att anföra Davids exempel, hvilken dansade inför
arken».

Det var det djupa moraliska allvar, hvilket
låg på botten af Leo Tolstoys karaktär, som
räddade honom från att helt och hållet duka
under för alla dessa dåliga inflytelser, och som
äfven gjorde honom allt annat än lycklig i denna
ytliga omgifning. »Hvarje gång», — säger han i
sin »Bekännelse» om denna period af sitt lif —
»jag sökte uttala hvad som utgjorde min djupaste
och innerligaste önskan, nämligen att blifva
moraliskt god, mötte jag endast förakt och hån, men
hängaf jag mig åt de uslaste lidelser, då berömde
och uppmuntrade man mig».<footnote>Denna Tolstoys anmärkning äger sin fulla
tillämpning äfven på det slags kritik, som ännu stämplar
Tolstoys moraliska allvar, rättfärdighetskraf och
sanningslidelse såsom något abnormt, såsom yttringar af en sorts
vansinne, under det att samma kritik öppet eller tyst
erkänner den moderna pornografien såsom någonting
normalt.</footnote>

Det ligger för öppen dag, att en ung man
af en dylik moralisk kaliber ej skulle finna sig
väl vare sig i den kasanska societetens kvalm
eller i den kasanska universitetsatmosfären. Härom
vittna tydligt såväl hans själfbiografiska
skildringar som andra källor från denna tid. Redan vid
12 års ålder hade han börjat tvifla och kritisera.
Då en dag en gymnasiekamrat berättade för
honom, att hans kamrater gjort en stor upptäckt,
nämligen, att det ej finnes någon gud, och allt
hvad som lärdes och förkunnades om honom
endast vore dikt, fann Tolstoy denna nyhet vara
»mycket intressant samt mycket möjlig». Sin
broder Dmitris religiösa fanatism hånade han samt
läste Voltaire, som »roade» honom mycket». Till
en kamrat, tillsammans med hvilken han för
någon obetydlig förseelse inneslutits i
universitetsfinkan, yttrade han rörande undervisningen vid
universitetet: »Jag har tillika med eder rätt att
vänta, att vi skola utgå ur detta visdomstempel
såsom nyttiga och kunskapsrika män. Men hvad
föra vi i själfva verket med oss som behållning
från universitetet? Tänk efter och svara
samvetsgrant! Hvad hafva vi med oss i behållning från
denna helgedom, då vi återvända till de våra på
landet? Hvad duga vi till? Hvem behöfver oss
egentligen?»

Vittna ej dessa frågor om det allvar och det
själfständiga tänkande, som arbetade på djupet i
ynglingens själ? Med särskildt förakt uttalar sig
Tolstoy (vid ofvannämnda tillfälle) om dåtidens
historia och den historiska undervisningen i »det
kasanska visdomstemplet». — »Historien», säger
han, »är ingenting annat än en samling af onyttiga
fabler och sägner och ofta omoraliska smådetaljer.
Hvilken mening är det väl i kronologien? Hvem
har något gagn af att veta, att Ivan den
förskräckliges första äktenskap ägde rum år 1550
och det fjärde år 1572? Och hvem är betjänad af
att få höra, att Igor blef dödad af de gamle, och
att Oleg krossade sin sköld vid Konstantinopels
portar?... Och rikta uppmärksamheten på våra
historikers utläggningar! Där är pärla på pärla!
Den här förträfflige, godhjärtade och af goda
föresatser uppfyllde Ivan IV blir plötsligt, utan
vidare, en grym tyrann, en bödel, ett blodtörstigt
vilddjur... Hvarför? Huru? Af hvilken
anledning?... Den själfbelåtne historikern uppställer
ej för sig dylika frågor och intresserar sig endast
för oväsentligheter». Det var också betecknande
nog just professorn i historia, som kuggade
Tolstoy i en examen.

Nej, universitetet hade intet af reelt värde
att gifva Tolstoy. Efter den stora krisen i sitt
lif utropade Tolstoy vid ett tillfälle:	»All reel
undervisning och allvarlig uppfostran förvärfvas
endast i och genom lifvet själf och icke i och
genom skolan». Detta kände redan nu den unge
studenten, låt vara ännu endast halft medvetet.
Ferierna tillbragte han på Jasnaja Poljana, där
han ofta ströfvade ensam hela dagen omkring i
skog och mark eller låg i trädens skugga och
läste. Nu och då lämnade hans blickar boken
för att betrakta bäcken eller solens strålar, som
aflägsnade sig och slutligen försvunno inne i
skogens djup; och han erfor då i sitt inre samma
ungdomliga friskhet, samma intensiva lif, som
andades allt omkring honom i naturens sköte.

Af särskildt intresse är den ställning, som
Tolstoy vid denna tid intog till mushikerna. En
granskning af hans själfbiografiska uttalanden
ger vid handen, att redan nu pågick i hans inre
en måhända ännu halft omedveten strid mellan
hans nedärfda aristokratiska förakt för
mushikerna och den i hans väsen ännu djupare liggande
kärleken till folket. »Då jag», läsa vi i hans
berättelse »Ungdom», »under mina promenader mötte
bönder och bondkvinnor ute på arbete, så,
oaktadt <i>det simpla folket icke existerade för mig</i>,
erfor jag alltid <i>en våldsam förlägenhet</i> och sökte
undgå att blifva uppmärksammad af dem». Hans
starka rättfärdighetskänsla, hans känsliga samvete
reste sig mot de nedärfda föreställningarna och
gjorde honom »våldsamt förlägen». Vi skola i
det följande se, huru denna strid utvecklade sig
och slutade.

*
</chapter>
<chapter name="IV. Den unge godsherren-välgöraren">
<h2>IV.
Den unge godsherren-välgöraren.</h2>

<sc>Efter</sc> tre års studier vid universitetet i Kasan
lämnade Tolstoy vid 19 års ålder (1847)
»visdomens tempel i Kasan» och återvände till
familjegodset Jasnaja Poljana, som öfvergått i hans ägo,
för att ägna sig åt landtlifvet, och hvarest han
nästan oafbrutet vistades till 1851. I ett bref
från denna tid skrifver han till sin tant:

»Jag går nu att ägna mig åt landtlifvet, för
hvilket jag känner, att jag är född. Ni skall säga,
att jag är för ung. Kanske, men detta hindrar
mig icke från att hafva medvetande af den böjelse,
jag har, att älska det goda och åstunda att göra
det. Jag har funnit min egendom vara i den
största oordning. Nödsakad att efterforska orsaken
härtill, har jag därunder kommit till visshet om,
att detta onda härleder sig från eländet bland
bönderna; men detta onda kan icke aflägsnas
annat än genom långvarigt och outtröttligt arbete.
Är det då icke en plikt, en helig plikt för mig
att vinnlägga mig om dessa sjuhundra själars
lycka?<footnote>Ja, Tolstoy hade 700 »själar» (lifegna)! Hans
vedersakare bruka framhålla, att det just var dessa hans
lifegnas kollektiva möda och arbete, som satte honom i
stånd att lugnt ägna sig åt sin författareverksamhet,
att åstadkomma sådana mästerverk som »Krig och Fred»
och »Anna Karenin» samt att sedermera uppträda som
reformator, och att det därför är inkonsekvent af Tolstoy
att uppträda mot godsägareväsendet och kapitalet i
allmänhet, som utgör ett hufvudvillkor icke blott för kultur
i allmänhet utan t. o. m. äfven för utvecklingen af
Tolstoys idealism. — Det ingår icke i vår plan att upptaga
till vederläggning denna (enligt vårt förmenande, ytliga)
anmärkning eller andra mer eller mindre befogade eller
obefogade anmärkningar mot Tolstoys lifsuppfattning
och lifsgärning. Vi konstatera endast, att då Leo Tolstoy
och många af Rysslands ädlaste söner och döttrar »gått
till folket» för att bistå mushikerna i deras ojämna kamp
för tillvaron, hafva de härigenom endast börjat uppfylla
en under sekler försummad plikt och i sin mån sökt
godtgöra, hvad deras förfäder under århundraden brutit mot
det arma ryska folket. Och härigenom har Tolstoy och
hans medarbetare, enligt vårt förmenande, främjat en
»kultur» och en »konst» af vida ädlare och högre art,
än den som uppvuxit ur slafveriets och förtryckets mark.</footnote> Hvarför söka inom ett annat område
tillfälle till att vara nyttig och göra det goda, då
jag har framför mig en så ädel uppgift, en så
ärorik mission? Jag känner mig i stånd till att
vara en god husbonde, och för att vara detta är
det, enligt min mening, icke nödvändigt att hafva
diplomer och grader. Kära tant, öfvergif de
äregiriga planer, ni uppgjort för mig. Gör eder
förtrogen med den tanken, att jag valt min bana,
en god bana, hvilken — min känsla säger mig
det — skall föra mig till lyckan».

Hans tant afrådde honom från hans planer.

»Min käre vän», skrifver hon, »i lifvet skada
oss våra goda egenskaper mycket mera än våra
fel. Du hoppas blifva en god husbonde? Jag bör
härtill säga dig, att vi icke känna våra böjelser,
förr än de redan hafva bedragit oss, och att man
för att vara en god husbonde måste vara kall
och sträng, och jag fruktar, att du aldrig blir det.

Jag närmar mig nu femtiotalet, och jag har
lärt känna många i alla afseenden aktningsvärda
män, men jag har ännu aldrig hört talas om, att
en ung man af börd och med en löftesrik
framtid framför sig lefvande begraft sig i en by under
förevändning att där göra godt. Eländet bland
bönderna är ett nödvändigt ondt, i alla händelser
ett ondt, som man kan mildra utan att glömma
sina plikter mot samhället, mot de sina och mot
sig själf. Men med din intelligens, ditt goda
hjärta och din kärlek till dygden finnes ingen
karriär, på hvilken du ej kan hoppas på framgång.
Jag tror på din uppriktighet, då du säger, att du
är fri från äregirighet, men du bedrager dig. Vid
din ålder och med dina tillgångar är
äregirigheten en dygd. Du har alltid velat vara originell;
men din originalitet är intet annat än en
öfvermåttan hög grad af egnkärlek».

Tantens »kloka råd» rubbade dock ej
Tolstoys föresats; han lämnade universitetet och slog
sig ned på Jasnaja Poljana.

Från Tolstoys ofvan uttalade föresatser att
»göra godt» bland mushikerna och till en på
orubbliga lifsprinciper grundad kärlek till
mushiken, till den sedermera framträdande djupa
vördnaden inför mushikens moraliska egenskaper
och lifsideal, är ett mycket stort afstånd, och många
felslagna förhoppningar och förvillelser vänta den
varmhjärtade unge mannen, innan han slutligen
skall finna »lifvets mening» bland mushikerna.
Ehuru alla hithörande nödiga urkunder ännu icke
äro tillgängliga, är det likväl nödvändigt att, så
vidt detta låter sig göra, närmare skärskåda
Tolstoys gradvisa närmande till mushiken och folket.

Det första steget på denna väg var att lära
sig i mushiken se en <i>människa</i>, mot hvilken alla
hafva moraliska förpliktelser. Detta är ju icke
mycket, men vi måste komma ihåg, att denna
elemäntära grundsanning måste hämtas från den
västerländska upplysningslitteraturen och från
professorer, som i angenäm och stilenlig form
upplyste världen om, att bonden och arbetaren är
— människa.

Det lider intet tvifvel, att denna västerländska
upplysningslitteratur utöfvade ett ej ringa
inflytande på Tolstoys utveckling. Vi hafva redan
nämnt, att han vid universitetet sysselsatte sig
med jämförelser mellan Katarina den storas
lagsamling (»Nakas») och »L’esprit des lois;» och
till denna tid hör hans bekantskap med och
intresse för Rousseaus idéer. »Vid framställningen
af mina erinringar rörande Leo Nikolajevitch
(Tolstoys) säregenheter», säger Bährs i sina
»Minnen», är det oundgängligt nödvändigt att erinra
om hans förhållande till Rousseaus arbeten och
åsikter. Det lider intet tvifvel, att de utöfva ett
ofantligt inflytande på hans utveckling. Af
Rousseaus skrifter hänfördes han redan i den tidiga
ungdomen och läste dem om och om igen».

Att Rousseu och Tolstoy äro med hvarandra
närbesläktade snillen, lider intet tvifvel. En ytlig
kritik har påstått såväl om Rousseau som om
Tolstoy, att de äro »kulturfiender» och vilja, såsom
Voltaire sade om Rousseau, återgå till
naturtillståndet, »där man går på alla fyra», medan i
själfva verket hvarken den förre eller den senare
fördömer kulturen i och för sig utan endast dess
<i>missriktning</i>, dess <i>typ</i>, och båda uppskatta i
»naturtillståndet» endast det <i>typiska</i>, d. v. s.
likställigheten. Hos båda finna vi först ett brinnande hat
till alla de skrymtaktiga formerna och lögnerna
i det s. k. kulturlifvet, där allt göres för skenet,
formen och den allmänna meningen, så att ingen
plats återstår för människan själf och hennes inre
sanning. I fråga om vägen till människans inre
utveckling och fullkomning skilja sig nog Tolstoy
och Rousseau ej så obetydligt, men härom är
icke nu frågan. Hvad som hos Rousseau
ursprungligen mest tilltalade den efter sanning och
rättfärdighet hungrande och törstande unge ryske
ädlingen, var hans kritik af det lögnaktiga och
falska i den moderna kulturen och hans
framhäfvande af människovärdet. Men redan detta
var i Ryssland en stor upptäckt, det var för
Tolstoy porten till sanningens och rättfärdighetens
tempel, där »lifvets mening» är att finna.

Den genom beröringen med Rousseaus
glödande sanningsnitälskan hos den unge Tolstoy
tända indignationen framkallade åstundan att
fullgöra en moralisk plikt mot hans 600
underlydande lifegna, i hvika han nu började att se
människor. Man märker likväl lätt, att i dessa
den unge Tolstoys första försök att närma sig
folket ligger ännu mera teori än hjärta och
samvete. I sin berättelse »Utro pomeststjka» (En
godsherres morgon) skildrar han sina
erfarenheter vid detta sitt första försök att närma sig
mushikerna för att »göra dem godt».

Han gick till verket med all den energi,
hvaraf ungdomlig entusiasm är mäktig, men han
skulle snart få erfara, att följderna af århundradens
förtryck icke utplånas på en dag, och att härtill
fordras radikalare medel än filantropiska
föresatser. Mushikerna förstodo ej sin unge välgörare.
Ville han i stället för den stinkande, af ohyra
genompyrda isban (bondstugan) uppföra en ny,
började dess invånare under tårar bedja honom
låta dem få bo kvar under det tak, där deras
förfäder lefvat och dött; ville han upprätta skolor
för att där uppfosta mushikbarnen till människor,
så bådo honom barnens föräldrar att icke
fördärfva det svaga barnet genom att proppa
kunskaper i dess klena hufvud o. s. v. Den unge
välgöraren fick en känsla, som om han gjorde
orätt åt dessa människor, då han ville bereda
dem en människovärdig tillvaro.

Han uppfylldes af blygsel öfver sina alltför
ungdomliga förhoppningar. Han hade blifvit
husbonde och landtbrukare på sitt gods för att egna
sitt lif åt sina underlydandes bästa, men de
förstodo ej hans afsikter, om de än visade
tacksamhet för hans »faderliga» godhet. Hvad som synts
honom vara det högsta: — att göra godt inom
fädernegodsets begränsande område; att vid en
älskad makas sida och i förening med henne,
som förstod honom, som delade alla hans själs
ädla sträfvanden, utföra sin reformplan; att med
försakande af all egen lefnadsnjutning, med en
Diogenes’ små behof, endast lefva för andra — det hade
visat sig vara oupphinneligt och outförbart. Ty de,
hvilka han ville hjälpa, hade under bördan af ett
nedärft ondt nedsjunkit ända till likgiltighet för sitt
eget bästa. Han erkände nu, att hans tant hade
rätt, då hon varnande för hans alltför stora
förhoppningar sade honom, att »det är lättare att
själf finna lyckan än att göra andra lyckliga».

Han reser till Petersburg och absolverar en
juridisk examen, men återvänder ånyo till Jasnaja
Poljana. Han försöker ånyo att hjälpa mushikerna,
men utan tillfredsställelse öfver någon framgång.
Han ströfvar omkring i skog och mark och
hängifver sig åt allehanda fantasier och betraktelser.
Än är det hemlifvets lycka, som förespeglas honom,
än sväfvar hans brinnande ande hän öfver det
sinnligas område in i det abstraktas värld och
tycker sig upptäcka lagarna för tillvaron. Han
hänföres af denna upptäckt. Men en ny och
högre känsla tränger sig på honom, som säger
honom, att det var icke detta, som han innerst
sökte, och han drifves att söka ytterligare. Han
sträcker ut sig på marken under ett träd utan
tankar och utan önskningar, såsom det brukar
hända efter en ytterlig ansträngning, och börjar
betrakta de lätta genomskinliga skyarna, som
passera förbi däruppe mot den blå himlen, den
oändliga rymden. Plötsligt och utan synbar orsak
fyllas hans ögon af tårar, en tanke kommer till
honom, som bemäktigar sig hela hans själ. Denna
tanke, åt hvilken han genast hängaf sig med
glädje, var af följande innehåll: <i>»Kärleken och det
goda äro sanningen och den enda möjliga lyckan i
världen.»</i> Denna gång sade honom ej hans inre
röst: »Det är icke detta». Han reste sig upp och
analyserade sin tanke: »Detta är det!» upprepade
han med hänförelse. »Kärlek och själfförsakelse,
se där den enda lycka, som ej beror af ödet!»
sade han till sig själf. »För att vara lycklig
måste jag alltså göra det goda». Han såg
framför sig ett ofantligt verksamhetsfält för hela sin
tillvaro, hvilken han skulle offra åt det goda, och
hvilken skulle skänka honom lyckan. »Här är
det, som du skall utöfva din verksamhet, och
hvilken härlig uppgift! Att verka bland det enkla
folket, så okonstladt, så mottagligt för intryck,
så ofördärfvadt och nytt!»

Så började Tolstoy åter att besöka bönderna
och söka intressera dem för detta högre lif, hvaraf
han fått en försmak, men de förstodo honom icke,
och icke han dem.

Tolstoys drömmar hafva förverkligats, men
först i en ännu långt aflägsen framtid. Den unge
entusiasten hade mången pröfning att genomgå,
hans kärlek till folket månget hårdt prof att bestå
innan dess. Idealet skulle ofta skymmas af
lidelsens stormar och tviflens moln, men endast för
att sedan framstråla så mycket klarare.

*
</chapter>
<chapter name="V. I Kaukasien och vid Sebastopol">
<h2>V.
I Kaukasien och vid Sebastopol.</h2>

<sc>Med</sc> slutet af denna tid på Jasnaja
Poljana upphöra äfven Tolstoys ungdomsår,
och en ny period i hans lif inträder, hvilken man
med Göthe väl må kalla »Die Wanderjahre», ty
vi skola nu snart finna Tolstoy i Kaukasien, vid
Sebastopol, i Moskwa, Petersburg, Samara och
utlandet.

Stora spelförluster nödgade Tolstoy 1851 att
inskränka sina lefnadsvanor för att kunna betala
spelskulderna. Detta var en af orsakerna,
hvarför han samma år begaf sig till Kaukasien, icke,
såsom några oriktigt uppgifvit, för att ingå i
krigstjänst (ryssarna förde då krig med infödda
folkstammar i Kaukasien), utan endast för att
ombyta vistelseort och förbättra sin ekonomi.
Detta steg tog han, sedan han högtidligen svurit
att »aldrig mer taga dessa fördömda spelkort i
sin hand».
<img>Den ena flygelbyggnaden vid Jasnaja Poljana, hvari <i>»Den fria skolan»</i>
var förlagd.</img>


I Kaukasien tjänstgjorde vid denna tid som
officer Leo Tolstoys äldste broder, Nikolaj, med
hvilken han var förenad genom den innerligaste
vänskap.

Åtföljda af betjäning begåfvo sig de båda
bröderna Tolstoy i tarantass (ett slags resvagn)
längs Volgas östra strand söderut. Färden efter
häst den långa vägen var enformig och tröttande.
De skaffade sig då en stor lodka (ett slags båt),
lastade tarantassen i den, satte sig själfva däri
och läto båten flyta med den sakta strömmen,
under det de sysselsatte sig med läsning och
njöto af naturen. Efter omkring tre veckors färd
anlände de till Astrakan. Under färden efter
Volgas nedre lopp kommo de i beröring med
halfvilda kalmucker, som ständigt sutto omkring
lägerelden. Kalmuckerna voro vid denna tid ännu
eldsdyrkare.

Af denna färd hafva likväl endast dunkla
minnen bevarats. Icke så rörande Kaukasien.
Leo Tolstoy har alltid med förkärlek dröjt vid
minnena från sin vistelse i Kaukasien. Den rika
naturen, den ypperliga jakten (åt hvilken Tolstoy
lidelsefullt hängaf sig under en stor del af sitt
lif ända tills den stora inre krisen), kriget med
bergsfolken — allt detta behagade och inspirerade
honom. Här var det som hans konstnärliga
skapareförmåga först trädde i dagen, och här var det
som tanken på lifvets förenkling, »ett naturenligt
lefnadssätt», först väcktes i hans hjärna.

Leo Tolstoys lif i Kaukasien var rikt på
olikartade och spännande episoder. En af dessa
episoder har tjänat till motiv för berättelsen
»Krigsfången i Kaukasien » (Kavkaski Pljennik). Vi
återgifva i korthet denna episod.

En fredlig tschetschen (inföding), vid namn
Sodo, med hvilken Leo Tolstoy stod på
vänskaplig fot, köpte en ung häst och inbjöd sin vän
på en ridtur i sitt sällskap ut från fästningen,
hvarest en rysk truppafdelning var förlagd. Två
artilleri-officerare redo äfven ut i deras sällskap.
Trots befälets förbud mot dylika farliga ridturer
hade de ej beväpnat sig med annat än sabel.
Sedan Sodo pröfvat sin häst, öfverlämnade han
den åt sin vän, och själf satte han sig upp på
sin passgångare, som icke kunde galoppera. De
hade hunnit omkring 5 verst från fästet, då en
grupp af omkring 20 fientliga tschetschener
plötsligt visade sig framför dem. Infödingarna började
draga gevären ur fodralen och fördelade sig i
två afdelningar. Den ena afdelningen förföljde
de tvenne officerarne, hvilka i fullt galopp redo
i riktning mot fästet, och upphann dem. Den
ene af dem blef nedhuggen, den andre togs
tillfånga. Sodo och efter honom Leo Tolstoy styrde
i en annan riktning mot en kosack-picket. De
förföljande infödingarna hade redan närmat sig
dem. De hade nu framför sig utsikten att
förlora lifvet eller blifva bortförda i fångenskap —
kastas i en grop eller dylikt, ty infödingarna
utmärkte sig för sin grymma behandling af
krigsfångar. Ehuru Leo Tolstoy kunde hafva hunnit
undan förföljarne på den snabba hästen, lämnade
han likväl icke sin kamrat, Sodo, som (i likhet
med alla öfriga infödingar i Kaukasien, hvilka aldrig
skiljas från sitt gevär), hade geväret med sig,
men till all olycka var det ej laddadt. Likväl
siktade han på förföljarne och höjde hotfulla tjut.
Att döma af förföljarnes handlingssätt hade de
för afsikt att taga de båda kamraterna och i all
synnerhet Sodo till fånga, hvadan de uraktläto
att skjuta. Denna omständighet hade Tolstoy
och hans kamrat att tacka för sin räddning. De
lyckades nämligen närma sig kosack-picketen, så
att vakten kunde märka förföljandet och ge
allarmsignal, hvarpå infödingarna togo till flykten.

Denne Sodo älskade sin unge vän varmt.
Hafvande fått kännedom om Leo Tolstoys
spelskulder, hvilka orsakade den stolte unge
aristokraten stora bekymmer, ådagalade Sodo vid ett
tillfälle sin vänskap för honom genom att skänka
honom en för hans förhållanden betydande
penningesumma, som han vid ett tillfälle vunnit
på kortspel, och med hvilken gåfva han ville
bidraga till att betala sin väns spelskulder.

Leo Tolstoy hade, såsom redan nämnts, från
början icke ens tänkt på att ingå i krigstjänst.
Sin tid använde han till läsning samt jakt, hvilken
han bedref i sällskap med den gamle kosacken
Jepishki, bekant för alla läsare af Tolstoys
berättelser under namnet »Jeroshki», en af de mest
karakteristiska personerna i berättelsen
»Kosackerna». Men efter att hafva sammanträffat med
en af sina släktingar, som innehade en framstående
plats i staben, ingick grefve L. N. Tolstoy i
armén, blef underofficer vid artilleriet och tog
därunder ofta del i små träffningar, som senare
skildrats i »Flykten», »Skogshygge» och »Kosackerna».
Innan han gick in i armén, lefde han mycket
indraget (på 5 rubel i månaden) och betalade
snart sin spelskuld, som så mycket plågat honom.

Huru Tolstoy först upptäckte sin literära
begåfning, är obekant. Måhända var hans äldste
bror anledning härtill, ty äfven han var litterärt
intresserad. I Jasnaja Poljana togo sig Leo
Tolstoys artistiska anlag uttryck i hans lidelsefulla
kärlek till musik, men därmed kunde han ej
sysselsätta sig i lägret eller i fästningen.
Alltnog, han började vid denna tid sin skönlitterära
verksamhet. År 1852 skref han »Barndomen»,
hvarpå omedelbart följde »En godsherres morgon»,
»En händelse», »Uppväxtåren» samt utkast till
»Kosackerna» och plan till »Ungdomsåren». —
»Barndomen» trycktes samma år i »Samtiden»,
som redigerades af skalden Njekrassof, hvilken
genast i denna berättelse såg ett nytt och mäktigt
snilles framträdande.

***

Kaukasien, hvars härliga natur andas en
sällsam skönhet, utöfvade på Tolstoy ett lugnande
inflytande. Han befann sig här väl både fysiskt
och moraliskt. Minnena undanträngdes; hans
förflutna lif likasom utplånades; han inträdde i ett
nytt utvecklingskede; han kunde i en ny
umgängeskrets återvinna sin själfaktning, sin inre
jämnvikt, och han erfor en känsla af belåtenhet,
som han ej rätt kunde förklara för sig.

Tolstoys kamrater betraktade honom som
aristokrat och iakttogo i hans närvaro en viss
värdighet; själf sökte han ej heller närma sig dem,
och han önskade ej taga del i deras mer eller
mindre råa förströelser. Tolstoy lefde på sitt vis.
Han älskade att samtala med kosackerna samt
att betrakta den ystra floden Terek, som vältrade
sin bruna forsande vattenmassa utför de branta
klipporna.

Icke blott Tolstoys lynne utan äfven hans
yttre hade undergått en fullkomlig omvandling;
hans fordom på västerländskt manér rakade
ansikte höljdes af helskägg; hans ansikte hade
erhållit kraftiga drag och en frisk färg; den
eleganta kostymen hade ersatts af den måleriska
kosackdräkten med dess breda veck och fållar,
han bar en röd beschmet (hufvudbonad); han var
nöjd med sig själf och andades lycka och hälsa.
Med den gamle kosacken Jepischki (Jeroshki)
ingick han vänskapsförbund. Denne var ett slags
gammaldags bandit, »som man kände efter hela
bergskedjan», men han var äfven »en stor filosof»,
som icke tyckte om »juris doktorer». Han
samtalade ofta med Tolstoy om den gamla goda
tiden, om sina jakter och äfventyr. »Hvar och en»,
sade den gamle kosacken, »har sin egen religion.
Enligt min mening är hvarje tro bra. Gud har
skapat människan för att vara lycklig; ingenting
är syndigt. Djuret t. ex. väljer sig ett viste,
hvarhelst det finner lämpligt. Och man
förkunnar för oss, att vi till straff för våra synder skola
slicka rödglödgade kaminer. Jag är öfvertygad
om, att det är falskt. Vi skola alla dö, gräset
skall gro på vår graf, det är allt!»

Den gamle kosackens äfventyr och moral och
naturens storartade skådespel försatte Tolstoy i
drömmerier. »Likasom dessa hjortar och fasaner,
som jag dödar, tänkte han, skall jag lefva några
få dagar och sedan dö; Jeroshka har rätt, gräset
skall växa på min graf, det är allt!» — »Men
man måste icke desto mindre tro och försöka att
njuta», sade honom en inre röst. — »Vara lycklig!
Jag åstundar lyckan, vare sig jag är en insekt,
ett djur, som är skapadt att dö, eller en kropp,
som döljer en del af gudomen; jag vill njuta, jag
vill vara lycklig! Men huru? Och hvarför har jag
hittills aldrig varit lycklig?»<footnote>»Kosackerna».</footnote>

Tolstoy genomgick i tankarna sitt flydda lif,
och han fasade därvid. Han kastade sina ögon
omkring sig — på löfverket, genom hvilket
solljuset silade ned, och på det klarblå himlahvalfvet
—, och han kände sig omedvetet lycklig. Ett ljus
gick plötsligt upp för honom. »Människan sträfvar
efter lyckan; detta är alltså en berättigad
åstundan. Om hon söker ernå den för ett egoistiskt
ändamål, kan det hända, att hon aldrig uppnår
den. Det är alltså dessa egoistiska önskningar,
som äro oberättigade, och icke åstundan att vara
lycklig. Hvilka äro de tillåtliga drömmar, som
kunna förverkligas utom egoismens område?»
Och den inre rösten hviskar till honom: »Kärlek
och hängifvenhet».

Och Tolstoy kände sig på nytt lycklig utan
att veta hvarför. För hvarje dag kände han sig
mer och mer som människa samt mer och mer
fri. »Människorna, tänkte han, lefva här enligt
naturens lagar; de födas och föda, kämpa med
hvarandra, äta, dricka, njuta af lifvet och dö utan
att känna andra lagar än dem, naturen
oföränderligt fastställt åt solen, växtvärlden och djurvärlden.
Det gifves inga andra».<footnote>»Kosackerna».</footnote>

Dessa människor synas honom vara bättre,
mera energiska, mera fria än han; då han
jämförde sig med dem, blygdes han öfver sig själf.
Den tanken föll honom in, att han borde stanna
här, köpa sig en stuga samt boskap, gifta sig
med en kosack-flicka och föra ett naturenligt
lefnadssätt. Han trodde sig t. o. m. älska en ung
kosackflicka, »såsom man älskar bergens och
himlens skönhet»; han tänkte aldrig på något annat
förhållande till henne. Han sade till sig själf,
att om han följde sina kamraters exempel, »skulle
han utbyta de kontemplativa njutningarna mot
ett lif af kval, missräkningar och själfförebråelser».

Stundom, då han betraktade bergskedjan med
dess snöhöljda toppar samt den ståtliga kvinnan,
sade han till sig själf, att den enda möjliga lycka
på jorden icke var för honom, och att denna
kvinna aldrig skulle blifva hans. »Det på samma
gång grymmaste och ljufvaste i min erfarenhet
är, att jag förstår denna kvinna, och att hon
aldrig skall förstå mig, ty hon är som naturen
skön, okänslig och koncentrerad».<footnote>»Kosackerna».</footnote>

»Jag måste försöka! Hvarför rådslå?
Hvarför vänta?» frågade han sig. Men en hemlig röst
sade honom, att han skulle vänta, och att han
borde känna ett annat slags lycka, innan han
började lefva som Jeroshka.

Det uppgifves (af Behrs), att Leo Tolstoy
under vistelsen i Kaukasien skulle fått lust att
erhålla St. Georgskorset, hvilket han ansåg sig
ha förtjänat genom visade prof på tapperhet; han
lär också ha blifvit utkorad till denna utmärkelse,
men saken strandade på grund af ett mindre
godt förhållande mellan Tolstoy och en af befälet.
Denna omintetgjorda utmärkelse blef anledning
till att Tolstoy förändrade sin uppfattning om
tapperheten. Han upphörde att anse dem tappra,
hvilka rusade fram till slaktningen för att
erhålla ett utmärkelsetecken. Hans ideal af
tapperhet bestod i »ett förnuftigt förhållande till faran».
Och detta ideal fann han, såsom vi skola finna
af hans skildringar från Sebastopol, förnämligast,
för att icke säga så godt som uteslutande, hos
de simpla soldaterna. Under sin vistelse i
Kaukasien umgicks han, såsom ofvan nämnts,
hufvudsakligen med folket, hvilket han älskade, och det
var tydligen lättare för honom att älska kosackerna,
hvilka som soldater voro hans likar, än att älska
de smutsiga och förnedrade mushikerna vid
Jasnaja Poljana, hvilka voro hans lifegna.

I fråga om Tolstoys kaukasiska intryck
förekommer ännu ett motiv, som särskilt förtjänar
att framhållas, och det var den ohyggliga
kontrasten mellan den majestätiskt härliga kaukasiska
naturen och den ohyggliga människojakten i dess
måleriska dalar och inför de majestätiska bergen
med sina silfverglänsande kammar. Denna
kontrast framtvingade ett bittert: <i>Hvarför?</i>

Och detta »hvarför» går som en grundton
genom alla Tolstoys kaukasiska berättelser, och
detta »hvarför» växer sedan alltmer och mer i styrka,
tills det slutligen förvandlar den tappre krigaren,
som önskade erhålla St. Georgskorset, till den
lidelsefulla förkunnaren af storstrejk öfver hela
världen mot allt hvad krig och våld heter.

Ännu var likväl detta »hvarför» höljdt af
dimmor och dunkel, till och med under långa
tider doldt. Kaukasien med dess mer eller mindre
äfventyrliga småstrider med de infödda
folkstammarna hade likväl icke gifvit Tolstoy det fulla
intrycket af krig med allt hvad det innebär. Helt
annat blef fallet i Sebastopol, vid hvars försvar
Tolstoy tog del under krimkriget. Här ställdes
Ryssland bröst mot bröst gent emot västra Europa,
som stod på en långt högre kulturnivå, var bättre
beväpnadt, rikare både på folk och medel, hvadan
äfven detta krig blef ohyggligt storslaget, ehuru
inskränkt till ett ringa landområde. Här
mognade och stadgades Tolstoys tänkande och
kännande allt mer och mer.

***

Under det orientaliska (Krim-) kriget ingick
Tolstoy i Donau-armén som attaché i sin släktinge
öfverbefälhafvaren grefve Gortchakoffs stab. Sedan
den blodiga krigsskådeplatsen förflyttats till
Sebastopols omgifning, utnämndes Tolstoy till
kommendant för »bergsdivisionen». Han anlände till
Sebastopol i nov. 1854 och kvarstannade där till
belägringens slut. Han utmärkte sig för
utomordentlig tapperhet och ansågs som en verklig
hjälte t. o. m. af sina kamrater.

Efter den ryktbara bataljen vid floden
Tschornaja hoppades Tolstoy att blifva utnämd till
flygeladjutant och dekorerad, men han blef
ingendera, tack vare en satirisk visa, som han diktat
om den olyckliga bataljen den 4 augusti. Denna
mycket populära visa (Tolstoys enda alster i
bunden stil), känd och sjungen i nästan hela armén,
behagade icke Tolstoys öfverordnade, och hans
befordran inställdes.

Likasom Tolstoy i Kaukasien mottog mäktiga
intryck af naturens gudomliga skönhet, så
frapperades hans sinne under Krimkriget af det
mänskliga lidandets storslagenhet, af motsägelserna i
de omedvetna lagar, som behärska vårt lif.
Lyssnom tills hans egna ord: »Hundratals stympade,
blodbestänkta kroppar, hvilka två timmar förut
voro fulla af hopp och olika önskningar, sublima
eller dåliga, lågo med stelnade lemmar utsträckta
i den blomsterrika, i morgondaggen glittrande
dal, som skiljer bastionen från fästningsgrafven,
eller på marken vid det lilla kapellet öfver de
döda i Sebastopol; alla dessa mäns förtorkade
läppar frammumlade böner och förbannelser eller
frampressade suckar och stönanden; de lågo och
vredo sig och sökte vända sig än på den ena,
än på andra sidan, några kvarlämnade bland
liken i blomsterdalen, andra på bårar, på
ambulansens fuktiga bäddar och bräder; trots allt detta
tändes himlen såsom alla dagar af morgonrodnans
brand öfver berget Sapun, stjärnorna tindrade
och bleknade, en hvitaktig dimma höjde sig öfver
hafvets mörka och klagande vågor,
morgonrodnaden purprade östern, de långa flammande
skyarna seglade på den azurblå himlen; likasom
föregående dagar höjde sig den stora facklan sakta
på himlen, strålande och väldig, lofvande världen
att återupplifva glädjen, kärleken och lyckan».<footnote>»Minnen från Sebastopol».</footnote>

Vid sin ankomst till Sebastopol skattade äfven
Tolstoy en smula åt den vanliga ytliga
patriotiska vältaligheten i sina tal till soldaterna.

Utan minsta fruktan och fasa såg Tolstoy
för första gången ett verkligt slagfält; han erfor
tvärtom ett slags estetisk njutning, en känsla af
heroisk tillfredsställelse vid tanken på, att inom
en halftimme skulle han själf vara med där...
»Om jag ej blir dödad, skall jag blifva uppförd
på befordringslistan. Kanske skall jag erhålla
Vladimir-korset».

Det var först sedan han sett de amputerade
och sjuka, sett uppristade bröst och
feberglänsande ögon, sett de döende på slagfältet, hvilka
vredo sig, stönade och våndades, och det mera
till följd af de moraliska kvalen än de fysiska
lidanden, de utstodo, som Tolstoy insåg krigets
verkliga fasor; han insåg, att kulor och blod
aldrig skola kunna lösa de tvister, som
diplomaterna ej förmå bilägga.

Tolstoy besökte sjuka och sårade, hvilka i
honom sågo en deltagande vän och hugsvalare.
Han började förstå den simple soldaten, d. ä.
den ryske bonden, och inför hans tapperhet, som
ej frågade efter utmärkelser, och hans gränslösa
tålighet under de ohyggligaste lidanden, fylldes
Tolstoy af blygsel öfver sig själf och sina
svagheter. Han ville uttrycka all sin beundran och
sympati för dessa simpla soldater, som ådagalade
sådant själfförgätande hjältemod på slagfältet och
sjuklägret, men orden kväfdes i hans bröst, och
han inskränkte sig till att tyst buga sig inför
mushikernas omedvetna själsstorhet, inför denna
orubbliga ståndaktighet och utsökta blygsamhet.

Trots sitt aktiva deltagande i kriget lämnade
dock Tolstoy därunder icke sin
författareverksamhet åsido. Det var vid Sebastopol som han skref
»Ynglingaåren», »Minnen från Sebastopol»,
»Skogshygge» och »Kosackernas invasion».

»Minnen från Sebasotopl» behagade kejsar
Nikolaus I mycket, och han gaf befallning om
»att taga vård om den unge författaren och
placera honom på afstånd från elden».

Den 27 aug. 1855 tog Tolstoy del i utfallet
från Sebastopol, hvarefter han sändes som kurir
till Petersburg.

*
</chapter>
<chapter name="VI. I Petersburg och utlandet; »den fria skolan» på Jasnaja Poljana">
<h2>VI.
I Petersburg och utlandet; »den fria
skolan» på Jasnaja Poljana.</h2>

<sc>Den</sc> unge högaristokraten Tolstoy, höljd af
krigareära och författarerykte, mottogs med
öppna armar i Petersburgs förnämsta salonger.
Han trädde äfven i förbindelse med den tidens
främste ryske författare (Turgenieff, Nekrassoff,
Ostroffsky, Gontcharoff, Drusjinin etc.), hvilka
mottogo honom såsom en af de sina. Turgenieff
var vid denna tid den ryska publikens
älsklingsförfattare; Nekrassoffs sorgsna sånggudinna hade
redan skänkt världen några af sina bästa sånger;
dramatikern Ostroffsky, romanförfattaren
Gontcharoff, kritikern Drusjinin m. fl. grupperade sig
omkring Nekrassoffs månadstidskrift »Samtiden»
såsom sitt organ.

Hvad kunde den unge ädlingen nu önska
sig bättre? En lysande bana öppnade sig för
honom, snart sagdt åt hvilket håll han än vände
blicken. Han hade kunnat göra ett lysande parti;
han hade kunnat vinna befordran till något högt
ämbete och sola sig i hofvets glans och
själfhärrskarens ynnest; han hade kunnat, i likhet
med de öfriga skriftställarne, inviga sin penna
åt den förnäma societetens smak och ynnest och
njuta af nöjeslifvet i Petersburg. Men intet af
allt detta kunde i längden tillfredsställa den unge
Tolstoy. Han kände sig i själfva verket aldrig
tillfreds i denna nya omgifning. Och kunna vi
väl undra öfver, att Leo Tolstoy med sitt kritiska
skaplynne, med sina intryck från den majestätiska
naturen i Kaukasien och af »det mänskliga
lidandets storslagenhet», sådant han iakttagit det på
slagfältet, — kunna vi undra öfver, att han ej
trifdes i det ytliga societetslifvet i Petersburg
eller bland popularitetsjagande författare utan
allvarlig lifssyn och lifsuppgift, och hos hvilka
han, i stället för lifvets och handlingens poesi
bakom den poetiska formen, fann endast ord,
ord, ord?...

Skalden Fjet berättar i sina »Minnen», att
han en gång sett Tolstoy i en sammankomst af
skriftställare. »Han hade, säger Fjet, ett
missnöjdt och agressivt utseende och gillade ingen
af de åsikter, som hans kolleger uttalade. ’Ingen
af eder hyser en verkligt djup och allvarlig
öfvertygelse’, sade Tolstoy till Turgenieff. ’Jag ställer
mig t. ex. vid dörren med en revolver i handen
och säger: Ingen får komma in! <i>Detta</i> är
öfvertygelse; ni däremot <i>döljer</i> eder verkliga mening,
och så kallar ni detta öfvertygelse!’»

Tolstoy beskrifver själf i sin »Bekännelse»
sin vistelse i Petersburg på följande sätt:

»Jag anlände till Petersburg, och jag trädde
i förbindelse med flera författare. Man smickrade
mig, och jag hade icke tid att tänka, innan de
uppfattningar af lifvet, som voro säregna för den
kast, till hvilken jag slöt mig, öfverrumplade mig
och snart utplånade alla mina föregående
ansträngningar att blifva bättre. Dessa åsikter
grundade sig på en teori, som urskuldade alla mitt
lifs utsväfningar. Mina kamrater skriftställarne
hyste den lifsuppfattningen, att vi, tankens män,
togo den förnämsta delen i den mänsliga
utvecklingen. Det öfvervägande inflytandet tillkommer
oss, sedelärare och skalder. Vår kallelse är att
undervisa människorna. Och för att den
naturliga frågan: ’Hvad är jag, och hvad bör jag
undervisa?’ ej måtte tränga sig på oss af sig
själf, förklarade man i denna teori, att det ej
behöfdes veta detta, och att konstnären och skalden
undervisa utan att veta hvarför. Jag ansågs som
en stor konstnär, en stor skald, och följaktligen
var det mycket naturligt för mig att tillägna
mig denna teori. Jag, konstnären och skalden,
författade och undervisade, men jag visste icke
själf hvad. Man betalade mig för detta, jag
hade allt: magnifikt bord, bostad, kvinnor,
<img>Tolstoys hem i Moskva.</img>

sällskap, ära. Denna tro på poesiens och den
intellektuella utvecklingens vikt utgjorde min
religion, och jag var en af dess präster. Detta var
mycket angenämt och fördelaktigt. Och jag lefde
länge i denna tro utan att tvifla på dess
sanning».

Han började likväl snart tvifla på
ofelbarheten af sina kollegers åsikter och deras blinda
tro på framåtskridandet, och han företog sig att
studera och iakttaga dessa »tankens och det
offentliga ordets präster». Han insåg nu, att
deras »tro» endast var ett bedrägeri. Men
Tolstoy afstod likväl icke omedelbart efter denna
upptäckt från hedern och värdigheten af konstnär
och skald, som allmänheten tilldelade honom,
utan fortsatte detta slags lif i tre år, hvarunder
han författade »Ungdom», »Mötet» och »Två
husarer».

Efter en kortvarig vistelse på Jasnaja
Poljana afreste Tolstoy 1857 till utlandet och
besökte först Schweiz. Beröringen med den
storartade alpnaturen drog hans sinne ånyo från de
inre striderna och kvalen. »En ny och frisk
blomma tycktes slå ut i min själ», skrifver han
i »Furst Nechludoff». »På tröttheten och
likgiltigheten för allt, som förut behärskade mig, följde
utan synbar öfvergång törst efter kärlek,
förtroendefullt hopp, en oförklarlig lifsglädje». Därpå
besökte Tolstoy Tyskland och Frankrike. Eifvet
i västra Europa stärkte till en början hans tro
på framåtskridandet; men åsynen af en
afrättning — en s. k. »handling af rättvisa» —, som
ägde rum under hans besök i Paris, var tillräcklig
för att krossa hans svaga tro på framåtskridandet.
Då han såg hufvudet lossna från bålen och med
ett hemskt doft ljud falla i korgen, insåg han
»icke blott med sitt förstånd utan med hela sin
varelse», att ingen som helst förnuftsteori om
framåtskridandet kunde rättfärdiga denna
handling. »Äfven om människorna skulle ådagalägga
att detta straff är hälsosamt och nödvändigt,
skulle dock vårt hjärta alltid förneka det», säger
han i sin »Bekännelse».

En annan omständighet, som under denna
resa bidrog till att rubba Tolstoys tro på
framåtskridandet, var hans högt älskade broder Nikolai
vid en tysk kurort inträffade dödsfall. Från sin
broders dödsbädd återvände Leo Tolstoy till
Jasnaja Poljana, hvarest han tillbragte ett helt år
under stark själsoro. Han författade under denna
tid »Luzern» och »Albert». Hans broders död
efterlämnade ett intryck af djupt vemod i hans
själ. Tanken på döden följde honom ständigt,
och han trodde, att han led af samma sjukdom
(en bröståkomma) som hans broder.

Tolstoy grundlade under denna tid en skola
för sina bönder, men mot slutet af 1859 afreste
han för andra gången till utlandet »för att lära
sig, huru man skall undervisa andra, fast man
själf ingenting vet». Han tillbragte en lång tid
i Tyskland, hvarest han studerade pedagogi,
besökte muséer, fängelser o. s. v. Han besökte
äfven Italien, England (London) och Belgien
(Brüssel). Under denna resa sammanträffade han
med många framstående män, däribland Proudhon
och kompositören Liszt (Tolstoy är en varm
musikvän). Under denna tid skref Tolstoy »Tre
dödar», »Den inre lyckan» och »Pollikuschka».

Tolstoys återkomst till Ryssland inträffade
kort före lifegenskapens afskaffande. Det var en
reformernas och förhoppningarnas tid för
Ryssland. Vid Sebastopols fall och krimkrigets slut
störtade Nikolaus I:s despotiska regim samman,
hvarvid despoten själf dog af grämelse, och ur
ruinerna uppstod en märklig reformrörelse:
Ryssland började uppvakna ur sin sekellånga och
tunga sömn. Alla talade om reformernas
nödvändighet; alla kände behof af att handla; en
storartad rörelse genombäfvade hela Ryssland;
en moralisk kris hade inträdt, och den märklige
Alexander Herzen utropade sitt beryktade: »Nu
eller aldrig!» Alla människor väntade stora
händelser. Alexander II:s reformer, huru inskränkta
de än voro, uppväckte märkliga talanger: en
Dostojeffsky, en Njekrassoff, en Ostroffsky, en
Saltykoff, en Pasareff, en Tschernischeffsky m. fl.
Några stödde sig på Hegels filosofi, andra
sympatiserade med den franska socialismen.
Idealismen marscherade vid realismens sida. En
feberaktig värksamhetsifver utmärker denna tid. En
stor och ädel tanke besjälade alla den tidens
bästa andar: millioner lifegnas frigörelse!
Nationens samvete hade vaknat, och »det var härligt
att lefva i denna tid»! såsom en af dess skalder
uttryckte sig.

Redan från tiden kort före lifegenskapens
afskaffande började de upplysta klasserna
intressera sig för att på något sätt bistå de
olyckliga mushikerna, som man nu skulle frigöra;
och särskildt var det folkundervisningens stora
fråga som eldade de bästa andarna, och från
det historiska året för lifegenskapens afskaffande
(1861) började man söka förverkliga dessa vackra
drömmar och sprida en smula ljus i det mörker,
hvari ryska folket låg försänkt.

Leo Tolstoy, hvilken, såsom vi sett, redan
förut vid upprepade tillfällen försökt sig på
folkupplysningsarbete på sitt gods, upprättade nu
på Jasnaja Poljana sin beryktade »fria skola»,
hvarest ett fyrtiotal barn af båda könen under
Tolstoys egen ledning undervisades. Samtidigt
utnämndes han till den ytterst svåra och delikata
befattningen som »fredsmäklare»<footnote>»Fredsmäklarne» hade att söka bilägga de många
uppkommande tvisterna mellan godsägarne och deras
f. d. lifegna.</footnote> samt
grundlade en pedagogisk tidskrift, kallad »Jasnaja
Poljana», i hvilken han bl. a. skarpt framhöll den
osunda västerländska civilisationens bittra frukter.
Snart upprättades ett fyrtiotal skolor efter samma
grundsatser som Tolstoys »mönsterskola», hvilken
var grundad på »frihet och kärlek».

Dessa grundsatser tillämpades i
vidsträcktaste omfattning med de lyckligaste resultat.
Under denna sin undervisningsverksamhet fann
Tolstoy, att han hade ofantligt mycket att lära
af folket, af mushikbarnen, hos hvilka hans varma
kärlek t. o. m. upptäckte snillegåfvor, som väckte
hans häpnad. En gosse, vid namn Fjeda, hade
t. ex. beskrifvit en färd till Tula på ett så
slående naturligt sätt, att Leo Tolstoy häpnade.
»Jag bäfvade, säger han, och var på samma gång
glad till mods som en skattegräfvare, hvilken på
midsommarnatten funnit Johannis-roten: — glad,
emedan jag helt plötsligt och oväntadt såg de
vises sten framför mig, hvilken jag i två år
under stor möda sökt, nämligen konsten att lära
sig, huru man skall uttrycka sina tankar; jag
bäfvade, emedan denna konst frammanade nya
behof, en hel värld af önskningar, hvilka, såsom
jag i första ögonblicket trodde, icke motsvarade
de omgifningar, i hvilka barnen lefde. Det kunde
ej vara något misstag; det var ingen
tillfällighet, det var en medveten konstskapelse».
Tolstoy var så upprörd, att han måste resa bort
på några dagar. »I ryska litteraturen finner jag
intet som kan jämföras med dessa sidor»...

Skolan och tidskriften fortforo i tre år,
hvarefter Leo Tolstoy till följd af
öfveransträngning måste lämna denna sin verksamhet och
begifva sig ut till Bashkirerna på stepperna
öster om Volga för att söka hvila och genomgå
en kur för ett bröst- och njurlidande. — Den
igångsatta skolverksamheten på Jasnaja Poljana
och i dess omnejd fortsatte likväl under Tolstoys
bortovaro.

*
</chapter>
<chapter name="VII. Familjelyckan och den stora krisen">
<h2>VII.
Familjelyckan och den stora krisen.</h2>

<sc>Efter</sc> sin återkomst från stepperna med
förbättrad hälsa umgicks Tolstoy i doktor Behrs
familj i Moskwa, och den 23 sept. 1862 gifte han
sig med doktor Behrs yngsta dotter, Sofia
Andrejevna. Han var då vid 36 och hans brud vid
18 års ålder. Det nygifta unga paret begaf sig
genast till Jasnaja Poljana. Trots sin ungdom
visade sig grefvinnan Sofia Andrejevna redan från
början vara en kärleksfull följeslagerska och en
ovärderlig hjälp, icke blott i det rent husliga utan
äfven i förvaltningen af godset samt i grefvens
litterära verksamhet. Hon kopierade t. ex. flera
gånger om hans manuskript till »Krig och fred»
samt »Anna Karenin», hvilka han kort efter sitt
äktenskaps ingående författade, och som han flera
gånger omarbetade. Det var äfven hon, som
sedermera ombesörjde utgifvandet af sin makes
arbeten.

Tolstoys äktenskap visade sig sålunda vara
synnerligen lyckligt. Hans oroliga och känsliga
hjärta, som törstade efter tillgifvenhet och ömhet,
hade ändtligen funnit en fristad, där det kunde
älska fritt och helt utan ånger och kval. Hans
efter sanning lidelsefullt sökande och med
våldsamma inre tvifvel kämpande själ hade funnit
en förstående vän, som blef ett verkligt stöd,
som skänkte lugn och trygghet Tolstoy hade
inträdt i ett nytt skede i sitt lif — ett lyckligt
familjelif.

Grefvinnan hade knappt fyllt nitton år, då
hon födde sitt första barn till världen. Tolstoy
afvaktade denna stora tilldragelse med ljuf
otålighet; och då det var öfverståndet, då han riktade
sina ögon på den unga modern, som »strålande
af öfvernaturlig skönhet» försökte att småle mot
honom, kände han, att han inträdde i »en värklig
och strålande lycka». Han grät och skälfde af
så våldsam rörelse, att han ej förmådde yttra ett
ord. Han böjde sina knän vid sin hustrus bädd
och tryckte sina läppar mot hennes hand, under
det att nere vid fötterna i ackuschörskans armar
»rörde sig lifsflamman hos denna mänskliga varelse,
som kommit till världen med rättighet att vara
till och att vara lycklig, och som för en sekund
tillbaka icke existerade».<footnote>»Anna Karenin».</footnote>

Grefvinnan har gifvit sin man ej mindre än
tretton barn, af hvilka nio, fyra döttrar och fem
söner, ännu lefva. Den sista föddes 1891. Modern
har själf ammat dem alla.

Tolstoy har uppfostrat sina barn enligt
Rousseaus, på absolut frihet grundade teorier. All
aga har varit bannlyst. Öfvertygad om att
själfständighetsgrundsatsen i uppfostran tillämpas
endast i England, har han anställt engelska
barnjungfrur och guvernanter, hvarförutom äfven tyska
och franska lärare och lärarinnor användts i
familjen. Alla Tolstoys barn äro också mycket
bildade och tala flera språk flytande. Ehuru
alla barnen äro sin världsberyktade fader varmt
tillgifna, dela de likväl icke alla hans åsikter.

De både döttrarna Maria och Tatiana hafva
delat sin faders lifsåskådning samt tagit verksam
del i hans mångsidiga människovänliga
verksamhet. Den sistnämnda, Tatiana Lvovna, har
tjänstgjort som hans privatsekreterare och haft ett
ofantligt arbete med att besvara den mängd af
bref, som från alla världens kanter strömma in
till den beryktade profeten på Jasnaja Poljana.
Hon har dessutom ägnat sig åt målning och
musik och har ofta tagit del i sin faders arbete
bland bönderna ute på fältet.

Under inflytandet af ett lyckligt familjelif
vändes Tolstoys uppmärksamhet under en följd
af år bort från det lidelsefulla forskandet efter
lifvets mening. Hela hans lif koncentrerades under
denna tid på hans familj. — Men hans tanke
arbetade äfven under denna tid, och därunder
framträdde äfven samvetets skärpa allt tydligare.
Äfven under denna period i Tolstoys lif märkes en
stor kontrast mellan hans yttre utseende och
åthäfvor och hans moraliska verksamhet

Enligt hans svärfader d:r Behrs »Minnen»
var Tolstoy vid denna tid alltid munter och
glad; han red, jagade, spelade Croquet, och det
var under detta »lugna och fridfulla lif», som
han lidelsefullt studerade — Schopenhauers teorier.
Den 12 sept. 1869 skref han till sin vän Fjet:
»Jag hyser en gränslös beundran för
Schopenhauer; han skänker mig en moralisk njutning,
som jag förut aldrig erfarit. Jag vet ej, om jag
någonsin skall ändra min uppfattning, men jag
är nu öfvertygad om, att Schopenhauer är ett
stort snille. Jag kan ej begripa, att han förblir
okänd. Han hade sannerligen skäl att utropa:
’Det finnes alltför många idioter i världen!’»

***

Under den yttre lyckan af att befinna sig
i sin krafts dagar under så gynsamma
förhållanden — ett i allo lyckligt familjelif, beryktad och
ärad som stor konstnär, i åtnjutande af en bättre
hälsa än någonsin — började likväl lifvets
<i>hvarför</i> ånyo tränga sig på Tolstoy och med allt
större och större styrka pocka på svar. »Jag
kände», säger Tolstoy i sin »Bekännelse», »att
jag icke var helt och hållet frisk till min ande,
och att detta icke kunde fortfara länge». Redan
då han skref »Anna Karenin», hade han frapperats
af den djupa motsägelsen mellan de slutsatser
rörande lifvet, till hvilka han låtit de förnämsta
personligheterna i romanen slutligen komma, och
hvad han själf visste om sitt eget personliga lif
och om sina samtidas lif. Levins (en af hjältarne
i »Anna Karenin») tvifvel äro Tolstoys tvifvel;
Levins stora spörsmål: »Har jag rätt att lefva
som jag gör?» är Tolstoys stora lifsfråga. »Jag
arbetar», säger Levin, »jag fullföljer ett ändamål,
och jag glömmer, att allt tar slut, och att döden
är där nära intill mig! Jag kan ej lefva utan att
veta, hvad jag är, och för hvilket ändamål jag
existerar: därför att jag icke kan erhålla denna
kunskap, är lifvet omöjligt».

Samma spörsmål framstälde sig för Leo
Tolstoy: »Hvad är jag? Hvarför lefver jag? Hvad
är ändamålet med mitt lif? Huru bör jag lefva?
Hvad är det goda? Hvad är det onda? Jag skall
blifva rik, ryktbar etc. Nå väl! men sedan? Hvad
skall blifva resultatet af hvad jag gör i dag, af
hvad jag skall göra i morgon? Hvad skall blifva
slutresultatet af hela mitt lif? Hvarför bör jag
lefva? Hvarför bör jag göra det eller det? Gifves
det ett mål för lifvet, som icke förstöres genom
döden, hvilken oundvikligt väntar mig?»<footnote>»Bekännelse».</footnote>

Dessa spörsmål bragte honom helt och hållet
ur fattningen. »Jag kände, att detta något, på
hvilket lifvet stöder sig, höll på att brista inom
mig, och att det ej fanns något mer, hvarvid jag
kunde klänga mig fast; att det, hvaraf jag lefde,
icke längre fanns; att jag moraliskt icke kunde
lefva längre».<footnote>»Bekännelse».</footnote>

Tolstoy fortsatte dock sitt vanliga lif, »men,
säger han, lifvet uppenbarade sig icke längre
hos mig, emedan jag icke längre kände något
skäl för mina begär och önskningar ej heller
någon tillfredsställelse i att se dem uppfyllda.»<footnote>»Bekännelse».</footnote>
Lifvet hade för honom blifvit en omening.

Fordom hade Tolstoys tvifvel att kämpa med
hans själfbevarelsedrift, som sträfvade efter lifvet;
nu hade denna drift försvagats, och tviflet,
negationen af lifvet, dref Tolstoy mot befrielsen från
lifvet.

Tanken på själfmord uppstod nu hos honom
lika naturligt som fordom tanken på att göra
lifvet lättare och drägligare.

— Hvarför bör jag lefva, d. v. s., hvad skall
det verkliga, oförstörbara resultatet af mitt
flyktiga och bräckliga lif blifva? Hvilken mening
har min begränsade tillvaro i detta oändliga
universum? En omening! Men ingen hindrar ju
oss från att förneka lifvet genom att begå
själfmord!

— Gör då slut på ditt lif, och du skall aldrig
grubbla mera öfver tillvaron. Lifvet behagar dig
ej, gör en ända därpå! Om du lefver och ej kan
förstå meningen med ditt lif, så gör slut därpå
och dröj ej längre kvar däri för att beskrifva och
berätta, att du ej kan förstå den. Lifvets
skådespel väcker din motvilja, nåväl, gå ut därifrån!

Man bör genomläsa de märkliga ställena i
Tolstoys »Bekännelse», där Tolstoy skildrar sin
inre kamp under denna tid, då han fruktade
lifvet, kände sig starkt dragen till att lämna
detsamma och ändock ännu hoppades något däraf.
Den tragiska enkelheten och oemotståndliga
uppriktigheten i dessa skildringar tränga ned i själens
innersta... Hvilken förskräcklig strid! En inre
röst sade honom:

— Du kan ej förstå lifvets mening, tänk då
ej därpå, lef!

Och en annan svarade:

— Jag kan ej göra detta, emedan jag gjort
det redan alltför länge.

— Lifvets mening! Hvarest finnes då lifvets
mening? Hvar är sanningen?

— Sanningen, det är döden!

Och själfbevarelseinstinkten hviskade till
honom:

— Nej, sanningen, det är icke döden, det är
lifvet!

— Men jag äger icke längre någon lifsenergi
hos mig! Jag har förlorat lifvets mening!

— Sök den alltfort: du skall finna en ny!

Och Tolstoy företog sig att söka lifvets
mening:

»Och jag hängaf mig länge åt ett smärtsamt
sökande, icke af lättja eller af nyfikenhet; jag
sökte icke slappt och likgiltigt, utan jag sökte
med ångestfull ifver och uthållighet, dagar och
nätter i ända; jag sökte såsom en människa,
hvilken håller på att förgås och försöker att
rädda sig; och jag fann intet».*

Och han sökte öfver allt och allestädes. Han
vände sina blickar på familjen, på sin litterära
verksamhet, men »dessa tvänne honungsdroppar»,
säger han, »hvilka längre än allt annat höllo
mina ögon bort från den grymma sanningen, —
kärleken till min familj och till
författarevärksamheten, som jag kallade konst — hade icke längre
något behag för mig».<footnote>»Bekännelse».</footnote>

— Familjen! Men familjen, min hustru och
mina barn, äro människor, äfven de; de befinna
sig i samma villkor som jag: de måste antingen
fortlefva i lögnen eller också inse den
fruktansvärda sanningen... Älskar man dem, kan man
icke dölja sanningen för dem; hvarje steg i
vetandet, hvarje steg i lifvet leder till denna sanning.
Och sanningen är döden.

Konsten, poesien äro intet annat än
dekorationer, som göra lifvet tilldragande, de förklara
icke lifvets mening.

— Hvad är det timliga lifvets mening
bortsedt från hvarje öfverjordisk orsak?

Ingen!

I de positiva och experimentala
vetenskaperna, öfver allt fann Tolstoy endast samma
negativa svar.

— Hvad är mitt lifs mening?

Ingen!

Hvad skall blifva resultatet af mitt lif?

Intet!

Hvarför existerar allt som är till, och
hvarför är jag till?

Därför, att du är till.

Vetenskaperna känna intet om lifvets mening.
De säga: om du vill känna lagarna för ljuset
och för de kemiska sammansättningarna, eller
lagarna för organismernas utveckling; eller om
du behöfver lära känna lagarna för ditt förstånd,
så hafva vi klara, bestämda och orubbliga svar
att gifva dig på dessa spörsmål. Men vi veta
icke, hvarför du lefver, eller hvad lifvets mening
är: vi sysselsätta oss ej med dessa spörsmål.

Samma negativa svar gafs af filosoferna:

»Kroppens lif är ett ondt, och dess afskaffande
är ett godt», säger Sokrates.

»Öfvergången till intet är det enda goda i
lifvet», säger Schopenhauer.

»Allt är fåfänglighet. Människan dör, och
intet återstår af henne», säger Salomo.

»Man måste frigöra sig från lifvet», säger
Buddha.

Tolstoys sökande efter lifvets mening inom
vetenskapens och tankens område endast ökade
hans förtviflan.

Men hvilken mening gifves och har gifvits
åt lifvet af alla de miljardar varelser, som lefvat
på jorden? Hvarför lefva alla andra människor
utan att tänka på lifvets mening? Känna de
väl den?

Det allmänna folket hade kännedom om
sanningen, om lifvets mening, ty annars skulle
de ej kunnat lefva!... Tolstoy såg, att
människorna lefde i den tron, att de kände lifvets
mening.

Hvar hämta de denna kännedom?

I tron!

Han vände sig då till tron. Hvad som här
slog honom var, att trots all orimlighet och all
vidunderlighet i de svar, som tron gifver, förmår
likväl tron att i hvarje svar införa förhållandet
mellan det ändliga och det oändliga.

Hvad är jag?

Något ändligt, svarar vetenskapen.

En del af det oändliga, svarar tron.

Tolstoy insåg fullkomligt trons orimlighet,
men han kunde ej förneka, att den gaf
människorna svar på lifvets frågor och följaktligen
möjlighet att lefva. »Tron ger alltså, säger han,
möjlighet att lefva. Hurudan hon än må vara,
ger tron åt alla det svaret, att lifvet, ehuru
dödligt, likväl är oändligt; och att hvarken lidanden,
umbäranden eller döden kunna förstöra detsamma.
Det vill säga, att man endast i tron kan finna
lifvets mening och möjligheten att lefva.»<footnote>»Bekännelse».</footnote>

Hvad är då tron?
<img>Tolstoy brukar jorden på sitt gods.</img>


Tolstoy företog sig att studera religionernas
historia och kom snart till den öfvertygelsen,
att tron icke är ett försanthållande af osynliga
tings tillvaro, icke en uppenbarelse af sådana,
utan <i>tron är kännedomen om det mänskliga lifvets
mening</i>. Det pockande och tvingande behofvet
att finna en lifvets mening, utan hvilken han ej
kunde fortfara att lefva, har kommit Tolstoy att
förbise, att om tron är kännedomen om lifvets
mening, så förklarar hon dock icke, <i>hvari denna
mening består</i>. Tolstoy synes kritiklöst hafva
gripit fatt i tron såsom föreningslänken mellan
det ändliga och det oändliga, såsom det
oundgängliga villkoret för att kunna lefva.

Men i samma mån som Tolstoy lärde känna
religionernas, kyrkornas, de teologiska lärornas
och teologernas egen historia, greps han af fasa;
han insåg den motsägelse, som existerar mellan
den sanna meningen hos alla religioner och den
falska form, hvari människorna insvept den.

Alla s. k. troendes lif, hela deras uppträdande
i förhållande till alla, som ej bekänna samma tro
eller ej bekänna den på samma sätt som de,
stod i rak strid mot kärnan i deras lära. Alla
religioner lärde, huru man skulle förbättra lifvet
bland människorna, under det människorna lefde
i otro, predikande det goda men utöfvande det
onda. Mest oroades Tolstoy af allt det mänskliga
eländet, af vanan att döma och fördöma den ene
den andre, af våld mellan de enskilda och mellan
folken (krig), af grymhet och blodsutgjutelse —
och allt sådant föröfvades med kyrkans gillande!
Jesu lära, som säger: »Dömen icke, varen ödmjuke,
förlåten oförrätter, varen tålige, älsken hvarandra»!
hade i ord erkänts af kyrkan, men på samma
gång gillade kyrkan sådant som stod i rak strid
mot denna lära. Ända från barndomen hade
Tolstoy undervisats i för Jesu lära främmande
dogmer och i allehanda våld och äfven
blodsutgjutelse såsom heliga plikter. Han insåg nu, att
dessa människors tro, denna världens tro, hvilken
värld han tillhörde, icke var den tro, han sökte;
att deras tro i själfva verket icke var någon tro
utan endast en epikureisk uppfattning af lifvet.
Tron, enligt Tolstoys mening, uttryckes icke i
ord och yttre symboler. Vore det tänkbart, att
Jesu lära kunde medgifva dylika motsägelser?
Han kunde ej tro det. Tolstoy öfvergaf då världens
lif, hvilket han funnit vara »endast en vrångbild
af lifvet», och företog sig att studera bibeln och
särskildt nya testamentet

***

Vid denna tid lärde Tolstoy känna bonden
och sekteristen Sutajeff, hvilken 15 år förut
lämnat den ortodoxa kyrkan och börjat söka »lifvets
mening» i Jesu lära och föredöme. »Jag bildar
ingen sekt», sade Sutajeff, »jag åstundar endast
blifva en sann kristen och förmå andra att blifva
det». Kärnan i kristendomen, sådan Sutajeff
uppfattade och i sitt lif sökte förverkliga den,
består »icke i former och ceremonier, utan i
kärlek och sanning; men sanningen är kärleken i
lifvet mellan människorna inbördes».

Genom bekantskapen med Sutajeff kom
Tolstoy i närmare beröring med dessa okonstlade
troende bland folket, och på samma gång trädde
han in i en ny värld, där han slutligen äfven
själf skulle finna »lifvets mening». Tolstoy blef
genast frapperad af kontrasten mellan de
sekteristiska mushikernas tro och den tro, som
hyllades af den värld, han själf tillhörde. Han
sammansmälte till ett hjärta och en själ med dessa
troende bland folket. En genomgripande
förändring försiggick hos honom, hvilken, såsom vi
sett, länge förberedts och för hvilken han redan
från barndomen visat anlag. Han insåg nu, att,
för att kunna fatta lifvets mening, måste lifvet
framför allt hvarken vara orimligt eller dåligt,
och att förståndsuppfattningen först komme efteråt.
Han insåg äfven, att om man ville tänka och
tala om mänsklighetens lif, så måste man taga i
betraktande mänskligheten i allmänhet och icke
blott »några parasiter af lifvet».

Från denna stund »blef allting klart» för
honom». Tolstoy kallar denna kris »sökande
efter gud». Detta sökande bestod icke i någon
abstrakt tankeprocess, utgick icke från någon
kombination af idéer, utan från hjärtat och
samvetet. Tolstoy insåg med Kant, att det var
omöjligt att bevisa guds tillvaro. »Jag sökte
gud — quand même»... »En dag om våren»,
berättar Tolstoy, »befann jag mig ensam i skogen
och lyssnade till dess hemlighetsfulla ljud. Jag
lyssnade, och min tanke var som alltid riktad på
det som under en lång tid oupphörligt sysselsatt
mig: sökandet efter gud. — Nå väl, det finnes
ingen gud, som ej är en abstraktion i stället för
att vara en realitet, såsom hela mitt lif är. Men
<i>idén om gud</i>, hvilken jag söker, hvar har den
födts, och hvarifrån härstammar den? Bevisar
icke tillvaron af denna gudsidé själfva guds
tillvaro? Och på nytt uppstod inom mig tillika
med denna tanke en fröjdefull lifslängtan; allting
hos mig vaknade upp och fick en mening».

»Men förståndet fortsatte sitt arbete. —
Gudsidén är icke gud. Idén är något som äger rum
hos mig; gudsidén är en förnimmelse, som jag
kan uppväcka eller låta bli att uppväcka hos mig.
Det är icke den, som jag söker. Och på nytt
började allting dö omkring mig och hos mig, och
jag ville på nytt beröfva mig lifvet. Hvilka äro
då dessa mot hvarandra stridiga förnimmelser?
Jag lefver icke, då jag förlorar tron. Jag lefver
aldrig verkligt, utom då jag söker gud».

»Nåväl! Lef, sök gud: lefva är att söka gud;
att söka gud är lifvet!»

»Från denna stund klarnade mer än
någonsin allting inom mig och utom mig, och detta
ljus har aldrig öfvergifvit mig».<footnote>»Bekännelse».</footnote>

Tolstoy hade i sitt sökande efter lifvets
mening slutligen hamnat hos folket. Här hade
han i sekteristerna funnit själsfränder, hvilka i
likhet med honom själf sökte efter »den rätta
tron», »sanningen» och »lifvets mening», och i
likhet med sekteristen Sutajeff fann han
»sanningen» och »lifvets mening» uti samarbete i
kärleken. Denna Tolstoys nyfunna tro sammanfattas
i Jesu ord: »Älsken hvarandra». »Stån icke de
onda emot med våld».

***

Midt under detta sökande efter lifvets mening,
midt under dessa inre strider flyttade Tolstoy
med sin familj efter nitton års vistelse på Jasnaja
Poljana till Moskwa. Grefven satte sig mot denna
flyttning, men grefvinnan genomdref den, emedan
hon ansåg den nödvändig för barnens uppfostran.

I Moskwa företog sig Tolstoy att besöka
de fattigaste kvarteren i staden i samband med
den pågående folkräkningen. Sina iakttagelser
af det gräsliga storstadseländet har han skildrat
i »Hvad är att göra?» hvari han bryter stafven
öfver en »kultur», som ej är annat än en tunn
lysande fernissa öfver ett namnlöst elände, som
denna »kultur» själf skapar och underhåller.

Under sina fruktlösa försök att bringa de
fattiga i Moskwa verklig hjälp jämförde sig
Tolstoy med »en man, som anstränger sig för att
draga upp en medmänniska ur ett träsk, under
det han själf sitter fast i en dypöl». Vid hvarje
ansträngning »kände han, huru han sjönk allt
djupare och djupare ned i marken, som ej
förmådde bära honom». Han kände, att hans eget
lif icke var hvad det borde vara, men han kunde
ännu ej draga den slutsatsen, »så enkel och klar»,
att innan man kan förändra andras lif, är det
nödvändigt att först förändra och förbättra sitt
eget lif.

Vid denna tid, d. v. s. omkring 1883, lärde
Tolstoy känna en annan märklig sekterist, mushiken
Bondareff, och det är denna bekantskap som
väsentligen bidragit till, att Tolstoy helt »gått
till folket» och antagit »en mushiks skepelse».

Före sammanträffandet med Bondareff hade
sökandet efter lifvets mening fört Tolstoy till
tron, men det fattades honom ännu »något»; han
kände, att »hans lif var illa organiseradt»; det var
mushiken Bondareff, som påvisade för Tolstoy
detta »något», hvilket han sökte, och som
upprättade enheten och harmonien i hans eget lif,
utan hvilken det är omöjligt att uppfatta enheten
i världsalltet

I likhet med så många andra sekterister
bland mushikerna hade Bondareff, då det religiösa
intresset vaknat hos honom, på gamla dagar
nödtorftigt lärt sig läsa på egen hand och sedan
studerat bibeln vers för vers med brinnande
allvar. Under detta sitt bibelforskande hade
Bondareff trott sig finna lösningen på alla sociala
spörsmål i 1 Mos. 3:19: »Du skall äta ditt bröd i
ditt anletes svett». Vid 65 års ålder hade mushiken
Bondareff, hvilken knappt kunde skrifva sitt namn,
under det han fortfarande arbetade ute på fälten,
företagit sig att skrifva ett litet arbete, hvari han
förkunnar, att <i>»världens pånyttfödelse kan endast
ske genom enskildt, personligt kroppsarbete»</i>.

Censuren tillät ej detta arbetes tryckning,
men sedan Bondareff blifvit bekant med Tolstoy,
lät denne arbetet offentliggöras i tidskriften
»Ruskoje Bagatstvo», beledsagadt af en inledning, hvari
Tolstoy söker visa, att bonden Bondareffs idéer
icke äro alster af någon drömmare. Mushikens
teori, att »världens pånyttfödelse kan endast ske
genom enskilt, personligt kroppsarbete», införde i
Tolstoys lif en ny klarhet, som han förut endast
dunkelt anat, och som nu och då framskymtat
för honom.

Då Tolstoy insett denna för honom nya
sanning, lämnade han Moskwa och vandrade, iklädd
en rysk bondes dräkt, till fots till Jasnaja
Poljana (något öfver 30 sv. mil). Från denna tid
öfvergaf Tolstoy definitivt »denna världens
skrymtaktiga och lögnaktiga skenväsende», började att
arbeta på jorden, föra plogen, göra skor, m. e. o.
arbeta med sina händer i sitt anletes svett. Han
afsade sig sin egendom,<footnote>Då grefvinnan Tolstoy vägrade att gå in på
grefvens yrkande att öfverlämna all familjens egendom till
de fattiga, afstod grefven från all rätt till sin egendom
åt sin hustru och sina barn. Om grefven, mot
grefvinnans önskan, framhärdat i sin föresats, hade familjens
egendom blifvit stäld under officiel administration, d. v. s.
hamnat i ämbetsmännens klor. Det var i detta svåra
dilemma som Tolstoy afstod all sin egendom åt
grefvinnan och barnen, hvarför hans vedersakare bittert hånat
honom. Själf har Tolstoy aldrig gjort anspråk på att
vara något helgon, och han har vädjat till sina
vedersakare, att de skulle komma honom till hjälp till att
lefva ett bättre lif.</footnote> blef vegetarian,
upphörde att dricka vin och röka, m. e. o., började
ett nytt lif, grundadt på arbete och kärlek, på
»samarbete i kärlek».

Sedan denna tid har Tolstoy — med undantag
af kortare besök i Moskwa eller längre eller
kortare tids vistelse ute i provinserna i och för
nödhjälpsverksamhet under tider af hungersnöd —
vistats på Jasnaja Poljana, ständigt upptagen med
att mottaga skaror af hjälpsökande; med att bistå
bönderna på godset och i dess grannskap; med
att taga del i deras arbete, gifva dem råd och
uppmuntran; med att i ord och föredöme
undervisa människorna om »lifvets mening»; med att
organisera ett vidtomfattande
folkupplysningsarbete<footnote>Under Tolstoys ledning har en organisation i form
af en firma, kallad »Posrednik» (Förmedlaren), bildats,
genom hvilken millioner exemplar nyttiga böcker och
broschyrer, en stor del af dem enkom skrifna af Tolstoy
för folket, blifvit spridda bland massorna, trots allt
motstånd och alla hinder, som lagts i vägen härför af
polisväldet och prästerna.</footnote> o. s. v. Under hela denna tid har Tolstoy
spelat rollen af Rysslands samvete: från sin torftiga
studiekammare på Jasnaja Poljana har han riktat
sina skoningslösa straffpredikningar mot det
andliga och världsliga ryska våldsregementet, eller
från sin af rättfärdighets- och sanningslidelse
glödande själ har han låtit sanningens
genomträngande ljus falla på allt skenväsende och blotta
dess haltlöshet. Först i en aflägsnare framtid
skall en fördomsfri och objektiv historisk
forskning ådagalägga Tolstoys vidtomfattande och
djupgående inflytande och dess betydelse för
Rysslands omdaning samt dess verkningar utanför
tsarrikets gränser.

Under detta sitt mångsidigt verksamma lif
har Tolstoy likväl funnit tid att utöfva en
betydande skriftställareverksamhet. »Tänkare och
författare är den som, äfven om han ej ville vare
sig tänka eller uttrycka, hvad han känner i själen,
likväl icke kan afhålla sig därifrån under impulsen
af tvänne oöfvervinneliga krafter: den inre
driffjädern och människornas behof». Dessa makter
är det som drifvit Tolstoy till att skapa sådana
verk som »Herre och dräng», »Hvari min tro
består», »Gudsrike inom oss», »Kreutzersonaten»,
»Hvad är konsten?» »Uppståndelse» samt ett
stort antal mindre skrifter och tidningsartiklar.

Våldets feghet har under denna Tolstoys
frimodiga reformatoriska verksamhet på ett slående
sätt visat sig däri, att medan det byråkratiska
ryska själfhärskareväldet på det mest barbariska
sätt förföljt och misshandlat Tolstoys anhängare
och vänner bland folket (t. ex. »dukhoborerna»
och andra sekterister), har det icke vågat med
ett finger röra ärkekättaren själf. Endast den
Heliga synoden företog sig att bannlysa honom,
utan tvifvel i den förhoppningen att därigenom
göra honom oskadlig för de okunniga och
vidskepliga mushikerna. Men man misstog sig. I stället
öfversvämmades den Heliga synoden af
skrifvelser från en mängd simpla bönder, studenter och
personer af alla öfriga folkklasser med anhållan att
blifva bannlyst från den ortodoxa ryska kyrkan
i likhet med Tolstoy.

Tolstoy synes icke längre hafva som fordom
plågats af tvifvel eller af motsägelserna i lifvet.
Han har funnit enheten i tron och lifvet, i tanken
och handlingen, förenade genom kärleken. Han
har funnit lyckan, som han så länge sökte, och
han säger till alla:

Jag är lycklig, sedan jag öfvergaf det
förflutnas villfarelser, sedan jag fann lifvets mening.

Och hvari består den?

I uppfyllandet af guds vilja.

Hvad menas med guds vilja?

Idealet, samvetet: det goda och gud äro
synonyma.

Hvad bör då vårt ideal vara?

Att älska hvarandra och icke längre göra åt
andra, hvad vi icke vilja, att andra skola göra
åt oss.

Hvad är orsaken till, att detta bud i så hög
grad försummats, sedan det gafs af Jesus och
af Moses?

Orsaken ligger hos oss själfva: fåfängan
förblindar oss och hindrar oss från att undfly det
onda.

Hvar står frälsning och guds rike att vinna?

Guds rike är inom oss.

Hvad är då att göra?

Man måste rena samvetet.

Man kan ej rena en annans samvete. Hvad
skall man då göra med dem, hvilkas lif och
samveten äro bristfälliga eller förvända?

Man måste motarbeta dem.

Med hvilka medel?

Med kärleken.

*
</chapter>

<h2>ANDRA AFDELNINGEN</h2>

<chapter name="I. Religion och moral">
<h2>I.
Religion och moral.</h2>

<sc>Tolstoy</sc> har aldrig gjort någon
sammanhängande systematisk framställning af sina
religiösa, sociala och moraliska åsikter, utan
förekomma dessa strödda här och där i hans arbeten
utan synbart logiskt sammanhang. Detta ligger
i sakens natur, ty Tolstoy är hvarken teolog
eller filosof utan framför allt samvetsmänniska,
bättringspredikare, profet, och för honom likasom
för alla profeter är lifvet hufvudsaken: »Lifvet är
människornas ljus, alltings princip». »Att känna
gud och att lefva är ett och detsamma, gud är
lifvet».<footnote>»Bekännelse».</footnote>

Fullständigast äro Tolstoys religiösa åsikter
framställda i hans arbete »Om lifvet», hvilket
börjar med följande karakteristiska liknelse:

»Låt oss föreställa oss en man, hvars enda
existensmedel är en kvarn. Denne man, son och
sonson till en mjölnare, känner endast genom
tradition noggrant, huru han har att sköta
kvarnen i alla dess enskilda delar, för att den skall
mala bra. Denne man fogade, utan att känna
mekaniken, kvarnens alla delar samman, så godt
han kunde, för att malningen skulle ske så raskt
och så bra som möjligt, och denne man lefde och
lifnärde sig af sin kvarn.

Så hände sig, att denne man en gång
började fundera öfver kvarnverkets sammansättning,
uppfångade åtskilligt dunkelt tal om mekaniken
och begynte gifva akt uppå, huru och
hvarigenom kvarnen rörde sig. Han går från
kvarnskrufvarna till kvarnstenarna, från stenarna till
valsen, från valsen till hjulen, därifrån till
dammluckan, därpå till dammen och floden, och
slutligen kommer han till den slutsatsen, att
alltsammans beror på dammen och floden. Han är
så lycklig öfver sin upptäckt, att han, istället
för att som vanligt bekymra sig om mjölets
beskaffenhet, kvarnstenarnas höjande och sänkande,
dragremmens sträckande och slappande etc.,
hängifver sig åt att studera floden; och hans kvarn
råkar helt och hållet i olag. Folk säga honom,
att det duger ej att sköta sitt arbete på detta
sätt. Detta gendrifver han och fortsätter att
filosofera öfver floden. Han forskar så djupt och så
länge i denna fråga, han disputerar så lidelsefullt
med sådana som motsäga honom, att han
<img>Leo Tolstoy i sitt arbetsrum.</img>

slutligen kommer till den öfvertygelsen, att floden
är kvarnen».

I denna liknelse uttryckes på ett plastiskt sätt
Tolstoys förhållande till människolifvet, sådant
det borde vara, och sådant det under vår kultur
faktiskt gestaltar sig.

Kvarnens gång liknar lifvets väsende, hvilket
vi af tradition och nedärfdt åskådningssätt känna
lika noggrant som mjölnaren känner kvarnens;
floden är endast en biomständighet, en sekundär
företeelse, hvars studium hindrar kvarnens gång,
alldeles såsom de s. k. exakta vetenskaperna hämma
det verkliga lifvet. Den förryckte mjölnaren
liknar företrädarne för den moderna vetenskapen,
hvilka ignorera lifvets väsen och endast
sysselsätta sig med biomständigheter utan att veta
hvarför och för hvilket ändamål.

Därför måste nu framför allt lifvets väsen
definieras och bestämmas. Ur denna bestämning
skall och måste allt annat framgå och finna sin
förklaring.

Men ett alldeles motsatt förfarande använda
samtidens lärde eller, såsom Tolstoy kallar dem,
de skriftlärde. Dessa förutsätta lifvet såsom
någonting redan bekant. Under denna förutsättning
forska, skrifva och strida de om, huruvida lifvets
väsen är att söka i cellen, i protoplasma eller i
den ännu lägre stående oorganiska materien. I
själfva verket gör man sig skyldig till den största
motsägelse, då man förlägger lifvets väsende till
materien.

Är människan att betrakta som ett aggregat
(en anhopning) af celler, så följer däraf på intet
vis, att bäraren af detta aggregat har sitt ursprung
i den enskilda cellen, ty bäraren af aggregatet
har själfmedvetande, hvilket den enskilda cellen
icke har. Den moderna vetenskapens falska
metod härleder sig från de falska perspektiven. För
den iakttagande personen förefalla därför de
aflägsnaste föremålen vara tydligast och lättast att
uppfatta, under det han i själfva verket endast
har en dunkel föreställning om dem. Af samma
skäl förefaller oss den döda materien begripligare
än växterna, växterna än djuren och djuren än
människan. I själfva verket går den sanna
kunskapens utveckling i en alldeles motsatt riktning.
Tydligast uppfattas människan, dunklast materien,
ty ju mera intelligens kunskapsföremålet äger,
desto begripligare är det för det förnuftiga
forskande väsendet

Den yttre världens föremål äro till tid och
rum skilda från det forskande väsendet.
Medvetande och intelligens äro däremot ständigt
immanenta hos den tänkande och kännande personen
och tänkas aldrig af honom såsom medelpunkt
vare sig i rummet eller tiden utan med
nödvändighet såsom någonting evigt. Vetandets källa
och innehåll ligger därför i själfmedvetandet,
hvarvid yttervärlden nätt och jämt uppfattas så mycket
som den innehåller af intelligens eller
lagbundenhet. Hade materien alls inga lagar eller
lagbundenhet, så kunde man icke ens bilda sig ett
begrepp om densamma. All sin kännedom om
yttervärlden hämtar människan från kännedomen om
sig själf eller från de trenne förhållanden, i hvilka
hon står till yttervärlden. Dessa förhållanden
äro: 1:a) Det förnuftiga medvetandet 2:a) Det
empiriska (genom erfarenhet vunna) medvetandet
eller »den djuriska personligheten». 3:e) Materien.
Dessa tre förhållanden bär den kännande
personen hos sig, och emedan han känner dessa hos
sig själf, indelar han yttervärlden i dessa tre
kategorier. Häraf framgår tydligt, att förnuftet
utgör varats och kännandets (vetandets) väsen
och hufvudkälla. Förnuftet själf är såsom
alltings början och upphof ursprungligen och
omedelbart gifvet, såsom ock »Johannes evangelium
begynner därmed, att ’logos’ (ordet = förnuftet) var
begynnelsen, och i och genom det existerar allt;
därför», säger Tolstoy, »kan icke det, som förklarar
allt annat, själf genom någonting förklaras».<footnote>»Om lifvet».</footnote>

Lifvets väsende är alltså förnuftet. Hvar och
en enskild så väl som alla gemensamt måste
därför förr eller senare komma till insikt om detta
sakförhållande, och detta skall bilda grundvalen
för den personliga lifsuppfattningen och det
rationella lefnadssättet.

Processen härvid är följande:

Kärnan i den mänskliga tillvaron består i
sträfvan efter egen lycka och välfärd. Hvaije
människa börjar lifvet under förhoppning att
vinna lyckan. Ledd af denna hufvudsträfvan,
betraktar hon sin egen person som världens
medelpunkt Alla andra varelser anser hon
därför som utomstående och främmande, såsom
endast medel för uppnående af ett ändamål, men
hon betraktar sig själf som evig och oförgänglig.
Ur denna antropocentriska dröm uppvaknar hon
likväl, då hon begynner att kämpa för tillvaron
i striden med andra varelser, hufvudsakligen med
sina närmaste. Först af allt lär hon i denna strid
känna, att alla andra människor fullfölja samma
sträfvanden, och att, likasom hon betraktar dem
som medel för uppnående af sina ändamål, äfven
de betrakta och begagna sig af henne på samma
sätt. Det blir då klart för henne, att alla henne
omgifvande väsen, ledda af själfbevarelsedriften,
äro färdiga att nedgöra och förinta henne, — som
betraktar sig som världens medelpunkt!

Lyckas hon genom våldsam ansträngning
och möda vinna framgång i denna rent djuriska
kamp, måste segerns illusoriska beskaffenhet snart
framstå klart för henne. Ty ju längre människan
lefver och kämpar, och ju mer hon vinner, desto
klarare träder den oryggliga sanningen i dagen,
att all slags världslig njutning måste leda till
ledsnad, öfvermättnad, trötthet och lidande. De
flydda njutningarna lära människan att förakta
»den djuriska människans» behof, emedan
förgänglighetsmedvetandet öfverföres på framtiden.
Det flydda är för alltid försvunnet, och af
framtiden är ej heller något bättre att vänta. Allt
detta lär oss att betrakta »den djuriska
personlighetens» lust och njutningar såsom någonting
ovärkligt.

Det värkligt varande kan icke vara
förgängligt, följaktligen är »den djuriska personlighetens»
tillfredsställande och njutningar intet annat än
ständig död. Till denna uppfattning måste hvarje
tänkande förr eller senare komma. Det ögonblick,
då förnuftets ljus går upp, och meningslösheten
i »den djuriska personlighetens» sträfvanden träda
i dagen, förefaller i regeln fruktansvärdt. Ty
förlusten af den djuriska personlighetens vilja
ter sig för människan som ett inträdande
stillestånd i själfva lifvet. Detta förskräckande
tillstånd härleder sig från vår medfödda riktiga idé
om lifvet och vår falska användning af
detsamma.

Det eviga, före oss existerande och sig i oss
uppenbarande förnuftet säger oss, att lifvet är
evigt, men att det lif, som slutar med döden, är
en ohjälplig motsägelse.

I enlighet med denna uppenbarelse lefver
människan med den djupa och riktiga
öfvertygelsen om sitt lifs evighetsart. Men då lifvet,
tack vare vanan och omgifningen, sökes i den
»djuriska personlighetens» fortgående bortdöende,
så förefaller det ögonblick, hvari medvetandet om
alla naturliga drifters intenhet inträder, såsom
ett upphörande af lifvet själf. I själfva verket
utgör dock detta inträdande stillestånd det eviga
förnuftets uppvaknande till klar insikt om lifvets
väsende. Och just i detta ögonblick, då lifvet
tyckes upphöra, tar det sin värkliga början. Det
eviga lifvets idé, som ligger outplånligt inplantad
i vårt själfmedvetande, utgör på samma gång en
negation (förnekelse) af »den djuriska
personlighetens» naturliga drifter. Verkligt är därför
förnuftet, det eviga lifvets grundidé, medan den af
förnuftet negerade djuriska och dödliga
personligheten är imaginär.

Till följd af denna grundåskådning särskiljer
Tolstoy äfven tvenne arter af medvetande: ett
empiriskt (på erfarenheten grundadt) och ett
enhetligt. Det empiriska medvetandet, som tillhör
den djuriska personligheten, sträfvar efter att
tillfredsställa dess kraf. Beroende, som den är, af
de öfvergående intrycken, befinner sig detta
medvetande ständigt i ett döende tillstånd. Det kan
ej tillhöra lifvet, alldenstund dess overkliga existens
betingar dess tillvaro.

Det enhetliga förnuftet däremot är det under
alla växlingar oföränderliga »ego» (jag). Det är
hvarken uppkommet ej heller förgängligt Det
empiriska jaget, som är förknippadt med känslor,
sträfvanden, vilja och tillfredsställelse, känner sin
födelse och följaktligen äfven, att det måste gå
under. Det enhetliga jaget däremot känner hvarken
uppkomst eller förintelse. <i>Detta jag är
uppenbarelsen af det eviga och gudomliga förnuftet i
människan.</i>

Af förnuftets evighetsart framgår odödligheten
som en följd. Döden betraktas af människorna
som det största onda, emedan de se lifvet i den
bortdöende djuriska personligheten, d. ä. i döden.

För det absoluta oföränderliga jaget gifves
ingen död. »Vid denna åskådning, säger Tolstoy,
framgår motsatsen: icke lifsmedvetandet, utan
allt som hör till rum och tid är visionärt.
Därför kan icke, vid denna åskådning, min
kroppsliga, till rummet och tiden hörande tillvaros
upphörande äga någonting verkligt eller störa och
tillintetgöra mitt verkliga lif. Följaktligen gifves
det icke heller, enligt denna uppfattning, någon
död».

Med den som absolut tänkta idéen om det
rena jaget sammanfaller vidare idéen om
kärleken. Det enhetliga jaget tänkes stående i ett
visst förhållande till universum.

»Då jag vid något ögonblick i mitt lif frågar
mig: Hvad är jag? Så svarar jag: Någonting
tänkande och kännande, d. v. s. stående i ett
visst särskildt förhållande till världen, och endast
detta uppfattar jag såsom mitt jag och intet
annat». Och detta af subjektet tänkta och kända
konstanta förhållande är kärleken. »Hvad är
detta något, som förbinder alla på hvarandra
följande arter af medvetande till ett
sammanhängande helt? Hvad är detta mitt första och
särskilda ’jag’, som icke uppstår ur min kroppsliga
tillvaro eller bildas af den serie olika arter af
det i mig existerande medvetandet, utan det
ursprungliga jaget, grundjaget, omkring hvilket de
i tiden på hvarandra följande arterna af
medvetande aflagra sig likasom omkring trädets märg?
Denna fråga förefaller mycket djupsinnig och vis,
och likväl gifves det ej ett barn, som ej kunde
svara därpå tjugo gånger om dagen: Jag älskar
det här, men jag älskar icke det där. Dessa ord
äro mycket enkla, och likväl innehålla de
lösningen på spörsmålet, hvari detta särskilda jag
består, som förenar alla arter af medvetande till
ett helt. <i>Det är detta jag, som älskar det ena
men icke det andra</i>». Det enhetliga, gent emot
det empiriska jaget stående medvetandet är
kärleken.

Enligt Tolstoys mening hafva människorna
en i grund och botten riktig uppfattning af
kärleken likasom af lifvet. Hvarje människa vet,
att kärlek innebär uppoffring af det egna jaget.
Men denna riktiga medfödda idé störes och
förryckes af den djuriska personlighetens retelser.

Den djuriska personlighetens kärlek grundar
sig på den ena personens, det ena föremålets företräde
framför det andra. Men ett tillstånd, hvari denna
den djuriska personlighetens, endast af djuriska
drifter bestående kärlek härskar, är en ständig
orsak till lidande, ty dess källa ligger utom
personligheten. Den verkliga kärleken däremot, som
är identisk med lifvet, förnuftet och det absoluta
jaget, och hvilken är oberoende af de yttre
växlingarna, emedan den är sin egen källa, leder till
den högsta lycka. Denna kärlek består likväl
icke blott i afsägelse och öfvervinnelse af »den
djuriska personligheten» med dess lustar och
begärelser, m. a. o. i askes, utan i hängifven
uppoffring för medmänniskan — den enskilda
människan — i gärning och sanning.

Detta är kärnan och grundvalen till Tolstoys
lifsuppfattning och »lära»: allas samarbete i
kärlek i stället för »kampen för tillvaron»; våldets
afskaffande och ersättande af allas endräkt i
kärlek, m. e. o., bergspredikans evangelium (i
motsats till de officiella kyrkornas fernissade
hedendom) förverkligadt i lifvet.

Denna grundsanning har för länge sedan
förkunnats af de stora religionsstiftarne och
filosoferna Konfutse, Laotse, Buddha, Sokrates och
stoikerna, men förnämligast af Jesus af Nasaret.

Men trots dessa uppenbarelser af den
gudomliga sanningen fortlefver ännu största delen af
mänskligheten utan att uppfatta det sanna lifvets
mening och ändamål. Skulden härtill bära de
fariséer och skriftlärde i alla tider, hvilka med
sina lögnaktiga läror föra människorna på
villospår. För snöd vinning förkunna »fariséerna» på
olika sätt »den djuriska personlighetens» lycka
och salighet i en annan värld som lön för
iakttagande af allehanda meningslösa yttre
ceremonier, och framför allt för frikostiga jordiska gåfvor;
medan »de skriftlärde» (quasi-vetenskapsmännen)
förkunna, att lyckan består i »den djuriska
personlighetens» korta tillvaro. På detta sätt dölja
båda dessa grupper lifvets sanna mening för
människorna.

Men trots all denna fariséernas och de
skriftlärdes möda fortskrider dock mänskligheten framåt:
mänskligheten närmar sig mer och mer den
kristliga lifsåskådningen.

Utvecklingsprocessen vid denna
mänsklighetens öfvergång från den »djuriska
personlighetens» till den kristna lifsåskådningen framställes
i ett annat hufvudverk (»Guds rike inom oss».<footnote>Den i den svenska, efter den franska
öfversättningen lånade titeln: »Frälsningen finnes inom dig själf»,
är en förvanskning af den ursprungliga titeln.</footnote>)

Tolstoy särskiljer tre hufvudgrupper af
världsåskådning, som följa på hvarandra i historien:
den djuriska, den samhälleliga och den allmänna
eller gudomliga. »Hela det historiska lifvet, säger
Tolstoy, är ingenting annat än en allmän
öfvergång från den djuriskt personliga lifsåskådningen
till den samhälleliga och från den samhälleliga
till den gudomliga. Den gamla historien, som
varade i 1000 år och nådde sitt slut i det romerska
riket, skildrar öfvergången från den djuriska till
den samhälleliga och statliga lifsuppfattningen.
Hela den historiska perioden från det romerska
kejaredömets tid till kristendomens uppkomst
bildar den historia, som vi ännu genomlefva, d.
v. s. öfvergångstiden från den statliga
världsåskådningen till den gudomliga».<footnote>»Guds rike inom oss».</footnote>

»Den rörelse, som leder till kristendomens
(= den gudomliga lifsuppfattningens) slutliga seger,
försiggår i tvenne riktningar: å ena sidan
medvetet, på grund af andliga orsaker, och andra
sidan omedvetet, till följd af materiella
bevekelsegrunder.

Motsägelsen mellan det kristliga medvetandet
och den antikristliga verkligheten framträder allt
skarpare och skarpare hos den mest kännande
och ärligt tänkande delen af mänskligheten,
likasom den materialistiska s. k. kulturen med dess
nakna intressekamp, dess allt mer och mer
tillspetsade motsatser mellan ett upproriskt
proletariat och en i öfverflöd degenererad
kapitalistklass, gör lifvet alltmer och mer odrägligt. Med
ett ord, alla klasser lida af de antikristliga
lifsförhållandena, hvilket i sin tur nödgar
människorna till att stanna och spörja, om det ej
gifves en bättre väg; det kristliga medvetandet
börjar vakna. Denna motsägelse, som gör sig
gällande i det ekonomiska lifvet, framträder äfven
i statslifvet och det mellanfolkliga lifvet med
dess intriger och blodiga sammanstötningar, och
i allt detta ser Tolstoy kampen mellan den djuriska
och kristliga lifsuppfattningen, hvilken senare
likväl, enligt hans hoppfulla uppfattning, slutligen
måste segra.

Huru skall detta framtidsideal uppnås?
Tolstoys svar lyder: »Förverkligandet af detta ideal
kan endast ske genom inre förändring hos hvarje
enskild människa, eller Kristi återuppväckelse i
människan». På den invändningen, att denna
väg till idealets förverkligande är alltför lång,
svarar Tolstoy, att »mänsklighetens öfvergång
från ett lefnadssätt till ett annat icke alltid sker
på samma sätt, som då sanden korn för korn
rinner ur ett omstjälpt timglas, utan kan äfven
ske så som då ett kärl, som nedsänkes, fylles med
vatten, först droppvis, sedan med tilltagande styrka
och hastighet, tills det plötsligt fylles på en
gång».

Tolstoy framställer, huru denna
förändringsprocess börjar och fortgår hos den enskilda
människan genom att »icke behandla någon människa
på sådant sätt, att man hos henne väcker onda
känslor, ty af ondt framgår endast ondt», men
af godt kommer endast godt, och det goda, som
är oändligt mäktigare än det onda, skall först
småningom och sedan med tilltagande styrka
gripa omkring sig, tills slutligen alla komma
under dess välde.

Tolstoy utdrager konsekvenserna af denna
sin individualistiska uppfattning och utdömer icke
blott allt yttre våld i bokstaflig mening, såsom
krig etc., utan äfven alla på våldet grundade
mänskliga inrättningar, vare sig världsliga eller
andliga (kyrkliga). Särskildt vänder han sig mot
alla moderna reformplaner, som gå ut på yttre
åtgärder och anordningar, från den öppna
revolutionen på våldets väg till de konstitutionella och
socialistiska samfundsorganisationerna: all reform
koncentreras på den enskilde. Frågar man, huru
mänsklighetens framtid skall te sig under dylika
»laglösa» förhållanden, svarar Tolstoy, att vi ej
hafva att bekymra oss däröfver utan endast att,
hvar och en af oss, göra hvad samvetet (= den
förnuftiga personligheten, »Kristus i oss») bjuder,
vetande, att af det goda kan endast komma godt.

***

Tolstoy bekämpar den moderna uppfattningen,
att religionen uppkommit af en vidskeplig fruktan
inför oförklarliga naturföreteelser, och att
mänskligheten genomgår (enligt Aug. Comtes teori)
tre utvecklingsstadier: det religiösa (=
vidskepliga), det metafysiska och det vetenskapliga. Det
är icke, enligt Tolstoys uppfattning, yttre
händelser, utan »det inre medvetandet af människans
intenhet och ensamhet (isolering) inför den
omgifvande oändligheten», som framkallar den
religiösa känslan. Af detta skäl kan icke heller
religionen förstöras af någon som helst
kulturutveckling.

Tron grundar sig uteslutande på det förnuftiga
medvetandet af det rättaste och det bästa, man
har att göra vid ett gifvet ögonblick. Trons
grundval är ljuset, tron själf är uppfattningen
och särskiljandet af det goda och det onda.

Religionens väsende är den hos människorna
nedlagda förmåga, som utpekar den väg, på
hvilken mänsklighetens framtida utveckling bör
försiggå, alltså en profetisk förmåga. Tron är
lifvets kraft.

Hvarje religions väsende består uti att söka
svaret på frågan: »Hvarför är jag till, och i
hvilket förhållande står jag till det oändliga
världsaltet?»

Enligt Tolstoys uppfattning framträder detta
förhållande i trenne hufvudformer eller
utvecklingsstadier: 1:a) det ursprungliga eller hedniska,
som förlägger lifvets mening och ändamål till det
individuella goda, till jagets lycka och välgång;
2:a) den samhälleliga kulten, som fordrar, att den
enskilde skall lefva och uppoffra sig för det
allmänna (familjen, rasen, staten), och 3:e) den
sant kristliga eller gudomliga religionsformen,
som förlägger lifvets mening i att »förvärkliga
guds vilja», d. ä., den gudomliga kärlekens lag.

Tolstoy tror, att mänskligheten f. n. håller
på att inträda i det sista eller det sant kristliga
religionsstadiet, där lifvets mening skall förläggas
till fullgörandet af guds vilja, som är den eviga
kärlekens grundlag.

Grundelementen till denna religion finner
han hos pytagoréerna, esséerna, egyptierna,
perserna, judarna, braminerna, buddisterna, och dessa
grundelement framträda i utvecklad form i Jesu lära.

Hvarje människa måste hylla någon af dessa
tre religionsformer. »En människa utan religion
är lika otänkbar som en människa utan hjärta.»

Det är icke vetenskapen utan religionen, som
bestämmer människans förhållande till världsalltet,
ja, vetenskapen fordrar en religiös uppfattning
af lifvet som utgångspunkt för sitt
forskningsarbete.

Religionen består sålunda i människans
förhållande till gud eller världsalltet (enligt Tolstoy
äro dessa begrepp i viss mening synonyma,
alldenstund gud är världsaltets eviga och
oföränderliga princip, det eviga förnuftet); moralen, som
bestämmer de mänskliga handlingarnas art, är
resultatet af människans förhållande till gud, och
yttrar sig därför i samma hufvudformer som
religionen själf, nämligen den individuella (rent
egoistiska), den samhälleliga och den kristliga eller
gudomliga.

***

Det faller af sig själf, att Tolstoy, som
förlägger den sanna religionens, d. ä. kristendomens
väsende till lifvet, helt och hållet förkastar alla
hedniska, för lifvet främmande element, som
vidhängt den kristna läran, och af »fariséerna»
(= prästerna) upphöjts till kristendomens
väsentligheter, såsom »underverk», »verbal inspiration»
o. s. v. För Tolstoy är den gudomliga sanningen
själfklar, och dess auktoritet behöfver ej
uppbäras af några som helst »underverk».

*
</chapter>
<chapter name="II. Leo Tolstoy och den sociala frågan">
<h2>II.
Leo Tolstoy och den sociala frågan.</h2>

<sc>Tolstoy</sc> framhåller med den för honom egna
skärpan, att det moderna samhället är
grundat på egoismen, det onda, våldet, och därför bär
inom sig fröet till sin undergång. Det allmänna
olyckliga samhällstillståndet oroar och plågar alla,
och eländet tillväxer mer och mer. Den nuvarande
samhällsorganisationen är intet annat än en härd
för korruption och lögn. Det allmänna
skrymteriet har till den grad genomträngt alla
samhällsklasser, att ingenting numera förmår väcka
harm hos någon. Det är isynnerhet
klasskillnaden, satt i system, som döljer för människorna
det nuvarande samhällslifvets dåraktighet och
grymhet. Vår lyx, vår lättja, våra rikedomar,
vårt gränslösa högmod afstänga oss från den
sanna lyckan. Vi beröfva oss allt, som skänker
verklig glädje åt människolifvet; vi lefva
<img>Grefvinnan Tolstoy.</img>

sammanträngda i stora städer; vi blifva förslappade
och enerverade, vi dränka vår hälsa i en afgrund
af onaturlighet, och trots alla våra nöjen dö vi
af lifsleda och ånger öfver, att vårt lif är så långt
ifrån hvad det bort vara.

Vi se rundt omkring oss å ena sidan det
lysande eländet och å andra sidan det grinande
armodet, den besutna klassen i harnesk mot den
egendomslösa och tvärtom. Alla äro medvetna
om det abnorma i detta tillstånd; man skulle vilja
dölja och glömma det, men man kan det icke.
Med eller mot sin vilja bidraga alla till att
bibehålla detta olyckliga tillstånd, som allas samvete,
när det någongång får tala, fördömer, och ingen
kan annat än lida af denna motsägelse.

Det olidliga i detta tillstånd skärpes
därigenom, att alla veta, att det är onaturligt.
Fordom trodde både herren och slafven, att deras
ömsesidiga förhållande var naturligt, var af gud
instiftadt, och därför kunde de uthärda detsamma,
men för närvarande veta alla och känna, att det
nuvarande förhållandet mellan de olika
samhällsklasserna är onaturligt och i längden ohållbart.
»Till och med om den moderne arbetaren kunde
förtjäna 15 kr. om dagen med 8 timmars arbete,
skulle han ej upphöra att vara missnöjd och
lida, ty han producerar föremål, af hvilka han
ej har någon njutning, han arbetar icke frivilligt
för sig själf, utan af tvång och till andras fördel».
De bildade och tänkande klasserna lida ännu mer
af medvetandet om den skriande motsatsen mellan
de vackra teorierna om humanitet, om
människornas broderskap och den nakna verkligheten
i lifvet. Och om deras medvetande härom, deras
samvete, är förslöadt, lida de icke mindre af
fruktan och räddhåga.

Denna motsägelse, som genomgår det moderna
lifvets alla områden, framträder skarpast i det
politiska lifvet. Hela det moderna samhällslifvet
är grundadt på lagar. Hvilka äro då dessa lagar,
på hvilka vår tillvaro är byggd? Tro människorna
på dem? På intet vis. Ingen tror på deras
rättvisa, man föraktar dem och underkastar sig dem.
De gamle, som trodde, att lagarna utfärdats af
gudarna, lydde dem villigt, men vi, som veta,
hurusom lagarna äro resultat af härsklystnad,
vinningslystnad och partiintriger, kunna ej tro på
deras rättvisa och därför icke heller, att
underkastelsen under dem motsvarar förnuftets och
människonaturens fordringar.

Ännu mera skriande blir motsatsen mellan
idealet och verkligheten i människornas
internationella förhållanden, och hvilka med absolut
nödvändighet fordra en lösning, ty annars hotas
mänskligheten med faran att förlora både
förnuftet och lifvet. Hvar och en, som läst Tolstoys
skrifter, vet, med hvilken skärpa han blottar det
gigantiska vanvett, som uppenbarar sig i de
moderna meningslösa krigsrustningarna, hvilka äro
lika olycksbringande för folken som de mest
blodiga krig.

Man kan förstå, huru människorna under
den gamla historiska tiden, äfven under
medeltiden och ända ned till slutet af 18:de seklet
kunnat försvara och tro på kriget, men vi kunna
ej, trots alla hypnotiseringsanordningar, längre
hysa denna tro. Och denna motsägelse är så
fruktansvärd, att det i längden blir omöjligt att
lefva, om den ej finner sin lösning.

***

För att förblinda majoriteten har minoriteten
uppfunnit den fabeln, att mänskligheten utgör
en lefvande organism, i hvilken de enskilda
människorna ingå såsom delar i ett organiskt helt
och hafva hvar och en sin särskilda uppgift att
fylla inom organismen. Denna teori tjänar till
stöd för den nuvarande klasskillnaden,
arbetsdelningen, m. e. o., det moderna samhällstillståndet.
Genom att sålunda betrakta sig som medlem af
samhällsorganismen uppfattar den enskilda sina
handlingar, hvilka han som samhällsmedlem
utför, såsom riktiga, huru omoraliska och
orättfärdiga de i och för sig än må vara. På detta sätt
begås de mest skriande handlingar af våld och
orätt i samhällsorganisationens namn, utan att
ansvaret hvilar på någon enskild. Det enda
radikala botemedlet mot alla dessa missförhållanden,
den enda verkliga lösningen af den olycksbringande
motsägelsen i lifvet, består däri, <i>att hvarje enskild
människa upphör att göra det orätta, d. v. s. lönar
ondt med godt utan åtskillnad till person</i>. Häraf
följer då, att ingen som helst yttre omdaning af
samhällsformerna kan enbart lösa den sociala
frågan, hvilken oupplösligt hänger samman med
det personliga lifvets art. <i>Den enskilda
människans lif måste omdanas i öfverensstämmelse med
bergspredikans evangelium.</i>

***

I ett af sina senaste arbeten, kalladt »Vår
tids slafveri» (utkommet år 1900), påvisar Tolstoy
de socialistiska teoriernas omöjlighet och visar,
att socialismen i tillämpningen med nödvändighet
måste leda till ett fullständigt slafveri. Ur nämnda
arbete återgifva vi följande:

»Det socialistiska idealtillståndet består däri,
att arbetarne, sedan de blifvit herrar öfver
samtliga produktionsverktyg, skola kunna förfoga öfver
alla bekvämligheter och lefnadsnjutningar, som
nu endast de förmögna klasserna kunna åtnjuta.
Alla skola kläda sig väl, bo och äta godt, gå på
asfalt i elektriskt ljus, besöka teatrar och
konserter, läsa tidningar och böcker, åka i
automobiler etc. Men för att alla skola kunna använda
vissa föremål, måste tillverkningen af de
åstundade föremålen fördelas på många händer, och
man måste måhända äfven fastställa, huru lång
tid hvarje arbetare bör arbeta. Och huru skall
man kunna fastställa detta?»

»Statistisken kan — ehuru äfven det endast
mycket ofullkomligt — bestämma människornas
behof i ett af kapitalismen, konkurrensen och
nöden fjättradt samhälle. Men inga statistiska
uppgifter kunna visa, huru många och hvilka
föremål erfordras för att tillfredsställa människornas
behof i ett sådant samhälle, där
produktionsverktygen tillhöra samhället själf, d. v. s., där
människorna äro fria».

»Behofven i ett dylikt samhälle äro omöjliga
att bestämma, emedan dessa behof alltid skola
blifva oräkneliga gånger större än möjligheten
att tillfredsställa dem. Hvar och en kommer att
vilja ha allt, hvad endast de rikaste kunna hafva,
och därför gifves ej den ringaste möjlighet att
bestämma mängden af de för ett sådant samhälle
behöfliga föremålen».

»Huru skall man dessutom kunna
åstadkomma enighet bland människorna i fråga om
arbetet vid tillverkningen af de föremål, hvilka
somliga anse nödvändiga och andra onödiga eller
t. o. m. skadliga?»

»Om det skulle visa sig, att det för
tillfredsställandet af samhällets behof fordrades, att hvar
och en skulle arbeta, låt oss säga, sex timmar
om dygnet, hvem skulle då i ett fritt samhälle
kunna tvinga en människa att arbeta dessa sex
timmar, då hon vet, att en del af tiden går åt
att förfärdiga föremål, som hon anser onödiga
eller t. o. m. skadliga?»

»Det lider intet tvifvel, att man under den
nuvarande samhällsordningen med stor
kraftbesparing, tack vare maskinerna och framför allt
arbetsfördelningen, frambringar de mest olikartade,
ytterst invecklade och i hög grad fulländade
föremål, hvilkas tillverkning är fördelaktig för
fabrikerna, och hvilkas användning är mycket
bekväm och behaglig för oss. Men att dessa föremål
i och för sig äro väl gjorda och förfärdigade med
ringa kraftförlust, att de äro vinstgifvande för
kapitalisterna, och att vi finna dem nödvändiga
för oss, bevisar icke, att fria människor utan tvång
skulle fortsätta med att producera dylika föremål.
Det lider intet tvifvel, att Krupp genom den
nuvarande arbetsfördelningen kan med stor
snabbhet och skicklighet förfärdiga ypperliga kanoner,
N. N. lika skickligt och snabbt kulörta sidentyger,
X. X. parfymer och puder, Popoff<footnote>En af Rysslands förnämsta brännvinsbrännare.</footnote> omtyckt
brännvin o. s. v., eller att detta är mycket fördelaktigt
såväl för förbrukarne af dessa föremål som för
ägarne af de fabriker, där de tillverkas. Men
kanoner och brännvin och puder äro endast
behöfliga för dem, som vilja behärska den kinesiska
handelsmarknaden eller tycka om att dricka eller
äro angelägna om att försköna sin hy, och det
finnes människor, som anse tillverkningen af
sådana föremål skadlig. Och, för att nu icke
tala om sådana saker, kommer det alltid att finnas
människor, hvilka tycka, att utställningar,
akademier, öl eller kött äro onödiga och t. o. m.
skadliga. Huru tvinga dessa människor att deltaga
i tillverkningen af sådana föremål?»

»Men äfven om man skulle finna ett medel
att förmå alla att samtycka till att förfärdiga
vissa föremål — ehuru intet sådant medel finnes
eller kan finnas, utom tvång — hvem kan i ett
fritt samhälle utan kapitalism, utan konkurrens,
utan marknad, där förhållandet mellan tillgång
och efterfrågan regleras, bestämma, på hvilket
föremål man förnämligast skall rikta sina krafter
— hvilket man skall förfärdiga först och hvilket
sedan? Skall man först bygga den sibiriska
järnvägen och befästa Port Arthur och sedan utstaka
nya landsvägar genom by-kretsarne, eller tvärtom?
Hvilket skall man först sätta i värket —
elektrisk belysning eller bevattning af åkrarna? Och
dessutom framställer sig en under förutsättning
af arbetarnes frihet olöslig fråga: hvilka skola
förrätta grofarbetet? Alla skola gifvetvis finna
det behagligare att syssla med vetenskaper och
konst än att vara grufarbetare eller
renhållningshjon. Huru få människorna ense om denna
arbetsfördelning?»

»På dessa frågor kan ingen statistik gifva
svar. På dessa frågor gifves endast ett teoretiskt
svar, nämligen, att det kommer att finnas
personer, som skola hafva makt att ordna allt detta:
några skola lösa dessa frågor, andra skola
underordna sig dessa».

»Men utom produktionsspörsmålet och
arbetsvalet uppstår, sedan produktionsverktygen
kommit i allas händer, ännu en ytterst viktig fråga,
nämligen om den grad af arbetsfördelning, som
kan införas i ett socialistiskt organiseradt
samhälle. Den nuvarande arbetsfördelningen betingas
af nödläget bland arbetarne. Arbetaren finner
sig i att hela sitt lif lefva under jorden eller hela
sitt lif förfärdiga en liten hundradel af något
föremål eller hela sitt lif enformigt svänga
armarna midt i maskinbullret, endast därför att han
annars skulle sakna medel till sitt uppehälle.
Men arbetare, som förfogade öfver
produktionsverktygen och följaktligen ej lida nöd, kunna
endast med tvångsmedel förmås att underkasta
sig de förslöande och andligt dödande
förhållanden, hvarunder människorna i närvarande tid
arbeta. Arbetsfördelning är utan tvifvel mycket
förmånlig och mycket vanlig bland människorna,
men om människorna äro fria, är arbetsfördelning
möjlig endast till en viss gräns, hvilken för länge
sedan blifvit öfverskriden i det moderna
samhället».

»Om en mushik företrädesvis sysselsätter sig
med att göra skor och hans hustru med att
väfva, och en annan mushik är jordbrukare, och
en tredje är smed, och de alla, efter att
uteslutande ha tillägnat sig skicklighet i hvar sitt
särskilda fack, sedan sinsemellan utbyta sina alster,
så är en sådan fördelning fördelaktig för alla,
och att på detta sätt fördela arbetet mellan sig
är naturligt för fria människor. Men den
arbetsfördelning, vid hvilken en handtvärkare hela sitt
lif håller på med att förfärdiga en liten
hundradel af ett föremål, eller eldaren i ett maskinrum
arbetar i en temperatur af + 50° C. och är
färdig att kväfvas af ohälsosamma gaser, en sådan
arbetsfördelning är ofördelaktig, emedan den på
producerandet af värdelösa föremål offrar det
allra dyrbaraste — ett människolif. Och därför
kan en sådan arbetsfördelning som den
nuvarande endast bibehållas genom tvång».

»Men», säger Tolstoy vid afslutningen af sitt
kapitel om det socialistiska slafveriet, »så snart
den nuvarande arbetsfördelningen förändras (till
en sådan som vore möjlig i ett fritt samhälle),
förminskas också — och det i mycket hög grad
— produktionen af de föremål, hvaraf vi nu
begagna oss, och som man antar, att i ett
socialistiskt samhälle alla skola komma i åtnjutande
af. — Att förutsätta, att vid
produktionsverktygens tillgänglighet för alla samma öfverflöd
på under en tvångsmässig arbetsfördelning
producerade föremål skall fortfarande förblifva
rådande, är detsamma som att tro, att man vid
lifegenskapens upphäfvande kunde bibehålla samma
husorkestrar och teatrar, samma trädgårdar, mattor
och spetsar, som åstadkommits af de lifegna.
Alltså innebär satsen, att vid det socialistiska
idealets förverkligande alla människor skola vara
fria och på samma gång åtnjuta allt eller nästan
allt, som de förmögna klasserna nu njuta af, en
uppenbar inre motsägelse».

*
</chapter>
<chapter name="III. Om konsten">
<h2>III.
Om konsten.</h2>

<sc>Ingen</sc> af de många lärorna om och
definitionerna på konsten tillfredsställer Tolstoy, som
finner dem alla dimmiga eller orimliga. Han
påvisar de meningsskiljaktigheter och det ohjälpliga
dunkel, som råder inom detta område af den
filosofiska vetenskapen. »Hvari består konsten?»
frågar han sig. Att i konsten se alstring af
skönhet är, enligt hans mening, orimligt, emedan vi
äro alldeles okunniga om hvad det sköna, som
definieras på så vidt skilda sätt, egentligen är.
Alla definitioner på det sköna kunna
sammanföras i tvenne hvarandra motsatta hufvudgrupper:
1:a) det sköna är något i och genom sig själf
existerande, en yttring af det fullkomliga, det
absoluta, anden, idén, viljan, gud; 2:a) det sköna
är en viss njutning, som vi erfara, men som ej
har våra enskilda fördelar till ändamål. Tolstoy
ogillar båda dessa grupper af definitioner, som han
anser vara fantastiska och godtyckliga. »Aldrig,
säger han, skall man kunna bevisa, att det är
möjligt att förknippa det skönas idé med
gudsidén. Att anse som skönt endast det som
behagar oss är lika oförnuftigt redan af det skäl,
att hvar och en har sitt tycke och sin smak».
Hvar och en har äfvenledes sin egen gud. För
Tolstoy är gud det högsta goda; för en inskränkt
fanatiker är han det himmelska paradiset; för den
moderne epikuréen är han den timliga njutningen,
för muhammedanen är han Edens lustgård. Men
hvarför ej medgifva, att detta högsta ändamål,
denne gud är för konstnären en oemotståndlig
åstundan att förverkliga skönhetsidealet, sådant
han uppfattar det? »Mänskligheten, säger Tolstoy,
har behof af att känna det skönas objektiva
sinnebilder». Men skönheten själf kan ej definieras,
och den dag man skulle kunna definiera konsten
och skönheten, skulle hvarken konsten eller
skönheten längre existera. Det oändliga kan ej
definieras med det ändliga. Det är just detta
ofattliga, som ej kan definieras, hvilket utgör det
fängslande och tjusande hos konsten, hos
skönheten, hos lifvet själf. Tolstoy söker en
definition på konsten, men konsten är endast en gren
af lifvet, och kan lifvet definieras? Vi tillbringa
ju hela vårt lif med att söka efter dess mening.
Lyckligtvis. Ty den dag vi kunde upptäcka den
yttersta orsaken till och meningen med vår
tillvaro, skulle vi ej hafva någon vidare orsak till
att lefva. Hvarje mänsklig varelse af hvilken
ras, af hvilken andlig utveckling och af hvilka
yttre villkor som helst uppfattar på sitt vis så
väl lifvet och skönheten som konsten och lyckan.
Att vilja påtvinga henne en viss lefnadsregel, en
viss definition af lifvet vore att åstunda begå
attentat på hennes personliga frihet, på hennes
fria utveckling. Att vilja påtvinga konstnären
en definition af konsten, det vore att vilja
beröfva honom det värdefullaste, som finnes hos
honom: hans fria skaparekraft, hans fria fantasi,
styrkan och originaliteten i hans innersta rörelser.

***

Tolstoys kritiska sinne erkänner ingen af de
existerande definitionerna på konsten. Han
anser, att estetiken ännu ej gifvit, hvad man kunnat
vänta af den mänskliga tanken, att denna ännu
ej funnit konstens och det skönas bestämningar
och lagar. Trogen sin grundsats att förenkla all
förklaring på tingen, har Tolstoy gifvit följande
enkla definition på konsten: <i>»Konsten är ett af
villkoren för lifvet och utgör på samma gång ett
medel för meddelelse mellan människorna»</i>.
Konsten är m. e. o., enligt Tolstoy, en mänsklig
verksamhet, hvarigenom den ena människan
medvetet uttrycker för den andra människan, medels
vissa yttre tecken och bilder, de känslor, som hon
erfarit, så att hennes likar genomträngas af samma
känslor och genomlefva dem.

Denna uppfattning af konsten står i full
öfverensstämmelse med Tolstoys lifssyn och alla
hans nya idéer.

Konsten är alltså, enligt Tolstoy, hvarken
ett uttryck af någon mystisk skönhets- eller
gudsidé, såsom metafysikerna säga, ej heller någon
lek, hvarpå människan använder sitt öfverflöd af
energi, såsom de naturalistiska skönhetslärarne
förkunna, ej heller rätt och slätt ett medel att
förnöja, utan <i>ett medel till att förena människorna
i samma känsla, och just därigenom är konsten
oundgängligt nödvändig för det mänskliga lifvet
och för mänsklighetens framåtskridande på den
goda vägen till den sanna lyckan</i>. Konsten är
ett organ för mänsklighetens lif, som genom
känslan för samvetets talan. Konsten bör
därför, tillägger Tolstoy, vara tillgänglig för alla.
För att vara verklig konst måste konsten
framför allt vara begriplig, d. v. s., den måste gifva
intryck och öfverföra förnimmelserna, vare sig
sanna eller falska. Kan den ej detta, då är den
ej värklig konst »Den sanna och goda konsten,
säger Tolstoy, kan vara ofattlig för en trängre
krets korumperade personer men icke för det vida
öfvervägande flertalet okonstlade människor». Att
säga, att ett konstverk är godt, och på samma
gång påstå, att det ej är begripligt för den stora
massan, det är detsamma som att påstå, att ett
födoämne är förträffligt, men att människorna ej
kunna äta detsamma». Den värklige tänkaren
och konstnären danas icke i någon »skola» (där i
regel endast konstfördärfvare utbildas), där man
erhåller diplom och mästarebref, utan i lifvets
skola och under inflytande af de stora mästarnes
föredöme. Konstskolorna utöfva ett i dubbel
mening skadligt inflytande. De förstöra, för det
första, förmågan att frambringa verkliga
konstverk hos dem som olyckligtvis komma in i dessa
anstalter och där ödelägga sju, åtta eller tio år
af sitt lif. Och, för det andra, producera dessa
anstalter ofantliga mängder af dessa
konstförvanskare, som fördärfva massornas smak, och
som, enligt Tolstoys mening, hålla på att
inkräkta hela världen. Det är i dessa »skolor»
och i forskandet i dunklet som Tolstoy ser en
af orsakerna till den moderna konstens
urartning. Men den förnämsta orsaken till den
moderna konstens utmagring är, enligt hans mening,
att söka i de högre klassernas brist på tro. Det
var i den religiösa tron, som konsten hämtade
sin friskhet och styrka bland de forna grekerna
och judarna. Detsamma gäller äfven om
medeltidens skalder, och det skulle vara på samma
sätt än i dag, betonar Tolstoy, om konstnären
komme till en rätt uppfattning af den sanna
kristendomen. »Tron», säger Tolstoy, »är lifvets
kraft. Människan lefver af tro: det är omöjligt
att lefva utan att tro på någonting.» »Konsten
bör vara ett organ för det mänskliga lifvets
moral». Konsten bör rena och förädla alla som
komma i beröring med densamma.

***

Tolstoy vänder sig äfven mot kritiken. Man
påstår, säger han, att konstkritikern har till
uppgift att förklara konstverken. Hvad förklarar
då kritiken? Konstnären har, om han är en
verklig konstnär, genom sitt konstverk öfverfört
på andra människor de känslor, han erfarit. Och
hvad återstår under sådana förhållanden att
förklara? En konstnärs verk kan ej förklaras. Om
konstnären kunnat i ord förklara, hvad han
önskade meddela oss, så skulle han hafva uttryckt
det i ord. Om han uttryckt sig genom konsten,
så har detta skett just därför, att hans
ingifvelser ej kunnat meddelas oss på annat sätt. »Då
en person söker förklara konstverk med ord,
säger Tolstoy, så bevisar detta endast, att han
är ur stånd att erfara den artistiska känslan och
hänförelsen».

Korteligen. Leo Tolstoy förnekar icke
konsten, han endast påpekar dess förvanskning, dess
utarmande, dess användning för oriktiga ändamål,
dess slaftjänst för att tillfredsställa en förvänd
smak hos en sedefördärfvad öfverklass; han vill,
att konsten skall blifva tillgänglig för alla, att
den skall vara ett organ för det mänskliga lifvets
moral, ett medel till mänsklighetens moraliska
fullkomning, till förverkligande af människornas
förbrödring i sann kärlek, enhet och lycka.
»Konstens uppgift är att från förnuftets till
känslans område öfverföra den sanningen, att
människornas lycka består i deras enhet Konstens
ändamål är människornas förbrödring».

*

<img>Maria Levovna, Tolstoys andra dotter.</img>
</chapter>

<chapter name="IV. Minnen från den stora hungersnöden">
<h2>IV.
Minnen från den stora hungersnöden.</h2>

<sc>Efter</sc> den stora inre krisen i Tolstoys lif,
hvarvid han fått syn på »lifvets mening»,
började han dela ut sina ägodelar åt de fattiga,<footnote>Tolstoy ville afstå från alla sina ägodelar, »hvilka
plundrats från folket», men grefvinnan, som ej delade
hans åsikter, satte sig däremot — de hade ju äfven en
stor barnskara att uppfostra. Tolstoy råkade nu i en
svår dilemma, ty hade han mot sin vilja företagit sig
att skänka bort sina ägodelar, skulle myndigheterna
hafva ingripit och ställt familjens egendom under officiell
administration, d. v. s., familjens ägodelar hade plundrats
af ämbetsmännen. Tolstoy valde då ett i hans ögon
mindre ondt och afstod all sin egendom åt hustrun och
barnen, hvarefter han bott som gäst i sitt eget hem.

Detta Tolstoys handlingssätt har af hans
vedersakare framställts som en »komedi». Tolstoy själf erkänner,
att han häri icke handlat konsekvent utan gifvit vika
för omständigheterna, men han gör ju icke heller anspråk
på att vara fullkomlig.</footnote>
syssla med ansträngande kroppsarbete för att hjälpa
bönderna och skrifva böcker åt folket, hvilka genom
den för ändamålet bildade organisationen
»Posrednik» (förmedlaren) spridts i millioner exemplar
öfver hela Ryssland. År 1886 yttrade Tolstoy till
Danilevsky: »För mer än 30 år sedan, då några
af de nutida författarne i vårt land, däribland
äfven jag, nyss börjat sin verksamhet, räknades
bland rikets hundra millioner invånare de
läskunniga endast i tiotusental; för närvarande, sedan
skolorna i byarna och städerna ökats, räknas de
sannolikt i millioner. Och dessa millioner
läskunniga ryssar stå nu framför oss såsom
hungrande fågelungar med öppna munnar och säga
till oss: ’Våra bröder författare, räcken oss en
andlig föda, som är värdig eder och oss; skrifven åt
oss, som törsta efter det lefvande skrifna ordet;
befrien oss från allt det drafvel, som nu kastas
omkring ibland oss som andlig föda!’ Det
okonstlade och uppriktiga ryska folket är förtjänt af,
att vi efterkomma denna vädjan från dess i grund
och botten ädla och uppriktiga själ. Jag har
tänkt mycket på denna sak och beslutat att i
mån af mina krafter försöka att uträtta något
inom detta område». Och på detta sätt lades
grunden till denna vidtomfattande och med hvarje
dag tillväxande litteratur för folket, hvars
innehåll och ändamål äro af öfvervägande moraliskt
uppfostrande art

Det dröjde ej länge, innan den märkliga
förändringen i Tolstoys lif och sträfvanden tilldrog
sig vida större uppmärksamhet än hans litterära
verksamhet. Hundratals besökande från alla delar
af Ryssland, Europa och Amerika strömmade
hvarje vecka till Jasnaja Poljana, många
visserligen endast för att tillfredsställa sin nyfikenhet,
men andra, och utan tvifvel de flesta, för att
erhålla råd och tröst i sina tvifvel och sina
lidanden, och de återvände med bättre känslor och
ljusare syn på lifvet. Såväl dagspressen som
tidskrifter både i Europa och Amerika innehöllo
långa skildringar från Jasnaja Poljana och
vidlyftiga afhandlingar för och emot Leo Tolstoy.

Man har beklagat, att Tolstoy »förfelat sin
lifsuppgift, konsten, och blifvit en drömmare och
fantast». Själf anser Tolstoy sin verksamhet som
romanförfattare vara »förfelad», och det länder
den stora mängden till heder, att den
ådagalägger ett ojämförligt större intresse för Tolstoys
personliga andliga och moraliska historia än för
hans romaner, huru mästerliga dessa än må
vara.

Oändligt större och betydelsefullare både för
samtid och eftervärld — det skall historien en dag
visa — är också det inflytande, som reformatorn
Leo Nikolajevitch utöfvar, än det, som författaren
af »Krig och Fred» och »Anna Karenin» utöfvat.
Och det är icke blott i ord utan framför allt i
handling och föredöme som Tolstoy bjuder
mänskligheten att öfvergifva själfviskhetens och beträda
broderskärlekens väg. Talande är den bild, som
en författare, V. G., på sin tid lämnade af
Tolstoys nya lif:

»Då jag kom till Jasnaja Poljana, fann jag
Leo Nikolajevitch sysselsatt med att uppföra en
mur åt en fattig bondeänka. Jag frågade bönder,
som jag mötte, om de sett Leo Nikolajevitch.
Mushikerna svarade med synbar tillfredsställelse,
att grefven var ute och arbetade. Jag gick till
den angifna stugan och fann där Leo
Nikolajevitch stående framför ugnen. Han var ifrigt
upptagen med sitt arbete och vände sig endast
nu och då med ett ord till värdinnan. Om jag
ej förut sett Tolstoy, skulle jag vid detta
tillfälle hafva tagit honom för en af byns arbetare.
Hans af murbruk nedsmetade dräkt med
läderremmen om midjan i stället för gördeln och de
stora vida bondestöflarna, hvilka voro helt och
hållet höljda af lera, harmonierade fullkomligt
med det kraftiga hufvudet och den breda ryggen,
från hvilken ymnig svett trängde ut genom blusen
under det ansträngande arbetet. Värdinnan gaf
honom utan minsta tecken till slafvisk
underdånighet, snarare i en kamratlig ton, sina råd
och betraktade tydligen icke Leo Nikolajevitch’s
arbete såsom någonting egendomligt eller
ovanligt: det var endast en god människa, som hjälpte
henne.

Efter frukosten satte sig Leo Nikolajevitch
en stund och läste och skref, och efter en och en
half timme begaf han sig åter till samma stuga
för att täcka ett visthus. Han bar samma dräkt
med undantag af den smutsiga blusen, som han
utbytt mot en annan, som var ren. Det torde
vara bekant för hvar och en, att Leo
Nikolajevitch icke anser penningehjälp vara nyttig, utan
bemödar han sig i stället att genom personligt
arbete bistå dem som behöfva hjälp samt genom
att förse dem med förnödenheter af olika slag
in natura, t. ex. byggnadsmaterial och utsäde».

V. G., som äfven såg en af Tolstoys döttrar
arbeta ute på fältet åt en fattig bonde, frågade
Tolstoy, hvarför han föredrog att icke hjälpa
bönderna med penningar, hvarpå Tolstoy svarade:

»Jag tror, att det är hvarje människas plikt
att arbeta för andra, hvilka behöfva hjälp, och
att åtminstone under en del af dagen arbeta med
sina händer. Det är bättre att arbeta för och
med den fattige i hans egen sysselsättning än
att syssla med något högre och måhända mera
lönande slag af arbete, t. ex. intellektuellt arbete,
och gifva de fattiga de penningar, som man
därvid förtjänar. I förra fallet bistår ni icke blott
dem, som behöfva eder hjälp, utan ni visar äfven,
att ni inte anser kroppsarbetet vara under eder
värdighet, d. v. s., ni bibringar arbetsklassen
själfaktning. Om ni endast sysslade med edert
högre intellektuella arbete och gåfve den fattige
inkomsten däraf, såsom om ni gåfve en allmosa
till en tiggare, bidroge ni blott till att
underhålla lättjan och det slafviska beroendet samt att
bibehålla och stärka klasskillnaden mellan eder
och den som mottoge allmosan: ni skadade hans
själfaktning och själftillit».

»Sålunda begaf sig Tolstoy åstad efter
frukosten», heter det vidare i V. G:s berättelse, »för
att uppsätta takstolar och lägga tak på den
fattiga änkans visthus, och, följande Tolstoys
föredöme, kommo en hennes granne, en bonde, samt
en gosse för att hjälpa till. Denne bonde,
Prokofi, en aftärd och hopskrumpen gubbe, ledde
såsom sakkunnig arbetet; han fann sig också i
sin roll och kommenderade grefve Tolstoy utan
att visa sig det minsta besvärad. Leo
Nikolajevitch tyckte om sitt nya arbete. Med synbar
njutning lydde han hvarje befallning och utförde
hvarje detalj, som föll på hans lott vid arbetet,
härvid ådagaläggande stor styrka och vighet.
Det var första gången, som han deltog i detta
slags arbete, och det behagade honom lika mycket
som att mura».

»Hvarje dag, så länge jag stannade hos Leo
Nikolajevitch», fortsätter berättaren, »begaf han
sig efter frukosten ut i byn för att fullborda
arbetet på änkans visthus och återvände hem sent.
Han arbetade outtröttligt, så att bonden Prokofi
ofta på sitt naiva sätt måste berömma honom:
»Isch, hva’ de går undan för farbror! Nej, han
drönar inte, min sann!’ kunde han utropa. Under
tiden kunde mushiker komma till platsen från
byn antingen för att hjälpa till, eller också sutto
de och samtalade med Tolstoy under arbetets
gång».

Till slut säger V. G.: »Man måste förvånas
öfver Tolstoys förmåga att indela arbetstiden.
Dagligen sysselsatt med kroppsligt arbete,
hindrad af en mängd besökande, både bekanta och
främlingar, fann han likväl tid till att besvara
bref, läsa, tänka och skrifva öfver de mest skilda
ämnen, från berättelser för folket till afhandlingar
öfver frågor af allmänmänsklig betydelse».

Den förfärliga hungersnöden 1891—92 fogade
ett nytt och lysande blad till Tostoys
lefnadshistoria, ett blad, som dikterades af hans stora
hjärta och det äfven denna gång som så ofta
förut i strid mot hans teorier.

Huru gripande har ej Tolstoy i sin skrift »Hvad
är att göra?» framställt det orimliga och omöjliga
i att med allmosor söka bota genom sociala
missförhållanden framkalladt mänskligt elände.
Tolstoy kom under sina besök hos de fattiga i
Moskwa till det s. k. »Rsjanovska huset», ett
tillhåll för hopplöst mänskligt elände af alla slag.
Han tömde sin plånbok, som innehöll 37 rubel,
och höll råd med krögaren och hans biträden —
alla förfallna drinkare, men andra rådgifvare
funnos ej att tillgå — om till hvilka af husets
olyckliga invånare dessa 37 rubel skulle kunna
utdelas för att blifva till verklig hjälp, men de
stodo där alla rådlösa, när de började granska
individerna.

Tolstoy kom, som bekant, till den slutsatsen,
att man icke kan med penningar gifva sin nästa
verklig hjälp, utan endast med verksam kärlek.

Då Tolstoy redan tidigt på hösten 1891
tydligt förutsåg, att en förfärlig hungersnöd stod
för dörren, offentliggjorde han en tidningsartikel,
hvari han framhöll såsom gagnlöst att söka hjälpa
de hungrande massorna medels bidrag i penningar
eller andra gåfvor. Så resonerade förståndet.
Men efter några få dagar befann sig Tolstoy i
medelpunkten för hungersnöden, energiskt
sysselsatt med förberedande åtgärder till nödens
lindrande samt skref artiklar i utländska tidningar,
hvilka hade till följd, att undsättningsmedel i
penningar och in natura strömmade in,
hvarigenom hundratusenden räddades från
hungersdöden.

Det var hjärtat, som tog ut sin rätt och
tvingade till handling. Och huru kunde en man
med ett varmt klappande hjärta och ett känsligt
samvete handla annorlunda? Sådant är lifvet —
teorierna måste ofta maka åt sig för
verkligheten.

Den ryska »societeten» väcktes omsider af
underrättelserna om den ohyggliga hungersnöden.
Man kunde icke undgå att se åtminstone någon
del af det ohyggliga skådespelet: — de ofantliga
vidderna höljda af snö och köld, och under den
bistra steppvinterns kalla omhölje millioner
människor utan föda, utan kläder, utan bränsle, hvilka
utan ett ord af medlidande ledo hungrens kval
och dogo hungerdöden utan att veta, hvarför de
lefvat, och ännu mindre hvarför de dogo...
»Sociteten» anordnade då välgörenhetssoiréer och
baler, och regeringen anslog penningar till
lindrande af hungersnöden, hvilka penningar till
stor del hamnade i ämbetsmännens fickor...
Tolstoy, »drömmaren och fantasten», var den förste,
som uttänkte och satte i verket en praktisk
nödhjälpsplan i själfva hjärtat af hungerområdet, och
han lämnade ej för en minut sin post i det ytterst
ansträngande nödhjälpsarbetet

***

Händelserna fogade det så, att jag i
egenskap af ombud för amerikanska människovänner
under loppet af fyra månader kom att taga del
i detta arbete, och har det ansetts lämpligt att i
detta sammanhang återgifva några minnen och
iakttagelser från denna tid.

Redan under färden i den starka vinterkölden
(det var i februari månad) genom de enformiga
trakterna mellan Warschau och Moskwa hade
jag tillfälle göra bekantskap med den ryska
rättvisans handtlangare i form af gendarmer, som
med brutal misstänksamhet upprepade gånger
affordrade mig mitt pass och förhörde mig, som
om jag varit en brottsling, och jag började äfven
iakttaga kontrasten mellan det lysande eländet
bland den ryska öfverklassen och det hopplösa
armodet bland massorna. Mitt herrsällskap i
sofvagnen, hvaraf några buro tunga urkedjor
af guld med berlocker samt glittrande dyrbara
ringar, fördrefvo tiden med att dricka likörer
och champagne, spela kort och skryta öfver sina
hästar, hundar, viner, fina middagar och
äfventyr med teaterskönheter o. s. v., skämtande och
skrattande öfver bedrifter och historier, som borde
ha kommit en neger att rodna. Då man vid
stationerna tittade ut ur vagnen, såg man, ju
längre man kom, allt mer och mer växande
skaror af tiggande mushiker, som med darrande
röst och i en blygsamt bedjande ton, bugande
och korsande sig, anropade passagerarne om hjälp
och förbarmande, upprepande, än i korus och än
»solo», följande eller liknande uttryck:
<i>»Kormiletzi nashi, blagodjetjeli, pomogite, Christa radi!»</i>
(Våra vårdare och välgörare, hjälpen oss för Kristi
skull!) <i>»Podajte svjatuju milostinko, Christa radi,
dlja spasenia dushij vashej!»</i> (Gifven en liten helig
allmosa för Kristi skull och för eder själs
frälsning!) <i>»Podajte khlebza; moi omirajem s’gålådu!»</i>
(Gif oss litet bröd; vi hålla på att dö af hunger!)
Och dessa sista ord voro tydligen ingen tom fras
i dessa fall.

Utom dessa vid stationerna samlade skaror
af tiggande kvinnor, barn och trasiga mushiker
med en påse af grof säckväf kastad öfver skuldran,
syntes äfven från tåget vandrande tiggareskaror
efter vägarna i närheten af banan.

Vid en station berättades, att ett antal
mushiker dött af hunger och köld efter vägen. Jag
påpekade med anledning häraf i samtal med mitt
ressällskap den skriande motsatsen mellan de
rika, som äta och dricka sig sjuka eller till döds,
och mushikerna, som dö af hunger, hvarvid en
fet herre med en tung guldkedja hängande ned
öfver magen anmärkte: »Mushikernas nöd är icke
så svår, som man skriker till. De äro ej vana
vid något annat, och de äro nöjda och lyckliga.
— <i>»Ach, die Mushiken sind Vieh!»</i> (Mushikerna
äro boskap!). Och en annan, mera hyfsad och
belefvad herre, anmärkte, på tal om hungersnöden,
att underrättelserna därom voro till stor del
<i>»aufgeblasene Geschichten»</i> (öfverdrifna historier).

Jag fann i allmänhet, att öfverklass-ryssarna
ombord på tåget icke ville höra talas om
hungersnöden, samt att de förrådde en häpnadsväckande
okunnighet om det verkliga tillståndet i
allmänhet bland massorna i Ryssland. Däremot
ådagalade de grundlig kännedom om kapplöpningar,
hundraser och pariser-kurtis.

Vid stationerna syntes stora trafvar af sädes-
och mjölsäckar, som lågo under bar himmel och
förstördes till följd af oordningar i
järnvägstrafiken.

Rykten, som nått mig redan före min afresa
hemifrån, om en mot Tolstoy iscensatt förföljelse,
gående ut på att få honom »oskadliggjord»
antingen genom förvisning eller internering,
besannades. Vid min ankomst till Moskwa fann
jag grefvinnan Tolstoy mycket upprörd öfver det
planerade officiella attentatet på hennes man.
»Ni kan ej föreställa eder», sade hon, »huru min
mans åsikter misstydas och hans afsikter
vanställas och förvrängas. Min man är ingen politisk
upprorsmakare, såsom hans fiender påstå. Hvad
han framförallt vill, är en sedlig pånyttfödelse
af samhället, och det är en stark moralisk
indignation, som ligger till grund för hans
uppträde i ord och handling gent emot en del af vår tids
gängse åsikter och sedvanor».

Grefvinnan Tolstoy hade nyligen, med
anledning af den hotande förföljelsen mot grefven,
haft audiens hos tsaren, som lofvat henne, att
grefven skulle lämnas i fred, men trots detta
själfhärskarens löfte rasade »Moskovskia
Vjädomosti» lika hätskt som förut mot Tolstoy, och
hans hem i Moskwa stod under den hemliga
polisens bevakning.

Grefvinnan Tolstoy, en kvinna med skarpt
praktiskt förstånd och en oerhörd arbetsförmåga,
skötte, utom hemmet och familjens affärer, i
första hand den ofantligt omfattande
nödhjälpsverksamhetens penninge- och varu-transaktioner.
Hon mottog bidragen från alla världens delar,
skötte korrespondensen med gifvarne, gjorde
uppköp af nödhjälpsvaror och afsände dem till olika
orter etc. i öfverensstämmelse med grefvens order.
Hon visade mig de ofantliga brefpackor, som
dagligen anlände, och hvilka hon personligen
besvarade. Grefven själf och tre af hans barn
tillika med ett stort antal frivilliga medarbetare
voro sysselsatta med nödhjälpsarbetet bland de
hungrande i guvernementen Tula, Rjäsan och
Samara, hvarförutom nödhjälpsmedel utdelades
genom Tolstoys vänner äfven inom andra
guvernement

I samråd med grefvinnan Tolstoy bestämdes,
att penningemedel och gåfvor in natura från de
gifvare, jag representerade, skulle mottagas och
förvaltas af henne i likhet med öfriga inflytande
nödhjälpsmedel, samt att jag först skulle tillbringa
en tid i nödhjälpsarbetet hos hennes man i
guvernementet Rjäsan och sedan begifva mig till Samara
i sällskap med en af hennes söner, Leo Tolstoy
junior, dit denne om någon tid skulle återvända
för att återtaga ledningen af den därstädes förut
påbörjade nödhjälpsverksamheten.

Sedan de nödiga anordningarna träffats i
Moskwa, afreste jag därifrån med nattåget österut
i hopp om att nästföljande dag hinna fram till
grefve Tolstoys hufvudkvarter, beläget 40 verst
från en station, vid namn Klekotki, i
guvernementet Rjäsan. Hindradt af en stark snöstorm
uppnådde likväl ej tåget nämnda station förr än
kl. 8 på kvällen.

Bekajad med en svår förkylning, brinnande
hufvudvärk och en röst så hes, att jag knappt
kunde göra mig hörd för mig själf, samt icke
utan farhågor för den svärm af detektiver, som
sades vimla i dessa trakter för att bevaka grefve
Tolstoy och hans medarbetare, steg jag af tåget
vid den lilla men rörliga stationen. Inkommen
i andra klassens väntsal, såg jag en och annan
from ryss korsa och buga sig inför
helgonbilderna, som voro uppställda i en <i>»kivåt»</i> (ett
triangelformigt glasskåp) i <i>»perednijugol»</i> (hörnet snedt
emot ingången till höger).

På en soffa i ett annat hörn satt ett ensamt
fruntimmer med distingeradt utseende, som jag
tilltalade på franska för att begära några
upplysningar och fann till min angenäma öfverraskning,
att äfven hon var stadd på väg till grefve
Tolstoys hufvudkvarter, men hade af snöstormen
nödgats stanna vid stationen ett dygn. Den
nämnda damen var en furstinna Baratinskij,
personlig vän till grefve Tolstoy och varmt intresserad
för hans verksamhet bland de nödlidande.

Vår bekantskap var snart gjord. Om en
minut hade hon gifvit mig medicin för min hals,
och nästa minut introducerade hon mig för en
ung man med ett nobelt utseende och klädd i
mushik-dräkt, en af Leo Tolstoys mest nitiska
anhängare och deltagare i nödhjälpsarbetet. På
dennes inbjudan tillbragte jag natten hos honom
i hans primitiva kvarter, ett enda litet afbalkadt
rum med en säng, där min gästfrie värd nödgade
mig att ligga, medan han själf låg på golfvet.

Ehuru snöstormen fortfor, företog jag följande
dag slädfärden i sällskap med furstinnan
Baratinskij till grefve Tolstoys hufvudkvarter. Våra
saker lastades i en »rosvalni» (ett slags rymlig
släde utan sits liknande den norrbottniska
»risslan»), och vi bäddade ned oss i en annan. Så
bar det i väg i rask fart, trots det dåliga föret,
öfver skoglösa, snöhöljda slätter, som endast här
och där afbrötos af en skogsdunge omkring någon
herrgård, eller syntes nu och då en grupp hvita
högar, liknande snöhöljda stenrös, som min
följeslagerska förklarade vara byar.

Min färdskamrat var tydligen en kvinna med
omfattande bildning. Utom sitt modersmål talade
hon flytande flera moderna språk och visade sig
vara väl förtrogen med moderna sociala, filosofiska
och litterära spörmål. Hon hade till ryska
öfversatt flera skönlitterära arbeten af utländske
författare, däribland »Hedda Gabler» af Ibsen — ett
arbete, som icke beundrades af grefve Tolstoy
lika litet som andra arbeten af samme författare.

Efter ett par mils färd i det svåra föret och
den bitande stormen stannade vi och hvilade i
en liten by, där vi uppvärmde oss i en hvilstuga,
hvarpå jag iförde mig min medförda lappdräkt,
i hvilken jag tryggt kunde trotsa vinterns raseri.

Först på eftermiddagen uppnådde vi floden
Don, på hvars östra strand vi sågo byn
Begitchevka, där grefve Tolstoy hade sitt
hufvudkvarter.

Det ögonblick närmade sig nu, då jag skulle
få se den världsberömde grefve Tolstoy. Detta
ögonblick motsåg jag med växande intresse såsom
ett af de mest betydande i mitt lif. Jag skulle
nämligen nu få tillfälle göra bekantskap med en
man, i hvilken en uppmärksam aktgifvare på
tidens tecken ej kan undgå att se en af de
märkesmän, som uppträda vid betydelsefulla
skeden i folkens lif.

Om några minuter drog vår »jamstchik»
(skjutsbonde) in tömmarne framför ett enkelt
envåningshus, i det han sade: <i>»Vot dom Tolstova!»</i>
(Detta är Tolstoys hus). Ett antal mushiker samt
hästar och lass syntes på gården. Vi trädde in
och kommo först in i en mindre försal, som var
till trängsel fylld af mushiker, som väntade på att
få träffa grefven, och därpå in i ett större rum,
som var inredt till matsal.

Grefven var för ögonhlicket ej inne, och jag
ombads att stiga in i grefvens enskilda rum
innanför och sitta ned, tills han skulle komma
in. Rummet var ytterst enkelt och utan alla
prydnader. Möblemanget bestod af en liten
järnsäng vid ena väggen, några nakna trästolar samt
vid rummets enda fönster ett stort och klumpigt
bord, belastadt med skrifmaterial samt en mängd
bref och räkenskapsböcker.

Om några minuter inträdde en ung dam och
hälsade på engelska. På min fråga, om hon var
grefve Tolstoys dotter, svarade hon nekande;
hon var hans nièce, fröken Kusminskij. Under
det jag samtalade med fröken K., inträdde med
raska steg en magerlagd ung kvinna med mörka
lifliga ögon och energiska ansiktsdrag samt iklädd
en rysk bondflickas dräkt. Hon räckte mig
okonstladt handen och hälsade på flytande engelska:
»Mr S. Välkommen!»

»Grefvinna Tolstoy»? »Man kallar mig så.»

Inom en kort stund hörde jag en djup röst
i yttre rummet, och i nästa ögonblick stod grefve
<img>Leo Tolstoy omgifven af hjälpsökande bönder.</img>

Tolstoy framför mig, iklädd en lång fårskinspäls.
Kraftigt fattande min hand hälsade han mig
hjärtligt välkommen, beundrade min praktiska och
varma lappdräkt, sporde mig om vår resa och
ledsagade mig sedan in i ett litet afbalkadt rum,
där jag skulle bo. Sedan jag aftagit min päls
och satt mig ned för att aftaga bellingarna,
befallde han mig räcka fram foten, hvarpå han
drog utaf mina lappstöflar. Allt detta skedde så
okonstladt och naturligt, att det med ens
aflägsnade all tanke på opposition.

Grefve Tolstoy dragande af mig stöflarna
var en situation, hvars öfverraskning betog mig
målföret. När jag han besinna mig, fann jag den
likväl helt naturlig och mera lärorik än alla
höglärda föreläsningar, jag åhört, och alla filosofiska
och teologiska luntor, jag pluggat. Jag befann
mig ju inför en man, som efter en hel mansålder
af ifrigt sökande efter sanning och verklighet
funnit »lifvets mening» i hans efterföljd, som kom,
icke för att låta sig tjänas, utan för att tjäna och
gifva sitt lif för andra; en man, som ej stannat
vid blotta fraser om jämnlikhet och broderskap
utan i lif och handling söker att på fullt allvar
förverkliga kristendomens grundtanke,
brödrakärlek och själfuppoffring, och därför äfven brutit
stafven öfver all rangskillnad, allt skenväsende.

Jag ledsagades omedelbart därpå in till
middagen, där jag föreställdes för ett antal af grefve
Tolstoys medarbetare i nödhjälpsverksamheten,
de flesta unga män och kvinnor. Under måltiden,
som bestod uteslutande af vegetabilier — både
grefven och hans medarbetare voro vegetarianer
— leddes samtalet in på dagens brännande fråga,
hungersnöden. Grefve Tolstoy, vändande sig till
mig, förklarade, att nöden var förfärlig, tilläggande:
»Ni skall snart få tillfälle att se själf och bilda
eder ett eget omdöme».

Efter middagens slut fortsattes samtalet en
stund. På tal om de ofantliga summor, som
regeringen sent omsider anslagit till nödens
lindrande, sade Tolstoy: »Jag skall begagna en bild
för att gifva eder en idé om ställningen. Antag,
att det här lilla runda bordet befinner sig i ett
brännvinsbränneri, och att på dess metallskifva
står en mängd flaskor af olika storlek,
innehållande sprit. Under bordskifvan underhålles
ständigt en stark hetta, så att flaskornas
innehåll evaporerar, därefter kondenserar i den kalla
luften högre upp och flödar ut i tvenne
strömmar, af hvilka den ena utmynnar i kapitalisternas
stora behållare och den andra i regeringens. När
nu de många små flaskorna blifvit tomma och ej
kunna gifva mera, måste de fyllas på. Så tar
man ett stort öskar, doppar det i sin stora
behållare och stälper dess innehåll öfver flaskorna
på bordet — men det mesta däraf rinner
<i>bredvid!</i>... Vi hålla nu på att försöka, så mycket
vi förmå, att sätta trattar i flaskorna, så att
innehållet ej må rinna bredvid...»

På eftermiddagen var grefven ständigt
sysselsatt med de nödlidande, som trängdes i hans
hufvudkvarter från tidigt på morgonen till sent
på aftonen.

På kvällen återkommo några af Tolstoys
medarbetare från sin verksamhet i byarna och
meddelade sorgliga underrättelser om nöden bland
folket.

Redan i dagningen följande morgon började
nödställda mushiker samlas i grefvens bostad, och
vid 6-tiden var icke blott försalen fullpackad,
utan hela gården vimlade af hjälpsökande, som
kommit för att begära hjälp antingen för sig och
de sina eller för hela kommuner. Grefven själf,
hans dotter och hennes kusin samt ett par andra
af hans öfriga medhjälpare voro redan, innan jag
hann stiga upp, ifrigt sysselsatta med att
expediera de hjälpsökande. Tolstoys dotter, Marja
Levovna (Maria Leosdotter), såsom hon i dagligt
tal kallades, hade varit uppe före dagningen och
sysslat med hushållsbestyren, hvarefter hon tog
del i att expediera de nödlidande till
frukostdags, för att sedan begifva sig ut i byarna och
deltaga i nödhjälpsarbetet där. Så fortgick det
dag efter dag.

Kl. 9 spisades frukost, bestående af »kasha»
(ett slags gryngröt), bröd och smör, potatis och
andra vegetabilier samt té och kaffe. »Masha»,
som grefvinnan Maria kallades af sin fader,
fungerade som värdinna. Hennes äldre syster, Tatiana,
hade nyligen af hälsoskäl nödgats resa hem till
Moskwa.

Det hade beslutats, att jag efter frukosten
skulle åtfölja grefvens dotter till en af de
hungrande byarna. Klädd i en polushúbok (ett slags
pälskappa, som användes af bondkvinnor),
filtstöflar och en lammskinnsmössa, öppnade hon dörren
till mitt rum och ropade hurtigt: »Färdigt!»
Iklädd min lappdräkt, åtföljde jag henne och tog
plats vid hennes sida i en <i>sani</i> (ett slags mindre
släde), framför hvilken stod en liten liflig och
välfödd svart kirgishäst. Sedan jag satt mig i
släden, upptäckte jag, att jag glömt mina handskar.
»Se här, tag mina!» sade grefven, som stod
bredvid, klädd i sin bondpäls. »Tack!» — »Adjö!»

Så bar det iväg i yrande fart, under det
grefvinnan själf skötte tömmarna. Ryskorna torde,
med undantag af kirgisiskor och andra
half-nomad-kvinnor, vara de skickligaste kvinnor i världen
till att handtera hästar. Jag har ofta sett ryska
damer med utsökt elegans köra en <i>troika</i> (trespann)
i halsbrytande fart. Och jag kan försäkra, att
Marja Levovna kunde sköta tömmarna!

Om några minuter hade vi passerat Don och
befunno oss på den kala steppen. Snöstormen
fortfor ännu, och efter omkring en timmes färd
förlorade vi vägen.

Vi fortsatte ett stycke, under det den
tilltagande snöstormen insvepte oss i täta snöhvirflar.
Slutligen drog min följeslagerska in tömmarna
och sade: »Jag tror, vi måste vända om; ty här
kan blifva farligt. Vi kunna snart ej se
någonting, och vi ha ännu omkring 12 verst kvar öfver
steppen till byn». På min fråga, om hon kände
riktningen till byn, svarade hon jakande, hvarpå
jag föreslog, att vi skulle fortsätta färden. »Låt
gå!» svarade hon, i det hon gaf hästen ett lätt
piskrapp, och så bar det åter iväg i rask fart
västerut öfver en isbelagd höjdsträckning, och
om en stund hittade vi igen vägen.

Maria Tolstoy var då en flicka på 21 år,
talade flytande både engelska, tyska och franska,
ägde tydligen en omfattande bildning och var
naturligtvis grundligt förtrogen med sin faders
tänkesätt och lifsåskådning. Hon berättade mig
under färden, bl. a., om sin faders och sin egen
verksamhet bland bönderna. Klädd i en
bondflickas dräkt hade hon, i likhet med sin fader,
arbetat bland mushikerna för att hjälpa dem
både i timligt och andligt afseende. Hon hade
bl. a. på familjens gods upprättat en skola för
mushikbarn, i hvilken hon själf undervisat; men
då hon ej lärde barnen korsa sig och dyrka
helgonbilderna, kommo prästerna och polisen och stängde
skolan. Hon upphörde likväl icke med sin
undervisningsverksamhet bland mushikbarnen utan »bjöd
barnen till hemmet på té» och fortsatte på detta
sätt barnaundervisningen.

Efter ytterligare omkring en timmes färd
syntes på afstånd ett par långa rader af kojor,
från hvilka snömassorna sluttade ned mot marken.
Det var byn Pinki, målet för vår färd. Stugorna
voro täckta med halm eller gräs, men nästan
hvarannan stuga var utan tak, emedan det användts
till nödfoder eller bränsle, och de hopflätade
videbuskar, som tjänat till takstolar, stucko upp ur
snön, så att de förfallna stugorna sågo ut som
skatbon, hvilka fallit ned i drifvorna. Då vi styrde
in i byn, märktes hvarken människor eller djur,
och intet spår af väg syntes efter den långa
bygatan.

Vi stannade framför en <i>izba</i> (rysk bondstuga),
hvarest Tolstoy hade inrättat en skola, i hvilken
en ung prästson anställts som lärare. Då vi trädde
in i stugan, slog en ljum och kväfvande ånga
emot oss. Vi kunde ej i första ögonblicket
urskilja föremålen därinne. Den mjuka massan
under våra fötter sade oss, att endast modern
jorden tjänade till golf. Sorlet af barnaröster
tystnade plötsligt vid vårt inträde. Endast ljudet
af hastiga och tunga andedräkter, afbrutna af
hostanfall, hördes från det inre af rummet. Då
våra ögon vant sig vid det matta ljuset, som
trängde in genom ett enda af ett tjockt islager
betäckt litet fönster, sågo vi en rad af grofva
träbänkar på ena sidan af rummet, mellan hvilka
stodo ett antal barn, samt ett litet bord, bakom
hvilket stod en ung man med ett sympatiskt
utseende. På motsatta sidan af rummet stodo några
vuxna personer, alla vördnadsfullt hälsande på
grefvinnan Tolstoy, som sade några vänliga ord
till dem. Samtidigt riktande våra blickar till det
inre af rummet, hvarifrån hostanfallen och ett
svagt kvidande hördes, sågo vi några barn liggande
på ugnen, och vid närmare undersökning funno
vi, att de alla voro höljda af — svartkoppor!
Jag uttryckte min fasa för grefvinnan och
antydde, att de sjuka barnen måste genast aflägsnas
från skolan. Detta var dock lättare sagdt än
gjordt, förklarades det, ty inga epidemiska sjukhus
funnos i trakten, och nästan hvarje hem i byn
var hemsökt af smittkoppor, tyfus eller andra
sjukdomar, hvadan bybefolkningen nödgats
använda skolan till — kopphus för de sjukaste
barnen, emedan endast där fanns bränsle till nödig
uppvärmning i den stränga vinterkylan!

Medan Maria Tolstoy träffade anordningar
rörande bespisning af barnen samt andra
nödlidande, besökte jag en del af de eländiga
stugorna i byn. Mina första intryck af det
namnlösa eländet i de hungrande byarna, som jag
därunder erhöll, voro ohyggliga. I de flesta
hemmen saknades både boskap och bränsle, hvadan
jordgolfvet i stugorna var fruset, och i de izbor,
där något kreatur fanns, var temperaturen
visserligen något högre, men luften var i stället så
mycket mera stinkande. I hvarje hem voro några,
stundom de flesta af familjemedlemmarna sjuka i
skörbjugg, hungertyfus, svartkoppor eller andra
sjukdomar, som framkallats af hungern och de
osunda förhållandena i öfrigt. I en iskall stuga
med jordgolfvet fruset fann jag husbonden
inkrupen i ugnens eldstad, medan hans hustru och
tvenne barn lågo på ugnen sjuka, ett af barnen
ytterst aftärdt och döende af lungsot eller kanske
af svält... I andra stugor såg jag både äldre och
yngre personer med sönderfrätta ansiktsdelar, och
i en stor stuga, där tvenne familjer bodde
tillsammans med en häst, en ko och tvenne får, låg
<i>»djädushka»</i> (farfar), en gammal hvithårig man
med vackra drag, i krubban, vid hvilken hästen
stod bunden.

Vid min återkomst till skolan (kopphuset)
fann jag den apterad till folkkök, hvarest ett
40-tal äldre och yngre hungrande höllo på att
spisa ärtsoppa och rågbröd. Jag smakade på
anrättningen och fann den utmärkt.

Då vi anträdde återfärden, var jag så
upprörd af mina iakttagelser, att jag ej kom mig
för att yttra ett ord, förr än min följeslagerska
slutligen frågade mig:

»Nå, hvilket intryck fick ni?»

»Förskräckligt!» var det enda ord, jag kunde
få fram.

»Är ni ej rädd att bli smittad af svartkoppar
eller tyfus?» frågade jag.

»Det vore omoraliskt att vara rädd under
dylika förhållanden. Är ni rädd för smittor?»
genmälte hon.

»Nej, jag blygs för att tänka på mig själf
vid åsynen af sådan nöd. Det är förfärligt att
se sådant elände! Det gör mig sjuk att blott
tänka därpå!» utropade jag.

»Och är det ej skamligt af oss att lefva i
så mycket öfverflöd, då våra bröder och systrar
befinna sig i en sådan nöd!» inföll hon.

»Ni har ju försakat eder bekvämlighet i
hemmet och gått till folket för att hjälpa dem i
deras nöd», genmälte jag.

»Ja, men se på våra varma kläder och vår
vida bättre föda än deras!» svarade hon.

»Icke skulle ni väl gagna dem genom att
anlägga trasor och lefva på nödbröd?» sporde jag
förnuftsklokt

»Hvad rätt ha vi att lefva bättre än de?»
var hennes svar. Jag teg med min klokskap och
kastade en undrande blick i denna märkliga flickas
klara ögon, i hvilka en stor tår glänste. Hennes
samvetsfråga: »Är det ej skamligt af oss» etc.
förföljde mig sedan oupphörligt och förföljer mig
ännu...

Då grefve Tolstoy kom hem på kvällen till
sitt hufvudkvarter från sina besök i byarna, var
han mycket nedslagen. »Jag blyges», sade han,
»öfver detta mitt arbete, som endast är palliativ.
Vi kunna ej veta, om det länder till något
verkligt gagn. Om folket skall beredas någon verklig
hjälp, måste det väckas ur sin försoffning och
höjas ur sin förnedring».

Jag anmärkte, att grefvens och hans
medarbetares personliga inflytande samt de kulturella
ändamål, som i öfrigt tillgodosågos i samband
med nödhjälpen genom spridande af folkskrifter,
upprättande af skolor o. s. v., dock måste
verksamt bidraga till folkets andliga lyftning.

»Jag predikar icke. Jag är så dålig själf,
att jag icke kan predika för andra», genmälte
grefven — och det var gripande att höra den
store människovännen i likhet med de gamle
profeterna bittert klaga öfver, att allt hans arbete
var förgäfves, emedan han ej kunde komma åt
roten till det onda. — »Vi veta icke», fortfor han,
»hvilka verkningar våra handlingar kunna
medföra. Det enda vi veta är, att det är rätt och
godt att vilja det goda och på fullt allvar fara
därefter».

Dessa »minnen» skulle svälla ut till ett
oproportionerligt omfång, om jag skulle lämna en
fullständig skildring af mina iakttagelser och
erfarenheter under nödhjälpsarbetet vid L. N.
Tolstoys hufvudkvarter i guvemementet Rjäsan och
sedan i guvemementet Samara tillsammans med
hans son, Leo Tolstoy junior. Däremot hör det
till hufvuduppgiften för detta arbete, nämligen
att gifva en föreställning om Leo Tolstoys lif
och verksamhet, att visa, huru han förstått att
på ett mera praktiskt och effektivt sätt än någon
som helst nödhjälpsorganisation i Rysslynd ordna
nödhjälpen bland de hungrande millionerna.

***

Den första och förnämsta grenen af grefve
Tolstoys vidtomfattande nödhjälpsverksamhet
bestod i inrättandet af folkkök, i hvilka de mest
behöfvande dagligen erhöllo två mål enkel men
närande vegetabilisk föda, bestående af något
slags varm soppa (på ärter, gryn, kål o. s. v.)
samt rågbröd, stundom »kasha» (ett slags gröt)
o. s. v. Denna nödhjälpsmetod ställde sig mycket
billig, ty bland mushikerna utsågs vanligen någon
lämplig hjälpbehöfvande kvinna, som lagade maten
och förestod folkköket, och bönderna höllo i
regeln själfva kokkärl, och då spisgästerna gingo
till folkköket, togo de med sig sina träskålar och
träskedar hemifrån. Kontrollen öfver såväl denna
som öfriga grenar af nödhjälpen öfverlämnades
så mycket som möjligt åt mushikerna själfva,
under ledning och uppsikt af Tolstoy själf och
hans vänner, en anordning, som visade sig
synnerligen praktisk.

Upprättandet af folkkök gick vanligen till
på det sättet, att Tolstoy själf eller hans
medhjälpare begåfvo sig till nödställda byar,
hvarifrån anhållan om hjälp framställts, gingo ur och
i hus och anställde undersökning om tillståndet
i hvarje hem samt ifyllde tryckta blanketter
anmärkningar därom. Därpå sammankallades hela
bykommunen, inför hvilken de sålunda erhållna
uppgifterna upplästes och korrigerades af
kommunalmedlemmarna själfva, hvarefter en kommitté
utsågs, som skulle biträda vid valet af spisgäster
och förestånderska samt vid kontrollen af
folkköket.

Den andra grenen af nödhjälpsverksamheten
bestod uti att skaffa ved åt de nödlidande, hvilket
var en betydelsefull del af nödhjälpen under den
kalla årstiden i dessa skoglösa trakter, där icke
heller bränntorf fanns. Vid tiden för min vistelse
i Rjäsan hade öfver 400 famnar björkved genom
grefve Tolstoy utdelats.

En tredje gren bestod uti att rädda
böndernas hästar från hungersnöden dels genom att
anskaffa foder och dels genom att på järnväg
förflytta dem till orter, där foder fanns, och där
betala för deras underhåll till våren. Flera hundra
hästar blefvo sålunda räddade åt de fattiga
bönderna.

Den fjärde grenen bestod uti att anskaffa
bast och andra råämnen åt bönderna till
förfärdigande af skor och andra klädespersedlar eller
husgerådssaker.

Den femte grenen bestod uti att upprätta
särskilda folkkök för de hungrande barnen, som
undgått hungerdöden, för hvilken en mängd af
de små föllo offer. Härigenom räddades talrika
barn från hungrens fasor.

Den sjette grenen bestod uti att anskaffa
utsäde; den sjunde uti att anskaffa hästar till de
mest behöfvande; den åttonde uti att försälja
matvaror till ytterst billigt pris åt sådana, som ej
voro alldeles utblottade på medel.

Utom dessa verksamhetsgrenar, till hvilka de
skänkta medlen användes, gåfvos smärre summor
till att afhjälpa särskilda trängande behof, såsom
begrafningsomkostnader, betalandet af skulder,
som hotade att ruinera familjer etc.

Trots de många och stora svårigheterna
lämnade denna mångsidiga verksamhet lysande
resultat, tack vare Tolstoys kloka ledning och
hans egen samt hans medarbetares kärleksfulla
hängifvenhet och okufliga energi.

Sedan nödhjälpsarbetet kommit i full gång,
bespisades i rundt tal dagligen omkring 20,000
nödlidande i Tolstoys folkkök i guvernementen
Rjäsan och Tula och ungefär lika många i
guvernementet Samara under Leo Tolstoy juniors
ledning.

***

Såsom redan meddelats, var Tolstoy, trots
tsarens löfte, att han skulle lämnas i fred,
bevakad af den hemliga polisen samt föremål för
hätska anfall särskilt från prästernas sida, och
äfven beväpnade gendarmer visade sig vid hans
hufvudkvarter, såsom om den store
människovännen skulle hafva varit en upprorsmakare.
En viss biskop höll sålunda en predikan vid
närmaste järnvägsstation, i hvilken han framställde
Tolstoy såsom antikrist personifierad, som sökte
att förföra de rättroende genom att bereda
gratisbespisning för dem och deras barn. Tolstoy
fäste likväl aldrig det ringaste afseende vid allt
detta och fortsatte sitt arbete och låtsade om
ingenting. Hans skarpa blick genomskådade dock
detektiver, som kommo under skepnad af
nödlidande bönder eller erbjödo honom sin tjänst i
nödhjälpsarbetet för att bringa honom i
svårigheter, och alla dessa affärdades höfligt men
bestämdt.

Särskildt intresse visade Tolstoy för barnen.
En kväll, då han kom hem från en rundresa till
några tillfälliga barnhem, var han själf sprittande
glad som ett barn öfver framgången i denna
gren af nödhjälpsarbetet.

***

Det var en lördagskväll. Då vi satt oss
omkring den kokande samovaren, som stod på bordet,
började den ene efter den andre af Tolstoys
medarbetare anlända från olika håll, där de hade sin
verksamhet bland de nödlidande: de brukade
nämligen på lördagskvällarna samlas vid grefvens
hufvudkvarter för att utbyta tankar och
erfarenheter rörande såväl nödhjälpsarbetet som andra
spörsmål. Det var en intressant grupp, dessa
män och kvinnor, af hvilka de flesta voro under
medelåldern. De voro alla klädda i bondedräkt,
men deras utseende förrådde, att de ej tillhörde
bondeklassen. Bland dem funnos lärda män, och
några af kvinnorna tillhörde förnäma aristokratiska
familjer. En af männen hade varit docent vid
universitetet i Moskwa och skulle i dagarna
utnämnas till professor, då han helt plötsligt till
allas förvåning lämnade universitetet och »gick
till folket» för att i likhet med Tolstoy lefva dess
lif och i ord och handling förverkliga den
kristliga broderskärleken. Han hade, innan den stora
hungersnöden utbröt, gjort en långvarig resa
genom största delen af det europeiska Ryssland
för att studera sektrörelsen, lifnärande sig
därunder genom att arbeta som dagakarl hos
sekteristerna.

På tal om sekteristerna lämnade Tolstoy
intressanta meddelanden om stundisterna och
återgaf bl. a. ett märkligt bref, som han nyss mottagit
från en stundist-bonde, som på gamla dagar under
högst ogynnsamma omständigheter lärt sig läsa
och skrifva på egen hand. Brefvet innehöll, utom
en lugnt och objektivt hållen skildring af grym
och barbarisk förföljelse mot stundisterna från
myndigheternas sida, så många djupa och sköna
tankar, att man måste med förundran fråga sig,
hvarifrån en okunnig mushik hämtat sådan
visdom. Då grefven genomläst detta bref, sade han
med eftertryck, i det han lade det ned på bordet:
»Sådana män äro verkliga hjältar!»

Det intressanta samtalet, hvarunder jag ej
kunde undgå att tänka på Sokrates och Jesus
af Nasaret med sina lärjungar samlade omkring
sig, fortsattes till öfver midnatt. Maria Tolstoy,
hvilken fungerade som värdinna, satt vid ena
ändan af bordet och emellanåt fyllde på téglasen,
följde med lifligt intresse samtalets gång;
slutligen blef hon efter dagens ansträngande arbete
så trött, att hon icke längre förmådde hålla ögonen
öppna utan inslumrade på sin stol. En annan
ung dam insjuknade plötsligt i svår feber, hvarvid
samtalet afbröts. Lyckligtvis tillfrisknade hon
om några dagar.

Med sällsamma tankar och känslor gick jag
till hvila denna kväll, hvilken utgör ett minne
för lifvet.

***

Efter öfver sex års förlopp återsåg jag L.
N. Tolstoy, denna gång på familjegodset Jasnaja
Poljana, där jag på återresan från Sibirien på
särskild inbjudan stannade några dagar och
åtnjöt den hjärtligaste gästfrihet såväl hos Leo
Tolstoy junior och hans maka, född Westerlund,
som hos gamla grefve Tolstoy.

De flydda nära sju åren, sedan jag senast
såg grefve L. N. Tolstoy, hade lämnat djupa spår
efter sig i hans utseende, men han var ännu vid
full vigör, hvilket bevisas däraf, att han hade vid
tiden för min ankomst i stark snöstorm företagit
en ridtur på nära 4 mil till en ännu lefvande
äldre broder.

Efter en hjärtlig välkomsthälsning ledde han
genast samtalet in på vår resa i Sibirien. »Den
svenska publikens samvete kräfde, att
efterforskningar efter Andrée och hans kamrater skulle
verkställas i norra Sibirien, och jag förmodar det
var detta, som förmådde eder att företaga en så
lång och besvärlig resa?» sporde han. Jag kunde
med godt samvete besvara hans fråga jakande
samt tillägga, att jag dessutom hyste ett varmt
personligt intresse för Andrée och hans kamrater,
hvilkas affärd jag bevittnade på Spetsbergen.
<img>Grefve Tolstoy och hans lätjunge och följeslagare Tchertkoff.</img>


Med synbart intresse tog Tolstoy del af våra
erfarenheter och iakttagelser i Sibirien: om
tillståndet bland infödingarna efter ishafskusten och
på Taimyr o. s. v. samt om hvad som meddelats
mig om hans meningsfränder, de förföljda
dukhoborerna, hvilka förvisats till trakten af floden
Aldan nordost om staden Jakutsk, där de hade
att utstå oerhörda umbäranden och lidanden.
Som bekant har L. N. Tolstoy och hans äldste
son, Sergei, lagt sig ut för de förföljda
dukhoborerna och beredt omkring tiotusen af dem
möjlighet att emigrera till Kanada.

Grefve Tolstoy var vid denna tid sysselsatt
med författandet af »Uppståndelse», hvilket äfven
bidrog till hans intresse för sibiriska förhållanden,
hvilka ju äfven behandlas i nämnda arbete. Han
hade, som bekant, mot sin sedvana sålt
förlagsrätten till nämnda arbete för att erhålla medel
till att hjälpa de förföljda dukhoborerna öfver till
Kanada.

Från Samara, där hungersnöd äfven nu rådde,
ehuru icke i så hög grad som 1892—93, hade nyss
ankommit böneskrifvelser om hjälp. »Det är något
vidunderligt detta», anmärkte grefve Tolstoy på
tal om hungersnöden, »att år från år söka
afhjälpa kronisk hungersnöd med — allmosor! Skall
man bota det onda, måste man angripa dess
rötter». Vid samtalet om hungersnöden erhöllo
hans ton och ansiktsuttryck en prägel af
trötthet och dysterhet, som tydligt visade, huru
pinsamt detta ämne var för honom.

Grefvens äldsta döttrar, Tatiana och Maria
(båda sedan någon tid gifta), vistades äfven för
tillfället på Jasnaja Poljana. Maria Levovna hade
varit illa sjuk och förändrats så mycket, att jag
icke kände igen henne, förr än jag hörde hennes
röst. »Minnes ni byn Pinki», sporde hon, »dit
vi följdes åt i snöstormen?» Gemensamma
minnen från hungersnöden 1892 upplifvades nu, och
hon berättade om deras fortsatta verksamhet att
lindra nöden bland befolkningen i dessa trakter.

Under min vistelse på Jasnaja Poljana leddes
samtalet upprepade gånger in på sibiriska
förhållanden, hvarvid jag använde ryska språket
för att kunna bättre återgifva karakteristiska
episoder, hvilket gjorde, att äfven grefve Tolstoy
utbytte engelskan, som förut användts, mot ryskan.

Ehuru Tolstoy fullkomligt behärskar de
moderna västerländska språken, kan likväl hans
konversation på ett främmande språk icke erhålla
samma liffullhet som på ryska. Lika
genomskinligt klar och plastisk som hans stil är i skrift,
lika tydligt och okonstladt är hans samtalsspråk.
Ehuru han, då konversationen blir liflig, talar
fort, går likväl ej ett enda ord förloradt. Han
talar icke blott med munnen utan med hela sin
varelse. Man känner, att skiftningarna i rösten,
blicken och minerna, som ständigt variera efter
innehållet af hans ord, icke blott äro attribut till
en högt uppdrifven konst, utan verkliga uttryck
för hvad som rör sig i hans inre. Äfven då hans
ord handla om helt hvardagliga saker, hafva de
en fängslande makt, som endast en omutlig
sanningskärlek förmår att gifva dem; och då han
talar om allvarligare ämnen, hvilka särskilt
intressera honom, flöda tankarna som en gnistrande
ström af hvitglödgad malm från smältugnen och
bränna sig in i den lyssnandes själ; eller
framträda de i slående bilder och liknelser, eller i
form af aforismer och paradoxer, hvilka likväl
icke äro höljda af något mystiskt dunkel, utan i
stället låta en sanning framträda skarpare och
allsidigare än under någon annan form. Man
gripes med eller mot sin vilja af den
oemotståndliga makt, som utgår från denna väldiga
personlighet.

Att efter strapatserna och iakttagelserna i
Sibirien komma till Jasnaja Poljana var som att
komma till en ny värld, och vistelsen vid denna
medelpunkt för de högsta ideal, de ädlaste krafter
och de oegennyttigaste sträfvanden i det godas
tjänst, som det moderna Ryssland har att
uppvisa, utgör det angenämaste minnet från den
långa sibiriafärden och äfven ett komplement till
minnena från hungersnöden 1892.

*
</chapter>
<chapter name="Slutanmärkningar">
<h2>Slutanmärkningar.</h2>

<sc>De</sc> talrika Tolstoy-kritikerna såväl i Tolstoys
hemland som i väserlandet hafva flitigt
bemödat sig om att uppleta och framställa
motsägelser i hans lif och »lära», motsägelser, som
kunna vara skenbara eller verkliga. Vi skola
ej inlåta oss på något försök i den vägen. På
oss verka dessa försök att korrigera en sådan
företeelse som Tolstoy efter vissa moderna
shabloner nästan groteskt...

Man har påstått, att Tolstoy är en stor
konstnär men en dålig tänkare. Detta omdöme måste
väl ändå få betecknas såsom mycket ytligt och
ovederhäftigt. En originell tänkare är han, om
man så vill, men sannerligen icke någon »dålig
tänkare». Han är skarp dialektiker som få, hans
tankar äro alltid djupa och originella, och ingen
förnekar hans ovanligt omfattande bildning. Hans
verkliga eller skenbara motsägelser äro icke af
det slag, som man påträffar hos dåliga tänkare,
utan sådana som äro oundvikliga hos ett sant
mänskligt hjärta, som behärskas af en okuflig
sannings- och rättfärdighetslidelse, af en stundom
ända till sjuklighet drifven skepticism.

***

Det gifves formler för kemien, för moralen,
för samhällslifvet; och det finnes människor, för
hvilka hela lifvet bestämmes af formler. För
dylika människor är formeln lika oundviklig som
mat, dryck och kläder. Formeln bestämmer, huru
de skola tala och gå, huru och när de skola äta
och roa sig, ja, äfven huru de skola älska; och
framför allt bestämmer formeln, huru de skola
lefva utan att oroas vare sig af moraliska eller
andra motsägelser. Formeln är m. e. o. för dem
allena saliggörande: låter man sig ledas af den,
kan man vara lugn och trygg både i lifvet och
döden, både för tiden och evigheten. En sådan
människa vet, att man bör vörda föräldrarna,
frukta gud, ovillkorligt lyda och ära öfverheten,
vara glad i sällskapsumgänge o. s. v. — vet, att
världen icke tog sin början med oss, och att denna
värld icke heller skall upphöra med oss. Formeln
spelar för en sådan människa samma roll som
järnvägsskenorna för lokomotivet: på spåret rullar
lokomotivet fram lätt, men det duger aldrig att
vika af på sidan om detsamma. Med formeln
öfver sig har formalisten det varmt och tryggt
som i en päls, och man känner sig välmående
och glad som i en krets af vänner.

Men ingen formel har någonsin förmått
underkufva Tolstoy. Han har förkastat formeln för
både det personliga välbefinnandet och
familjelyckan såväl som den enligt formeln godkända
läran; han endast söker sanning och rättfärdighet
med en lidelse, som skulle göra en vanlig
människa galen. — Det är tungt och uppslitande
att lefva utan formel... I, som ägen millioner
penningar och världsrykte, veten, med hvilka
fördelar formeln kan brukas; men utan den, utan
denna beskyddande amma, som vaggar en till
sömn — hvad skall man göra i lifvet? Är min
lycka berättigad och tillåten? Är icke mitt lif,
månne, orättfärdigt och brottsligt? Äro icke mina
handlingar skadliga? Hvarken komfort, kärlek
eller människornas högaktning skänker den
sökande själen ro. Tolstoy har haft samma öde
som Ahasveros. Den hemlighetsfulla rösten har
hvarje minut låtit sig höra och sagt till honom:
»Gå... sök... gå... sök!...» Och han går och
söker. Han går till de lysande salongerna och
finner de i hans berättelse skildrade personerna,
en Drubetsky, en Vronsky, en Karenin; han går
till landtgodset och finner där en Rostoff, en
Nekludoff, en Bolkonsky; han »går till folket»
och finner där hjältarne vid Sebastopol, de
arbetande bönderna, sekteristerna Sutajeff och
Bondareff, som tro på bergspredikan och »arbetets
evangelium». Men rösten tystnar icke, dess
manande stämma höres allt fortfarande: »Gå... sök...
gå... sök!...» Vandraren är uttröttad, han ser,
att vägen är ändlös, att dess mörka linje likt
midgårdsormen i den nordiska sagan omfattar
hela världen, att i dess ofantliga ring ej finnes
någon början, ingen utgångspunkt, att lifvet själf
är en flod, som flödar ut i en afgrund... Han
vill hvila ut, han vill glömma sig själf, han vill
— göra slut på sitt lif. Men han måste
fortsätta sin ensamma vandring... Dammhöljd,
uttröttad och plågad af kval, reser han sig åter
och ser med fasa endast samma ohyggliga
spörsmål, tillvarelsens gåta...

Vi se här ånyo framför oss den storslagna
bilden af det ändlösa, oroliga sökandet efter
sanningen och rättfärdigheten... Enligt sägnen
inträffade Ahasveros slutligen i Jerusalem i den
olycksdigra stund, då våldet öfverlämnat den
människovordna gudomliga kärleken åt smäleken
och den kvalfulla korsdöden... Ahasveros går
tillsammans med den rasande och vilda slafhopen
på den dammiga och stenhöljda gatan och tränger
sig fram till Golgata. Plötsligt förnimmer han
här, att på honom faller en hastig blick från den
lidande kärleken, full af förbarmande och
medlidande. Detta var något nytt, det var icke längre
den forna befallande rösten:	»Gå... sök!...»
Denna blick lofvade glädje och hopp... »Och
Kristus lade» — så slutar sägnen — »sitt kors på
Ahasveros». Ahasveros stannade på Golgata och
erfor för första gången frid i sin uttröttade och
kvalfyllda själ.

Sådan är Tolstoys historia. Och af honom
fordrar man formler, honom förebrår man för
motsägelser! Kan väl han skänka formler, han,
personifikationen af det eviga sökandet, han, som
utgör en del af den aldrig hvilande flod, som vi
kalla lifvet?!

Tolstoy har slutligen af hela sin själ »gått
till folket» och där funnit »lifvets mening» uti
att, såsom bönderna Sutajeff och Bondareff, söka
efterlefva bergspredikan och »arbetets evangelium»,
som han ock i ord och handling förkunnar för
all världen. Men härmed har Tolstoy icke
hamnat i någon gammal eller ny »formel», äfven han.
Den vilsne seglaren på hafvet, som ändtligen
efter mycket sökande återfunnit kompassen och
fått sikte på stjärnan, är därför icke framme vid
målet. Det har framskymtat för hans inre syn,
det är sant, han har funnit ledningen dit, och
han kringkastas därför icke längre af stormen
utan att veta, hvart det bär, men han har ännu
många upptäckter att göra, kanske äfven stormar
att rida ut, innan han når hamnen... Tolstoys
sökande efter en djupare kännedom af sanningen,
af »lifvets mening» fortfar alltjämt, kan aldrig
upphöra, lika litet som lifvets flod kan
afstanna...

***


Att Tolstoys vedersakare äro många, ligger
i sakens natur. Motståndare från olika läger
måste med nödvändighet den man uppväcka mot
sig, hvilken så skoningslöst som Tolstoy bryter
stafven öfver allt skenväsende, sätter yxan till
roten af det murkna samhällsträdet och gent emot
det rådande klassförtrycket i ord och handling
förkunnar ett jämlikhetens och broderskapets
evangelium, grundande sig på det sunda förnuftet
och den kristliga kärleken, sådan den ådagalades
af Jesus. De officiella samhällsbevararne och den
traditionella renlärighetens försvarare måste anse
honom som en samhällsvådlig person, såsom de
lagkloke och fariséerna fordom betraktade Jesus
af Nasaret, emedan han förkastade deras
stadgar, fördömde deras förtryck och blottade deras
skrymteri.

I dessa hans officiella vedersakares spår,
hvilkas vapen äro öfverhetens hotande svärd och
kyrkans bannstrålar, följer en hel skara af
quasi-vetenskapsmän och kritici, som rycka an mot
den originella mannen och fridstöraren på
Jasnaja Poljana och söka upptäcka och framhäfva
bristerna i hans lif och lära.

Då man haft tillfälle att på nära håll se
denne högaristokratiske magnat, som nedstigit i
de förtryckta böndernas led, där han nedlägger
all sin kraft och hela sitt snille på att hjälpa
och rädda sina förtrampade bröder ur såväl
rimligt som andligt elände; och när man sedan
betraktar skaran af hans vedersakare — snobbar,
mammonsdyrkare, hofmän och präster — i
korus uppträda mot honom med ett ruttet
despotiskt väldes auktoritet, sin lånta visdom, sitt rop
om samhällsomstörtande läror, sin salongsfilosofi,
sina klippta och skurna dogmer, sin fariseism,
förefaller det såsom såge man en svärm bevingade
insekter vimla omkring en väldig dikesgräfvare,
hvilken i sitt anletes svett håller på att utgräfva
ett giftigt och stinkande träsk, och, rasande af
harm öfver attentatet på deras paradis, där de
frodats, angripa hans svettdrypande kropp,
uppsökande någon ömtålig punkt, något sår, som
han fått under arbetet, där de kunna suga sig
fast och utspy sitt gift...

***

Det är framtidens historia ensamt förbehållet
att uppvisa Tolstoys inflytande på samtid och
eftervärld. Vi som stå midt inne i händelsernas
hvirfvel, hvari så många olika faktorer spela in,
kunna ej fullt uppfatta och särskilja de olika
faktorernas roll och betydelse i utvecklingens gång.
Detta gäller i all synnerhet tilldragelserna i
Tolstoys eget hemland. Blind för de andliga och
moraliska krafternas betydelse i den historiska
utvecklingen måste likväl den vara, som icke
redan nu kan skönja, att Leo Tolstoys väckande
och omdanande inflytande på den allmänna
meningen och lifvet, särskildt i Ryssland, varit och
är ofantligt stort, och historien skall en dag visa,
att det icke är kanonerna, bomberna och de
blodiga skräckscenerna, som utfört den verkliga och
varaktiga omdaningen, utan sanningens,
rättfärdighetens och kärlekens vapen, hvilka sådana
män som Tolstoy riktat mot lögnen,
orättfärdigheten, förtrycket och våldet

Tolstoy har icke haft till uppgift att bilda
någon ny sekt, och hans inflytande bör allraminst
bedömas efter antalet af hans »anhängare», i detta
ords vanliga mening. Sådana finnas, det är sant,
i stort antal såväl äkta som oäkta: sådana som
t. ex. en furst D. Khilkoff, hvilken utskiftat alla
sina ofantliga rikedomar bland de fattiga, blifvit
såsom en af mushikerna och delat deras
mödosamma lif; och däremot andra, som genom att
anlägga mushikdräkt och begifva sig ut på
landet någon tid tro sig vara Tolstoy-lärjungar men
snart gjort en ömklig figur. Flera kolonier hafva
äfven upprättats på grundvalen af Tolstoys
lifsåskådning, af hvilka somliga lyckats bra, tills
de upprifvits af polisen, medan andra hafva
misslyckats, därför att de icke uppburits af tillräcklig
moralisk kraft eller praktisk duglighet.

Tolstoys inflytande måste bedömas i stort
för att rätt uppfattas. Tolstoy har under en hel
generation varit Rysslands personifierade
samvete, tolken för det ryska folkets, isynnerhet
böndernas högsta ideal.

Hans förkunnelse af samvetsreligionen och
bergspredikans evangelium har fallit i god jord hos
den allvarliga delen af massorna och äfven bland
en del af den bildade klassen, och hans ljungande
protester mot barbariskt våld och förtryck har
vunnit gensvar hos alla klasser, som suckat under
despotismens ok, medan de härskande bäfvat
och rasat utan att våga röra ett hår på hans
hjässa. Kyrkan sökte skrämma massorna för
honom genom att bannlysa honom ur sitt sköte,
men detta misslyckades fullkomligt. Öfver den
heliga synoden haglade skrifvelser från alla
klasser med anhållan om att blifva bannlysta i
likhet med Tolstoy, och det visade sig nu, hvilket
inflytande ärkekättaren vunnit bland massorna.

Tolstoy blef den länk, genom hvilken
reformrörelsen bland de bildade klasserna förknippades
med de religiöst-sociala folkrörelserna bland de
stora massorna. Den politiska reformrörelsen på
70- och 80-talen rönte ingen förståelse hos
mängden, som trodde det af polisen utspridda ryktet,
att Alexander II dödats af motståndarne till hans
reformer. Men när Tolstoy, böndernas vän och
välgörare, blef hotad med förvisning och
slutligen bannlyst af kyrkan, och när Tolstoys
vänner — studenter och andra — blefvo fängslade,
förvista, misshandlade och dödade af polisen och
militären, då började massorna vakna och göra
gemensam sak med reformvännerna bland de
bildade klasserna.

Tolstoy har gjort allt för att på
öfvertygelsens väg förhindra användandet af våld för
genomförandet af reformer, och dessa hans sträfvanden
hafva icke blifvit alldeles fruktlösa. Skrifvelser
från unga personer, som genom Tolstoys
inflytande öfvergifvit terrorismen och i stället
omfattat hans läror, kunna räknas i tusental. Men
icke ens Tolstoys väldiga personlighet har kunnat
förhindra de naturliga följderna af seklers
förtryck, då de råa massorna en gång börja vakna
till medvetande om sin ställning och om sin
makt. Grefve Tolstoy lär väl icke heller varit
naiv nog för att kunna tro, att en oblodig
revolution skulle kunna genomföras i Ryssland. Därom
vittna äfven åtskilliga af hans uttalanden. Då
jag t. ex. vid ett tillfälle under den stora
hungersnöden sporde Tolstoy, om han ej trodde, att
miren (bykommunen) kunde komma att tjäna
som grundval för omdanandet af Rysslands
statsskick, gaf han ett för honom alldeles ovanligt
kraftuttryck till svar, hvarpå han visade,
hurusom böndernas kommunalorganisation totalt
fördärfvats af det byråkratiska polisväldet. Men han
har lika skarpt uppträdt mot våldets användning
såväl af de styrande som af revolutionärerna
och alltjämt förkunnat ett personligt lif i
enlighet med bergspredikans evangelium såsom enda
medlet till samhällets verkliga omdaning och
lycka.

Det kulturella och moraliska inflytande, som
Tolstoy utöfvat bland massorna, är oberäkneligt.
Utom hans af censuren tillåtna folkskrifter, som
spridts i millioner exemplar bland folket, hafva
hans förbjudna arbeten i afskrifter eller
insmugglade tryckta exemplar spridts i ofantligt stort
antal och lästs med ett intresse, hvarom en
västerländing knappt kan göra sig en
föreställning.

*
</chapter>
<chapter name="Tillägg. Tankar om gud">
<h2>Tillägg.
Tankar om gud.</h2>

(Utdrag ur Tolstoys dagboksanteckningar, enskilda bref,
utkast till ofullbordade afhandlingar etc.)

<sc>Gud</sc> är för mig det, hvarefter jag sträfvar
— i sträfvandet efter hvilket mitt lif består,
och som därför för mig <i>är;</i> men gud är med
nödvändighet sådan, att jag icke kan förstå honom
eller gifva honom namn. Om jag förstode honom,
skulle jag hafva nått honom, och det skulle ej
finnas något att sträfva efter; det skulle ej finnas
något lif. Men (och detta är en skenbar
motsägelse) ehuru jag ej kan begripa eller nämna
honom, känner jag honom likväl och vägen till
honom, och af all min kunskap är denna t. o. m.
den vissaste och säkraste.

Jag begriper honom icke, och dock är jag
på samma gång alltid ångestfull, då jag saknar
honom, och endast då jag är när honom, är jag
icke ångestfull. Hvad som är ännu sällsammare
är, att jag nu i detta lifvet icke åstundar känna
honom närmare och bättre, än jag för närvarande
gör, och detta är icke heller nödvändigt. Jag
kan närma mig honom mera, och detta önskar
jag göra — däri består mitt lif; men detta
närmande till honom förökar på intet vis, och kan
icke föröka min kunskap om honom.

Hvarje bemödande af min inbillningskraft att
noggrannare lära känna honom (t. ex. såsom min
skapare eller såsom ett barmhärtigt väsende)
aflägsnar mig mera från honom och hindrar mig
från att närma mig honom.

Ännu sällsammare är, att jag kan i sanning
älska honom — d. v. s. mer än mig själf eller
någonting annat — honom allena. Denna
kärlek allena känner intet hinder, intet aftagande
(tvärtom är den i ständig tillväxt), ingen
sinnlighet, ingen falskhet, ingen inställsamhet, ingen
fruktan, ingen själftillfredsställelse. Endast genom
denna kärlek älskar man allt som är godt;
sålunda älskar och lefver man endast af och genom
honom.

Ja, sålunda tänker eller, rättare, känner jag.
Jag har endast att tillägga, att pronomen »han»
i viss mening förvanskar min föreställning om
gud: ordet »han» gör honom i viss mån mindre.

***


Det förvånar mig, huru jag fordom kunde
undgå att se den obestridliga sanningen, att
bakom denna värld och vårt lif i densamma
finnes någon, någonting, som känner, hvarför denna
värld existerar, och hvarför vi i densamma likt
bubblor i kokande vatten uppstå, brista och
försvinna.

Det är otvifvelaktigt, att något uträttas i
världen och det af alla lefvande varelser, äfven
af mig, af mitt lif. Hvarför annars denna sol,
dessa årstider, och framför allt hvarför detta
treåriga barn med dess sjudande öfverflöd af lif;
och hvarför denna gamla kvinna, som öfverlefvat
sitt förnuft; eller den där vansinniga människan?
Dessa olika varelser, som i mina ögon tydligen
ej hafva någon mening, och hvilka likväl lefva
så intensivt, hålla så ifrigt fast vid lifvet, och
hos hvilka lifvet är så starkt inplanteradt, dessa
varelser öfvertyga mig mer än någonting annat,
och att de behöfvas för något ändamål, som är
vist och godt, men otillgängligt och
outgrundligt för mig.

***

Hvarför är du nedslagen? Du väntar på
någonting stort — väntar, såsom mig synes, på
gud i åska och storm och icke i stillhet. Det
bästa är dock, såsom du säger, att du »icke kan
komma undan någonstädes». Häri visar sig guds
hand på det tydligaste.

Du säger, att jag ej tyckes erkänna gud.
Detta är misstag. Jag erkänner ingenting annat
än gud.

Jag tror, att jag skref till dig eller talade
med dig om min definition på gud, hvilken jag
nu vill framställa till svar på din fråga: hvad är
gud? <i>Gud är detta oändliga allt, hvaraf jag är
medveten om, att jag utgör en del, och därför är
allt uti mig omgifvet af gud, och jag känner honom
i allt.</i>

Och detta är icke alls blott ett talesätt, utan
det hvarigenom jag lefver och hafver min tillvaro.

***

Hvad är gud? Hvarför är gud?

Gud är det <i>obegränsade allt</i>, som jag känner
inom mig själf i begränsad form. Jag är
begränsad, gud är obegränsad; jag är en varelse,
som har lefvat sextiotre år, gud lefver i evighet,
jag är en varelse, som tänker inom gränserna
för mitt förstånd; gud tänker utan begränsning;
jag är en varelse, som stundom älskar till en
viss obetydlig grad; gud älskar alltid och
oändligt. Jag är en del, han är allt. Jag kan icke
uppfatta mig annorlunda än som en del af honom.

***

Under det jag bad till gud, blef det på något
sätt klart för mig, att gud sannerligen är ett
verkligt väsende, är kärlek, är just detta allt,
som jag vidrör, och som jag erfar i form af
kärlek. Och detta är icke en känsla, icke en
abstraktion, utan ett verkligt väsende; och jag har känt
honom.

***

Allt hvad jag vet, vet jag därför, att det
finnes en gud, och därför att jag känner honom.
Endast på denna grundval kan man grunda sitt
förhållande såväl till andra människor och sig
själf som till lifvet utom tiden och rummet.
Detta betraktar jag icke alls såsom något
mystiskt, men den motsatta åsikten anser jag i stället
vara mystisk; detta är den mest begripliga och
tillgängliga verklighet.

***

Till min definition på gud anser jag
nödvändigt att foga Matthew Arnolds, som jag har
fasthållit vid såsom uttryckande ett förhållande, och
detta det viktigaste, hvari gud framställer sig
för oss. Gud är detta eviga, oändliga »icke vi
själfva», som »tenderar till rättfärdighet» (»makes
for righteousness»). Man må kalla det lagen för
det mänskliga lifvet, guds vilja i förhållande till
den del af människornas lif, som befinner sig i
deras makt. — Denna definition var tillräcklig
före Kristi tid, men genom Kristus har det blifvit
uppenbaradt för oss, att uppfyllelsen af denna lag,
utom dess yttre förbindelse med det mänskliga
förnuftet, äfven har ett annat och enklare inre
motiv, som genomtränger hela människans varelse,
nämligen kärleken: kärleken, icke till maka, barn
eller fädernesland, utan kärleken till gud (gud är
kärlek), kärleken till kärleken — denna känsla
af mildhet, deltagande och lifsglädje utgör
människans naturliga, lyckliga och sanna lif, som ej
vet af någon död.

***

Man känner gud, icke så mycket medels
förnuftet, icke heller ens medels hjärtat, utan genom
ens känsla af fullkomligt beroende af honom, en
känsla liknande den, som ett dibarn erfar i sin
moders armar. Det känner icke den som håller
det, värmer det och matar det; men det känner,
att det är någon; ja, ännu mer, det älskar detta
väsende.

***

Fordom iakttog jag lifvets företeelser utan
att tänka på, hvarifrån de härledde sig, eller
hvarför jag bevittnade dem.

Sedermera insåg jag, att allt hvad jag ser
härleder sig från det ljus, som är förståndet, och
jag ansåg därför förståndet vara alltings källa.

Men sedermera kom jag till insikt om, att
förståndet är ett ljus, som når mig, så att säga,
genom ett dunkelt glas. Jag ser ljuset, men dess
källa känner jag icke. Likväl vet jag, att källan
finnes.

Denna källa till ljuset, som upplyser mig
— en källa, som jag icke känner, men om hvars
tillvaro jag är öfvertygad — är gud.

***

Att älska innebär att åstunda detsamma som
den man älskar. Men människorna åstunda
motsatta saker, då man likväl endast kan älska den
som åstundar en och samma sak. En och samma
sak åstundas endast af gud.

Att älska gud är att åstunda det som han
åstundar. Och han åstundar allas välfärd.

»Bröder, låtom oss älska hvarandra. Den
som älskar är född af gud och känner gud, ty
gud är kärlek»; d. ä., vi känna gud endast i form
af kärlek.

Kärlek är uppenbarelsen inom oss af gud,
och häraf uppstår åstundan att gå ut ifrån oss
själfva, att frigöra oss, att lefva ett gudligt lif.
Och denna åstundan framkallar gud, d. ä.
kärleken, hos andra. Detta är icke tydligt uttryckt
Min grundtanke är, att kärlek uppväcker kärlek
hos andra.

***


Ett af bevisen på uppfyllelsen af Kristi lag,
guds vilja, är endräkt... Vår förnämsta uppgift
måste vara att undanröja allt som skiljer oss
från hvarandra, och fasthålla endast vid det som
förenar oss icke blott med kristna, utan äfven
med muhammedaner, buddister och vildar. Detta
är kristendom... sanningens lära, som är
begriplig för alla folkslag, alla människor.

Framför allt annat — jag säger det till alla
och en hvar — den högsta, oändliga, fröjdefulla
uppgift, som alltid är möjlig för oss, och som är
värd att eftersträfvas af alla våra krafter, är att
tillväxa i kärlek.

***

Medvetandet och förnimmelsen af, att gud
lefver och verkar i och genom mig, kan icke
alltid förnimbart erfaras. Det gifves olika slag af
verksamhet, åt hvilka man måste helt och
obegränsadt hängifva sig utan att tänka på något
annat än, hvad man har för händer. I dylika
fall är det omöjligt att tänka på gud; det skulle
hindra arbetet, och detta är onödigt. — Men så
snart inre tvifvel, inre kamp och nedslagenhet,
fruktan, illvilja o. d. uppstå, bör man besinna
sig och tänka på det andliga väsendet uti oss,
vår förening med gud, och sålunda höja sig från
den sinnliga till den andliga världen; och detta
icke för att undslippa lifvets möda och arbete,
utan tvärtom för att hämta kraft till arbetets
utförande, till seger öfver hindren. Likt en fågel
bör man med vingarna hopfällda gå framåt med
fötterna, men, när ett hinder möter, lyfta vingarna
till flykt... och man finner lättnad, och ens börda
försvinner.

Så hände det mig. Jag började tänka mer
och mer abstrakt på lifvets gåtor: Hvari består
lifvet? Hvad är dess ändamål? Hvad är kärleken?
Och jag kom längre och längre bort, icke blott
från gamla testamentets begrepp om gud —
skaparen — utan äfven från begreppet om honom
såsom fader, det rättfärdiga ursprunget till allt lif och
till min egen tillvarelse. Och djäfvulen insnärjde
mig, och det började falla mig i sinnet, att det
vore möjligt och särskildt önskvärdt (för att vinna
enhet med kinesiska konfutse-bekännare, buddister
och våra egna ateister och agnostiker) att helt
och hållet ignorera detta begrepp om gud. Jag
trodde, att det var möjligt att inskränka sig till
uppfattningen och erkännandet endast af gud
inom mig utan att erkänna någon gud utom
mig — utan att erkänna honom, som hos mig
inplantat en del af sig själf. Och, underligt nog,
började jag genast känna mig slö, nedslagen och
fruktande. Jag kände ej orsaken härtill, men jag
kände, att jag plötsligt andligen fallit
fruktansvärdt djupt, hade förlorat all andlig glädje och
kraft.

Och först då insåg jag, att detta hade händt
mig, emedan jag hade öfvergifvit gud. Och jag
började tänka och, besynnerligt nog, undra, om
det finnes en gud eller ej; och jag fann honom,
så att säga, på nytt. Och jag blef uppfylld af
sådan glädje, och en sådan fast tillförsikt erhöll
jag af honom och af möjligheten och
skyldigheten att umgås med honom, och af att han hör
mig, och min glädje blef så stor, att jag under
alla dessa senaste dagar erfarit känslan af att
någonting mycket godt har kommit till mig; och
jag frågar mig själf upprepade gånger: »Hvarför
känner jag mig så lycklig? Jo, gud! Det <i>finns</i>
en gud, och jag behöfver hvarken vara ängslig
eller fruktande, och jag kan endast glädjas».

Jag fruktar, att denna känsla skall försvinna
eller förslappas; men för närvarande är den mycket
fröjdefull. Det är som om jag varit på ett hår
nära att förlora, ja, jag tänkte ett ögonblick, att
jag i själfva verket hade förlorat det väsende, som
är dyrast af allt för mig; och likväl hade jag ej
förlorat honom utan i stället erfarit hans
oskattbara värde. Jag hoppas, att, om också den
hänförande känslan skulle försvinna, likväl mycket
af hvad jag nyss vunnit må förblifva kvar.

Måhända är detta hvad några kalla »att lefva
i gud»; och om så är, gjorde jag mycket orätt i
att ej instämma med dem utan i stället motsäga
dem.

Det förnämsta och viktigaste i denna känsla
är medvetande af fullkomlig trygghet, ett
medvetande af, att han <i>är</i>, att han är god, att han
känner mig, och att jag är helt och hållet
omgifven af honom, att jag har utgått från honom
och går tillbaka till honom, att jag utgör en del
af honom, är hans barn. Allt, som förefaller mig
dåligt, synes så endast därför, att jag förlitar mig
på mig själf och ej på honom, och från detta
lif, i hvilket det är så lätt att göra hans vilja
(denna vilja, som på samma gång är min), kan
jag icke falla annorstädes än i honom; och i
honom är fullkomlig glädje och välfärd.

Allt hvad jag kunde skrifva skulle ej uttrycka,
hvad jag har känt. Vare sig jag plågas af
kroppsligt eller moraliskt lidande, vare sig min son ligger
för döden, eller det som är mig kärt håller på att
förgås, utan att jag kan hjälpa det, eller lidande
väntar mig, kommer den tanken plötsligt för mig:
»Men gud är mig när!» och allt blir godt, gladt
och klart...

***

Det finnes ingen troende människa, för hvilken
icke ögonblick af tvifvel inträffa — tvifvel rörande
guds tillvaro. Men dessa tvifvel äro icke
skadliga; tvärtom leda de till en högre uppfattning
af gud.

Den gud, hvilken vi fordom kände, har blifvit
alldaglig, och ingen tror numera på honom. Vi
tro helt och obetingadt på gud, endast då han
uppenbarar sig själf på nytt för oss. Och han
uppenbarar sig för oss från en ny sida, då vi söka
honom med hela vår själ.

Jag hade tänkt mycket rörande gud, rörande
mitt eget lifs väsende, men endast, såsom det
tycktes mig, för att känna tvifvel rörande båda
delarne; och jag rådfrågade bevisen för hans
tillvaro. Men slutligen för icke länge sedan kände
jag helt enkelt en åstundan att stödja mig vid
förtröstan till gud och vid min själs
oförgänglighet; och till min förvåning erfor jag en så fast
och lugn tillförsikt, som jag aldrig förut erfarit.
Sålunda, i stället för att försvagas, stärktes
tvärtom min tro i hög grad af alla tvifvel och alla
inre strider.

***

Människor tala ofta om det onda, som gud
förorsakar mänskligheten, och midt under det de
så tala och tänka, inbilla de sig, att de tro på
gud och bedja till honom.

Gud göra ondt! Och om gud gör ondt, är
han icke god, är icke kärlek; och om han icke
är god, existerar han ej.

Denna missuppfattning kommer däraf, att
människorna äro så vissa på, att det orätta, som
de göra, är icke blott godt utan förträffligt —
såsom då de påstå, att när de gifva all sin kärlek
åt sina barn, göra de någonting synnerligen godt.
När de då erfara det onda, som endast är
resultatet af deras egna misstag, deras egna synder,
klandra de, icke sig själfva, utan gud. Och
därför anse de i djupet af sin själ gud vara ond, d. ä.,
de förneka honom och erhålla därför icke heller
någon tröst från honom.

***


Fader, hjälp mig att uppfylla din lag i all
ödmjukhet, renhet och kärlek, och att däri finna
en ständig källa till glädje!

Herre, tag mig, lär mig, tag din boning uti
mig. Blif ett med mig eller förgör mig. Utan
dig vill jag icke, kan jag icke lefva. Utom dig
finnes intet lif, o fader!

***

Jag älskar att vända mig till gud i bön.
Om det ej funnes någon gud, vore det ändå i
sig själf godt att utgjuta sitt hjärtas innersta för
den tomma rymden. Vid en sådan
hjärteutgjutelse äro alla svagheter, som vidlåda all vår
hänvändelse till människor, såsom fåfänga,
själfgodhet, eget intresse o. s. v., frånvarande.

***

Man säger, att gud bör uppfattas som en
personlighet. Detta är ett stort misstag;
personlighet är begränsning. Människan känner sig som
en personlighet endast därigenom att hon står i
beröring med andra personligheter. Om hon
vore ensam, skulle hon icke vara en person.
Dessa tvenne begrepp — den yttre världen (andra
personer) och vår egen personlighet — bestämma
ömsesidigt hvarandra.

Om det icke funnes en värld af andra
varelser, skulle människan icke vara medveten om sin
personlighet, ej heller uppfatta möjligheten af andra
varelsers tillvaro. En människa kan därför icke
uppfatta sig själf i förhållande till världen
annorlunda än såsom en person.

Men huru kunna vi säga om gud, att han
är en person? Häri ligger roten till
antropomorfismen (uppfattning af gud med mänskliga
egenskaper). Vi kunna endast säga om gud, hvad
Muhammed och Moses sade: att »han är en». Men det
kan icke blifva fråga om begreppet tal eller antal
rörande gud, därför innebär icke detta, att han
är en i numerisk bemärkelse, utan att han är en
i betydelse af alltings sammanfattning och
koncentrering: icke ett begrepp, utan ett väsende —
hvad de ortodoxa kalla »den lefvande guden» i
motsats till den panteistiska guden; d. ä., det
högsta andliga väsendet, som lefver i allt. Han
<i>är</i> en i den mening, att han existerar såsom ett
väsende, till hvilket man kan vända sig i bön
o. s. v., d. ä., ett förhållande existerar mellan mig,
en begränsad personlighet, och gud, som är
oändlig men existerande.

Vi känna gud såsom ett enda väsende, vi kunna
icke känna honom annorlunda, och likväl kunna
vi ej fatta, huru en enda varelse kan genomtränga
allt. Häri finna vi guds förnämsta
outgrundlighet. Om gud icke är en, förflyktigas han och
uppgår i intet, men om han är en, föreställa vi
oss honom ofrivilligt som en personlighet, och
han är icke längre det högte väsendet, alltet.
Och likväl måste vi, för att lära känna gud och
förtrösta på honom, uppfatta honom både såsom
genomträngande allt och på samma gång såsom en.

***

Människorna känna tvenne gudar: en gud,
hvilken de vilja tvinga att tjäna sig, begärande af
honom i sina böner, att han må uppfylla <i>deras</i>
önskningar; och en annan gud, hvilken det gäller
för oss att tjäna, och på fullgörande af hvilkens
vilja alla våra bemödanden borde riktas.

***

Hvad och hvarför är jag här, lämnad och
öfvergifven midt i denna värld? Till hvem skall jag
vända mig? Från hvem skall jag söka svar? —
Från människor?

De veta det icke; de endast le; de önska icke
att veta det. De säga: »Detta är nonsens. Tänk
ej därpå. Här är världen och dess njutningar — lef!»

Men de skola ej bedraga mig. Jag vet, att de
ej tro hvad de säga. Äfven de, liksom jag, plågas
och lida af fruktan för döden, för sig själfva och
för dig, herre, hvilken de ej önska att nämna.

Äfven jag nämnde dig icke under en lång tid,
och jag gjorde detsamma som de göra. Jag
känner detta bedrägeri, och huru det trycker och plågar
hjärtat, och huru förskräcklig denna förtviflans eld
är, som döljes i dens hjärta, hvilken ej nämner dig.
Huru mycket de än må bemöda sig om att släcka
den, skall den dock fräta på deras hjärta, såsom
den frätte på mitt.

Men, herre, jag åkallade dig, och mina
lidanden upphörde. Min förtviflan har försvunnit.

Jag hatar min svaghet, jag söker din väg,
men jag förtviflar icke. Jag känner din närhet,
känner din hjälp, när jag går på dina vägar, och
din förlåtelse, när jag viker af från dem.

Din väg är klar och tydlig. Ditt ok är
ljufligt, och din börda är lätt, men jag har länge
vandrat på sidan om dina vägar, länge har jag i
min ungdoms styggelser stolt kastat af mig hvarje
börda, befriat mig från hvarje ok och vant mig
vid att icke vandra på dina vägar, och både ditt
ok och din börda hafva blifvit tunga för mig oaktadt
jag vet, att de äro goda och lätta.

Herre, förlåt mig min ungdoms förvillelser och
hjälp mig att bära ditt ok lika gladt, som jag tager
det på mig!

*
</chapter>
<chapter name="Källskrifter">
<h2>Källskrifter.</h2>

Vid författandet af detta arbete hafva, utom
personliga iakttagelser och Tolstoys egna skrifter, anlitats
följande källor:

1. Af ryska författare:

Eugen Solovjeff, <i>Biografitcheski Otcherk</i>.

Bährs, <i>Vospominania</i>.

Prof. Sagoskin, <i>Studentcheskie godi grafa Lva
Nikolajevitcha Tolstova</i>.

Tidskriftartiklar af Michailoffski, Skabitchenki,
Pisareff m. fl.

2. Af västeuropeiska författare:

Eugen Heinrich Schmitt, <i>Leo Tolstoy und seine
Bedeutung für unsere Kultur</i>.

E. L. Axelrod, <i>Tolstoys Weltanschaung und ihre
Entwickelung</i>.

Ossip-Lourié, <i>La Philosophie de Tolstoy</i>, m. fl.

*
</chapter>
