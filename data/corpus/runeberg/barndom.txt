EN BARNDOM I TRE AVSNITT


Jan Myrdal

EN BARNDOM I
TRE AVSNITT

Barndom, En annan värld, Tolv på det trettonde


NORSTEDTS



Till Gun


ISBN 91-1-919272-X
© Jan Myrdal 1982, 1984, 1989, 1992
Omslag: Pia Forsberg
Sättning: Monilar AB, Solna
Omslagsbilder: Mittbilden © Reportagebild;
Nedre bilden © Pressens Bild
Tryckt i Finland av WSOY, 1992



INNEHÅLL

Barndom    7

En annan värld    219

Tolv på det trettonde    461

Efterord    649

Den samlade barndomsberättelsen, 1992    651

Företal till Barndom, 1982    659

Efterskrift till En annan värld, 1984  663






BARNDOM



I

För femtio år sedan springer jag fram genom våningen i
natt och mörker. När jag kommer ut ur korridoren står
glasdörrarna vidöppna in mot matsalen. Parkettgolvet
är kallt under fotsulorna. Det är nybonat. Därinne
blänker det i golvet under de tre fönstren. Taket är vitt.
De gula råsidengardinerna är helt rakt stilla. Under
fönstren står de sex svarta stolarna med lösa dynor av
gult läder. De står på rad. Rummet är upplyst. Det är
uppfyllt av ett svalt ljus från gatan därutanför fönstren.
När jag når fram till stolarna kommer jag att kunna se
ut. Jag är fem år på det sjätte. Det är senvinter år 1933 i
Stockholm.

Redan när jag lade mig kvällen innan visste jag att
jag skulle få springa. Jag sprang var natt. Det sista jag
gjorde om kvällarna var att frilägga en bred gång tvärs
genom mitt rum från sängen i hörnet fram till dörren.
Jag föste undan böcker och leksaker. Jag ville inte
snubbla inne i mörkret när jag skulle få börja springa.

Det är tyst i våningen. Mörkret kyler. Varje steg tar
tid som det gör när man springer om nätterna. Mörkret
håller igen. När jag öppnar dörren från mitt rum
knäpper vredet lite. Gångjärnen gnisslar svagt. Där i
korridoren ligger toaletten till höger och längre bort är 

hallen. De ligger båda in mot huset. Köket och Marys
rum ligger mot gatan. Mary är hembiträde. Piga säger
man inte här. Till vänster har föräldrarna sin avdelning
med sovrum och arbetsrum och vardagsrum och
badrum och balkong. Jag kan skilja mellan höger och
vänster. Det vanliga ögat är till höger och det
annorlunda ögat till vänster.

Jag tänder inga lampor när jag springer. Jag rör inte
vid strömbrytarna och jag ropar inte och jag säger inte
någonting ty då kan det vakna runt mig. Jag får inte
springa.

När det blir så att jag måste ut ur mörkret söker jag
hinna fram till fönstren i matsalen och komma upp på
en stol. Då kan jag se ut. Allting därute är mycket
tydligt. Världen står stilla. Allt är kvar. Gatlyktorna
lyser. Jag kan se gatan under mig och där bortom
träden och kajen och kanalen och om det är månsken
ser jag också Karlbergs slott och sedan längre bort mot
höger och in mot staden S:t Eriksbron och alla de
många husen. Det finns fönster som lyser. Ibland släcks
de.

Jag springer hela den våren och sedan hösten därpå
in i den nya vintern. Det snöar därute och allt jag ser är
en vit strut under gatlyktan och jag ser på de stora
flingorna som kommer fram ur mörkret mot mig. På
våren är himlen helt glasgrön. Då står husen mörka.
När natten är svart blir det rundlar av ljus över gatan
och träden. Det är is på kanalen och isen blånar och det
är snö och det är öppet vatten och månen blänker i
vattnet och det är så svart att jag knappt kan se var
kanalen tar vid.


Ibland kör en bil förbi. Jag hör den komma. Jag kan
följa den med ögonen när den kommer in under huset.
Någon gång vandrar en människa därnere. Det händer
att det är ett par. De rör sig sakta gatan fram. Allt är
mycket tydligt och mycket vanligt. Jag står på knä och
ser ner mot gatan eller jag sitter och ser ut över kanalen
och det finns mycket att titta på. Man jag ser mig inte
om och jag tittar inte inåt våningen.

Innan det blir nödvändigt att springa ligger jag i min
säng i mitt rum och rummet är fyllt av mörker. De
ställer mig på golvet och står runt mig och frågar och
sedan säger de att jag inte förklarar varför jag springer.
Men det är inte sant. Jag har försökt att berätta. Men
de har inte förstått. De har velat att jag skall berätta
något annat. Något de talat om för mig. Jag står där och
de går fram och tillbaka på var sida om mig och vill att
jag skall säga att jag springer för att jag är mörkrädd
och att jag har ångest och de berättar för mig varför jag
är mörkrädd och har ångest och om jag säger som de
vill att jag skall säga så får jag gå ut och leka men jag
säger det inte ändå för det är inte så. Jag säger
ingenting. Jag tittar bort dem. De går där fram och
tillbaka men jag har tittat bort dem och det är som
pendeln går i farmors moraklocka. Deras röster
fortsätter runt mig men jag ändrar rösterna till klockans
tick-tack-tick-tack. Till slut får jag vara i fred.

Jag försökte en gång berätta vad det var med mörkret
i mitt rum innan jag står upp och börjar springa. Men
det var inte vad de ville att jag skulle berätta så de
hörde inte.

Mitt rum har fönster mot gården. Fönstret är mitt på

väggen. När jag står med ryggen mot fönstret har jag
sängen inne i hörnet till höger om mig. Rakt fram finns
dörren till korridoren. På natten när man släckt ljuset
och det är mörkt brukar jag se fram bilder uppemot
takhörnet till vänster. Jag tar fram de bilder jag vill se
och sedan ändrar de sig själva. Jag låter dem inte
komma för nära mig. Jag håller dem ungefär en meter
från väggen strax under taket. Ibland kan bilderna bli
skrämmande. Men jag är inte riktigt rädd för dem. De
är inte farliga. De kan inte komma närmare.

Jag kan ta fram dem. Men det är svårt att bestämma
över dem och jag kan inte utan vidare ta bort dem igen.
Jag tar till exempel fram en sjörövare med rött skägg.
Bara huvudet. Då finns huvudet där. Det talar utan att
någonting kan höras. Det rullar med ögonen. Det är
argt och ruskar på sig. Det tar en kniv mellan tänderna.
Jag kan inte ta bort det. Jag vill ta bort det och ta fram
en annan bild. Men då gapar det mer och mer. Det har
ingen kniv. Ett öga är helt vitt. Det kan inte se. Det
andra ögat spärras upp. Munnen gapar mer och mer.
Kanske stryper man honom. Sedan är det borta. Då gör
jag ett akvarium uppe i hörnet till vänster. Jag får inte
ha akvarium. Det blir fula vattenfläckar på
parkettgolvet säger man. Men nu har jag ett akvarium däruppe.
Ranka gröna växter. Små fiskar simmar mellan
växterna. Jag gör dem i olika färger. Gula, röda, gröna och
svarta. Jag lägger stenar i akvariet. Det blir vackert. En
av de gula fiskarna blir stor. Den blir större och större.
Den sprattlar och slår och hugger efter de små fiskarna
som söker fly undan men den stora gula fisken sväljer
dem en efter en och sedan försvinner det hela igen.


Jag kan ta fram hela människor också. Jag kunde ta
fram farfar om jag ville. Eller farmor. Eller vem jag
ville. Men jag tar inte fram någon. Jag vill inte det.

Jag sade en gång någonting om sjörövaren med det
röda skägget. Men jag hann inte säga så mycket. De
berättade genast för mig att det var därför jag sprang.
De sade att jag var rädd för honom. Men så var det inte.
Det huvudet kom fram ibland av sig själv också men det
kunde ju inte komma ut ur sitt hörn. Ibland när man
klämde åt halsen på honom så ögat nästan blev till ett
stort ägg som trängde fram ur huvudet kunde det
kännas otäckt att titta på och det gick ju inte att blunda
heller för han fanns där vare sig jag blundade eller inte
och om jag vände mig bort fanns han fortfarande där
det kunde jag se även om han fanns bakom huvudet på
mig men han kunde inte komma loss och det var otäckt
att titta på honom på ett underligt sätt som pirrade i
magen och nästan kittlade.

Nej det var inte bilderna som gjorde det nödvändigt
att springa. Det var något annat. Det hände saker med
mörkret. Rummet blev mycket stort. Taket försvann
högt över mig och blev borta i tomhet. Mörkret var
stora tomma block. Det jag tänkte blev till något slags
flyttblock. De fanns i mig och runt mig och över mig och
jag andades in dem. Det var som att sjunka under
vattenytan. Det här kunde jag inte förklara. Det fanns
inte ord att beskriva mörkret med. När jag låg i sängen
och tänkte ett ord så var ordet där. Det kunde vara högt
eller lågt. Det kunde vara platt eller tungt eller gult eller
rött men det var där. Det ena ordet sköt in över det
andra och orden bildade pyramider och berg och hela

landskap. Men färgerna var inte som vanliga färger och
taket som försvunnit i stor tomhet och väggarna som
började falla utåt och golvet som började dra sig undan
och jag måste fram till dörren fort innan allt bara blåste
bort och virvlade undan. Det berättade jag inte. De
hade inga ord för det och de förstod inte mina ord.

Utanför fönstren här i matsalen står världen helt
stilla. Där lyser gatlyktan över trädet. Grenarna spretar
i vintern ty det är inga löv kvar. Jag ser trädet och jag
blundar och jag öppnar ögonen och det är samma träd
som står på samma ställe och ser likadant ut. Det
kommer en man gående och han går sakta ett steg efter
ett annat och när jag blundar vet jag att han finns kvar
därute och fortsätter att gå fast jag blundar och jag
räknar de steg han tar när jag blundar och han tar ett
steg och han tar ett nytt steg och han tar ett tredje steg
och han tar ett fjärde steg och när jag öppnar ögonen
och ser på honom har han tagit fyra steg framåt på
gatan och tar nu det femte och trädet är samma träd
som innan jag blundade. Jag ser på det. Ser på gren
efter gren. Gatlyktan lyser rätt på grenarna och de är
mycket tydliga.

Jag vet hur rummet ser ut bakom mig. Det finns ljus i
det från gatlyktorna. Men jag behöver inte vända mig
om för att se det. Jag vill heller inte. Där står bordet.
Benen är svarta men skivan är gul. På bordet ligger en
liten gul duk. Det är en fin duk i tjockt glänsande tyg.
På duken står en vit vas. Den är formad som en
kvinnohand vilken håller en vas. Handens naglar är
spetsade och man kan se tunna ådror på handens
baksida. Men de är inte blå. Hela handen är vit och

gjord av sten som nästan är genomskinlig. I vasen finns
en röd ros. Den är av tyg och ståltråd. Bladen är tjocka
och glättade och av vaxat papper. Rosen lyser
därbakom mig.

Jag står på knä på stolen. Om jag ser nedåt kan jag se
stolsdynan och golvet och i hörnet till höger mot väggen
börjar den låga vita bokhyllan. Den sträcker sig inåt
matsalen. I den hyllan finns konstböcker. På hyllan står
en stor kaktus. Den har långa spetsiga taggar. De är
som långa synålar. Ovanför bokhyllan mot dörren till
hänger en tavla. Den är inte stor. Den har svart ram.
Ramen skjuter fram så mycket att det är som om man
står i ett fönster när man tittar in i tavlan. Fast fönstret
är svart. Tavlan visar en man som går i ett landskap.
Till vänster i landskapet finns vita hus med platta tak.
Mannen är svart men har en gul andra man nästan
kring sig. Det finns grönt gräs i landskapet. Den har
man köpt på Halmstadsgruppens utställning. Den är
inte målad på duk utan på trä. Man kan knacka på
dubbelmannen.

På väggen bakom mig bakom glas och med tunn
svart ram en teckning föreställande en mager man med
glasögon. Mannen har långa tunna fingrar och ser
vemodig ut. Det är ett Kokoschkas porträtt av Karl
Kraus vet jag nu. Därbredvid, strax intill dörren mot
föräldrarnas avdelning en stapel svarta stolar. De
används när det kommer många gäster. De står på
varandra och när man ser in genom ryggarna bildar de
som en liten biografteater och jag kan stå där och låtsas
vara på bio och där är rad på rad ner mot duken.

Det är Sven Markelius som ritat stolarna.  Han

kommer ibland till föräldrarna. Han har gett mig ett
hus också. Det är en modell till ett kollektivhus. Det har
silverpappersrutor till fönster och inne i huset rullar en
kula. Man kan höra den om man skakar på
kollektivhuset. Men det går inte att se in i huset. Det är blint. Det
ser ut som ett riktigt hus med skorstenar och runda
pelare vid ingången och trottoar och allt men det är
gjort av papp och har inga färger.

Jag står på knä och ser ut över kanalen i natten. Jag
kan inte se den andra stranden men jag vet hur där ser
ut. Den svarta stol med gul läderdyna jag står på har
varit på Stockholmsutställningen. Nästan allting i de
främre rummen och i föräldrarnas avdelning har varit
på Stockholmsutställningen eller kommer från Svenskt
Tenn.

Det är kallt i rummet och egentligen fryser jag och
skulle vilja gå på toaletten också ty jag har börjat huttra
men jag vill inte ens vända mig om ty glasdörrarna står
vidöppna mot mörkret i korridoren.

Jag vaknar av att Mary ruskar på mig. Det är
morgon och alla lampor är tända. Nu har fönstren blivit
svarta ty därutanför är fortfarande natt. Hon suckar
och säger:

— Har du ställt till det nu igen.

Jag har inte kunnat gå in i mörkret till toaletten och
när jag sov har jag kissat på mig.

— Allting syns ju på de här dynorna.

Hon har torkat av läderdynan. Nu vänder hon på
den. Nu ser alla sex stolarna lika fina ut igen. Fast jag
har satt fläckar på fyra av dem.

Jag tvättar mig och borstar tänderna. Sedan klär jag

mig. Jag kan klä mig själv. Jag fäster de långa bruna
strumporna vid livstycket. Jag behöver ingen hjälp.
Efteråt sitter jag i köket och äter gröt och mjölk. Jag far
en kaviarsmörgås också. Mary gör i ordning
kaffebrickan till föräldrarna. Hon rullar smörkulorna och lägger
dem i en pyramid. Hon ställer den engelska
marmeladen på brickan. Hon rostar brödet och brygger kaffet.
Vi kokar inte kaffe som andra gör. Vi brygger kaffe.
Sedan sätter hon på sig serveringsförkläde och
serveringsmössa, hämtar tidningarna, Dagens Nyheter och
Social-Demokraten, och lägger dem på brickan och så
går hon mot föräldrarnas avdelning. Klockan är sju och
jag hör henne knacka. Nu berättar hon om mig. Jag hör
föräldrarnas röster. De låter upprörda. Jag går in på
mitt rum. Jag hoppas de inte kommer för att tala med
mig.


II

I januari 1934 när jag slutat springa och farfar redan
var död hade jag befläckat alla de sex stolsdynorna. Jag
hade till och med fläckat ned de rena sidor som vänts
upp. Jag kan inte minnas vad de sade till mig om
dagarna när de upptäckt att jag sprungit på natten. Jag
ser bara deras munnar röra sig. Gunnar fick en blå åder
i pannan. Den dunkade. Det var ju inte så att jag ville
kissa på mig eller att jag ens gjorde det var natt. Jag
gjorde det när jag frös tror jag. Jag var ju van från Gesta
att gå upp om nätterna och kissa. Det var med det som
med att ha vichyvatten på nattduksbordet och vakna
mitt i natten för att dricka. Farfar gjorde det och farmor
gjorde det och jag gjorde det. Vi gjorde det hemma på
Gesta och jag fortsatte med det här vid
Kungsholmsstrand. Fast här sprang jag också. Det var i januari
1934 när farfar dött och jag slutat springa som man tog
dynorna från stolarna och lämnade dem till
omfärgning. De färgades röda. Den våren satte man upp en
Matisse på väggen också. En litografi eller en
reproduktion. Jag har inte sett den på länge. En kvinna och en
blomma minns jag. En röd blomma.

Jag har stolarna kvar. Jag övertog dem i flytten deras
1955. Då skulle stolarna annars ha kastats. Då hade
färgen på dynorna blivit gammal och nött. Den blanka

ytan hade krakelerat. Jag hade stolarna på Skånegatan.
Gun satte överdrag på dynorna. Blåvitt, rutigt
bomullstyg. Det var vad vi hade till hands. När A. dog tog vi
stolarna till Fagervik. Hon satt på en av dem när hon
skulle ta livet av sig. När jag ringde låg hon redan död
vid den och polisen var där. Nu har dynorna nytt
överdrag. Nu är det av orange manchestersammet.

Två av stolarna står i köket. Vi sitter på dem när vi
äter. De fyra andra är extrastolar. De står i matrummet.
Två står på ömse sidor byrån mot väggen till
vardagsrummet. Två står under de tre japanska färgträsnitten
på innerväggen mot Guns ateljé. När barnen kommer
eller när vi har gäster tar vi in två av stolarna till köket.
Där står också alltid en av de stapelbara svarta stolar
som Sven Markelius ritat. Den har jag haft sedan
fyrtiotalet. Den har ingen dyna så den går att kliva på
när något skall tas från de övre skåpen. Är vi fler än fem
till bords äter vi i matrummet. Om vi dukar för mer än
sex personer tar vi till extrastolarna. Men vi gör inte
gärna middagar för mer än åtta personer till bordet.
Bäst är det med sex. Sällan har vi varit tio och blott
någon gång tolv. En gång har vi varit femton vid
sittande bord. Åren mot slutet av sextiotalet och början
av sjuttiotalet brukade vi ha släktmiddag på
annandagen. Sedan var vi mest på resa om vintrarna. Men
annandagen 1970 var båda barnen, båda mina
morbröder med ingifta mostrar, en kusin med sin man och
en kusin med hustru och barn här. Vi åt och talade.
Kusinerna stannade länge kvar. De gick först bort mot
klockan tre på morgonen.

När jag ser upp från skrivmaskinen är det ännu natt.

I rutan ser jag mig själv. De guldbågade glasögonen
blänker. Ansiktet och kroppen framträder i dunkla
färger genom rutans spegling mot natten. Runt mig i
bilden och bakom huvudet hyllrader med böcker. De
ligger i ljus från arbetslampan. Och långt bakom mig
och högt över mig i fonden, lyft på sin empire-piedestal i
svart och guld det avgjutna huvudet av den meliska
Afrodite. Hon blickar ned mot mig och i den dunkla
spegelbilden syns inte att hennes ögon är gipsvita och
döda. Pendangen, "Klytia", porträttet av Antonia d.y.,
kejsar Claudius moder, döljs bakom de utskjutande
bokhyllorna. Det var morbror Folke som kom med dem.

— De passar hos dig, sade han. De är från
adertonhundrafyrtio ungefär. Mycket här i huset kom från
honom. Matsalsbordet och den stora klockan och
sekretären uppe vid TV-apparaten till exempel. Inte
bara möbler naturligtvis; det stora bykkaret av koppar
jag har till papperskorg kommer från honom liksom en
hel del porslin och prydnadsföremål. Jag tyckte mycket
om honom. Han talade nästan aldrig med mig när jag
var barn. Jag bara följde honom samman med
hundarna. När han fatt kärlkramp och blivit grubblande beslöt
han sig för att ta livet av sig för att inte behöva ligga
sjuk. Då var Gun och jag i Kina. Det var år 1976 och
hon låg på sanatorium. Han skrev mig då. Han brukade
inte göra det. Jag tror det var första gången han skrev
mig. Han undrade när jag kom hem. Hemresan dröjde
då Gun låg länge sjuk. När vi dock kom hem på vintern
besökte vi honom. Han nämnde att han inte mådde bra.
Annars talade vi mest om smide i Södermanland. När
jag gick gav han mig en sak han länge tänkt ge mig,

sade han. Den var ovanlig. Ett par lokträn med snidade
örnhuvuden. Sniderierna var grovt kraftfulla.

— Från de stora gårdarna kom adeln farande och
deras vagnar var fina och seldonen rikt smyckade och
bönderna som inte ville vara sämre snidade då själva
sina lokträn och målade dem i granna färger för att ha
när de körde till kyrkan.

När vi gick tog han mig i hand ordentligt och sade
adjö. Jag sade att vi snart skulle träffas; han borde
komma över. Men han svarade inte. När vi gått
ordnade han det sista och sedan tog han bilen och körde ut i
skogarna söderut för att skjuta sig. Han hade väntat
med det i månader för att kunna träffa mig ännu en
gång först. Han var orolig för att han skulle bli sämre
och bli intagen och komma på långvård och förlora sin
frihet och jag hade dröjt.

Han hade lämnat allt i ordning efter sig. Han hade
kunnat samla piller och ta dem. Men det hade han inte
velat, skrev han, ty det hade kunnat bereda läkaren som
skrivit ut receptet obehag. Han hade letat rätt länge
efter en lämplig plats också. Man vill ju inte gå bort vid
en sophög. Han var ju friluftsmänniska och jägare. Från
Gesta brukade jag gå längs åkrarna över till Kvicksta
som barn och traska efter honom med hundarna när
han gick i skogen för att jaga. När morfar blev tvungen
att sälja Kvicksta 1940 när båda morbröderna låg
inkallade och det inte fanns någon att hjälpa till på
gården behöll Folke jakträtten. Men morfar byggde en
villa åt sig och behöll den när gården såldes. Villan
såldes när morfar dog 1942. På sommaren hade jag då
bott där hos honom och läst. Han var mycket för

Strindberg och rådde mig också att läsa Frank Norris.
"Polypen" och "Hvirveln" tillhörde hans favoriter.
Naturalismen i detta epos om det nordamerikanska
vetet fascinerade honom så som han fascinerades av
Zola. Hans smak var formad av det socialdemokratiska
bildningsarbetet vid sekelskiftet. Han var nykterist och
ateist och i politiken hade han varit socialdemokrat men
blivit bondeförbundare när han tjänat tillräckligt som
byggmästare för att kunna köpa en ordentlig gård.
Antinazist hade han varit hela tiden men som pensionär
var han åter socialist och på kvällarna 1942 lyssnade
han på radio Moskva. Av alla jag känt är han den som
mest liknat Stalin. Samma näsa och samma mustasch
och samma blick.

Till Folkes begravning var hans syster inte bjuden.
Han hade själv bestämt att mina föräldrar inte skulle få
komma. Sista gången de sågs var när Folke ännu hade
kvar sin antikvitetshandel vid infarten till Eskilstuna.
Han hade alltid varit intresserad av antikviteter. Han
hade specialiserat sig på Sörmlandssmide och lås. Han
arbetade en hel del åt museet och var god vän med Carl
Braunerhielm. Efter kriget hade han arbetat med
bilhandel. När den såldes och han började kunna dra sig
tillbaka övergick han helt till gamla lås och sina
samlingar och öppnade också en antikvitetsaffär genom
vilken han kunde köpa in och sälja av vad han samlade.
Gunnar och Alva kom in i affären. Gunnar kastade en
blick runt omkring sig och sade:

— Jaså, här sitter du i din lilla bod!

Sedan skrattade han. Också Alva skrattade. Men inte
Folke.


Det var min morbror Stig som ringde mig för att
berätta att Folke hade skjutit sig. Jag stod i gången till
arbetsrummet när telefonen ringde. Jag kunde se rakt
ut över Gripsholmsviken och över till Mariefred. När
Stig ringde såg jag huset varifrån han ringde. Han sade
att Folke skjutit sig. Allt var helt stilla runt mig då.
Innan jag hann träffa Stig var han redan död. Han steg
upp på kvällen efter och gick ut i köket och där dog han.
Inte heller till hans begravning var Alva bjuden.

Alla som höll på mig i släkten är nu döda. Alla utom
faster Elsa, hon lever ännu. Hon är åttioett. De ingifta
farbröderna Gustaf och Gösta är döda. Mina
morbröder Folke och Stig är döda. Farfar är död. Farmor är
död. Också morfar och mormor är döda. Jag tyckte bra
om dem. Särskilt om morfar. Mormor var ju så
annorlunda: Hon var alltid någon annanstans fast hon fanns i
rummet. I tjugofem år var hon klen. Innan hon skulle
upp till sin dotter Rut tog hon fram morfars
begravningskläder och gjorde i ordning dem. Du kommer att
behöva dem, sade hon. Hon reste sedan till Nibble vid
Tillberga. Där lade hon sig till sängs och dog. Morfar
dog också där. Han hade rest dit för att fiska kräftor i ån
samman med Rut och Elon. Han fick upp en stor hona
ur håven och sade att han fått tag i en stor en, sedan föll
han framstupa och var död. Jag tyckte ju bra om dem
båda men jag trodde aldrig de höll på mig. De stod inte
upp för mig. Jag var ett barnbarn, inget annat. Och
bland deras barnbarn var Ulla nog viktigast för dem.
Hon var den äldsta i den grenen. Hon var ett halvt år
äldre än jag. I min gren var jag den äldsta.

Gun väckte mig vid tretiden i natt.

— Du låter så konstigt, sade hon.

När jag så ändå var vaken ville hon att jag skulle gå
ner. Jag borde kunna släcka ytterbelysningen och
kontrollera grytan med älgben. Den stod på långkok
sedan eftermiddagen. Men när jag kom ut i övre hallen
och skulle gå ner såg jag dem och det var helt kallt i
mig. Jag kunde inte gå. Efter en stund vände jag och
gick tillbaka in i sovrummet.

— Gick du ner? frågade hon.

— Nej, sade jag.

Sedan sov hon igen och efter en stund gick jag upp för
att arbeta.

Jag hade inte tänt lampan i hallen när jag stod vid
trappan och skulle gå ner. Men när jag skulle ta första
steget såg jag ned i huset. Som om locket lyfts av och jag
kunde se ned i rummen. Det var mörkt därnere men jag
såg dem sitta på stolarna. De satt helt stilla och jag såg
deras ansikten mycket tydligt. I köket satt farfar och
farmor på var sin stol. Katten låg på sin kudde i fönstret
och tittade på dem. Det lyste ur kattens ögon som det
gör med djur i mörkret. Farfar och farmor satt vid
köksbordet och båda såg de rakt på mig fast jag inte
borde ha kunnat se dem så, då de satt så att jag skulle
ha sett farfar i nacken. I matrummet satt Gustaf och
Gösta på var sida om byrån. De hade händerna på
knäna och såg rakt fram. Under de tre japanska
skådespelarporträtten på innerväggen mot Guns ateljé
satt Folke och Stig. Fast det var helt mörkt i huset
kunde jag se dem därnere i de två rummen. De väntade.
Jag kunde inte gå ned till dem. Jag var helt kall och
vände och gick tillbaka in i sovrummet.


Sedan, när jag skulle gå ned för att arbeta var allt
som vanligt och katten kom fram och strök sig mot mig
när jag satte på kaffet. Han ville ha smör. Han får alltid
smör om morgnarna vid kaffet före arbetet. Jag hade
tagit in BBC på den lilla kortvågsapparaten och satt på
mig öronmusslan för att inte väcka huset när jag
lyssnade på nyheterna och drack morgonkaffet. När jag
sedan gick genom matrummet på väg till arbetsrummet
följde katten mig. Den hoppade upp och lade sig på en
av stolarna under de japanska träsnitten. Där brukar
den ligga. Då har den uppsyn över huset. Den är sexton
år gammal nu och fångar inte längre sorkar och möss åt
huset annat än någon enstaka gång.


III

Barndomen är en djup skam som sitter i länge. Den
kommer efter som surt öl. En vinterkväll 1961 var Gun
och jag hos Gunilla och Otto Rathsman i New Delhi. Vi
umgicks. Det var en vacker och sval kväll. Vi
diskuterade biståndsarbete. Helt överens var vi väl inte men vi
hade ingen dispyt. Varför skulle vi ha det? Jag kan inte
påminna mig att vi någonsin haft någon. Man kan ju
bedöma läget olika utan att råka i gräl.

Vi talade om Ulla Lindström. Samman med
Erlander och Sträng och Lange satt hon i den
beredningsgrupp för internationella biståndsfrågor som just
bildats. Någon, kanske Gun, kanske Gunilla nämnde
hennes far, nationalekonomen och
bondeförbundspolitikern Nils Wohlin. Till min egen stora förvåning
kommer jag då med ett hätskt angrepp på den döde
generaltulldirektören:

— Det vet man ju hur han var och hans barn, sade
jag.

Utbrottet var obegripligt. Också för mig själv. Jag
hade inte den bittersta orsak att tycka illa om Nils
Wohlin och Ulla Lindström hade jag knappt träffat. Jag
ansåg henne vara en måttlig begåvning och en svag
politiker, men det är ju inte omdömen som brukar

utlösa djupare känsloutbrott. Efter en kort stunds
förvirring fortsatte diskussionen om biståndsfrågor och
indisk ekonomi.

När vi körde hem på natten till Defence Colony
frågade Gun:

— Vad tog det åt dig? Vad var det med Wohlin?
Men jag svarade inte. Jag bara muttrade. Ty jag
visste inte. Orden hade bara rusat fram.

Jag var irriterad och hade svårt att somna. Men jag
måste ha somnat för efter en oklar tid är jag iskallt
klarvaken. Gun sover. Jag hör hennes andning. Den är
lugn. Och framför mig ser jag åter det hela som om det
utspelas inne i en stor kula; ett klotformat
guldfiskakvarium och jag hör rösten. Det är i februari år 1933
på Lidingö. Vi går på sandgången och kommer från
Wohlins.

— Skall vi inte resonera om det här nu Jan? säger
Alva.

Hennes röst är kall och blond och flöjtar högt över
mig i Herseruds vinter. Jag är fem år. Det vet jag. Jag
kan säga det riktigare än så. Jan är fem år och sex
månader och tre veckor gammal, svarar jag när man
frågar hur gammal jag är. Man säger inte jag. Man
säger Jan, det låter bättre när man är barn.

Det är vinter. Jag tar Alvas hand. Hon håller fram
den. Jag kysser henne på hand och säger:

— Förlåt Jan att han varit stygg.

Vi hade varit och hälsat på Margit Wohlin. Hon var
gift med Nils Wohlin då och hon var dotter till Gunnars
lärare och gynnare och företrädare Gustav Cassel. Jag
skulle leka med dottern Anna medan de stora pratade.

Anna var fyra år. Men det gick inte bra. Jag ropade och
skrattade högt och stampade i golvet och uppförde mig
illa. Jag störde.

— Man måste kunna tala lugnt och sakligt om
sådant här, sade Alva.

Jag kysste henne på hand igen och sade:

— Jan skall aldrig göra så mer. Jan är snäll.

— Nu skall vi resonera om saken, sade Alva.

Resonemanget fortsatte hela vägen hem till
Kungsholmsstrand. Hon talade till mig när vi satt på
spårvagnen. Jag grät. Men jag grät inuti och tyst så ingen skulle
höra. Sådant skall inte höras.

— Stackars Jan som måste ångra sig så, sade hon.
När vi kommit hem sade jag:

— Jan kan ringa och be om förlåtelse.

— Tror Jan verkligen att Jan kan förklara sig på
riktigt sätt i telefon?

— Jan ångrar sig. Jan ångrar sig på riktigt.

— Är det inte bättre att vi skriver ett brev där Jan
ber om ursäkt för sitt uppträdande? Jan kan diktera för
mig så skriver jag nu. Vad är det Jan vill att jag skall
skriva? Tänk nu riktigt efter!

— Förlåt Jan att han var så stygg, sade jag.

— Ja, då skriver jag: "Förlåter ni Jan att han var lite
stygg." Är Jan överens om det? Vad skall jag skriva
mer?

— Om dom kommer hit så skall Jan aldrig mer vara
stygg.

Hon satt vid skrivbordet inne i föräldrarnas
avdelning. Jag stod på golvet framför skrivbordet och såg
henne skriva. När hon skrivit en stund var hon färdig.

Hon vek ihop papperet och tog fram ett kuvert. Hon
skrev adress på kuvertet, stoppade i brevet, slickade
igen kuvertet och satte på ett frimärke. Sedan gav hon
mig brevet:

— Nu skall Jan själv gå ned till brevlådan med det
här brevet och lägga på det. Då har Jan bett om
förlåtelse på riktigt.

Mary hjälpte mig på med pälsen. Det var en
teddybjörnspäls. Jag tog på mig mössan. Jag hade fumlat
med kängsnörena så Mary fick hjälpa mig. Jag höll
brevet i höger hand och gick nerför trapporna. Jag
låtsades att ingenting fanns utanför trappan och sjöng:

— Och så går vi trappan ner och så går vi trappan
ner.

Men jag sjöng för mig själv ifall det skulle komma
någon som hörde.

När jag kom upp igen hade Mary gjort en kopp
mjölkchoklad åt mig. Jag fick en bulle också. Sedan gick
jag genom korridoren till mitt rum. När jag öppnade
min dörr hörde jag att föräldrarna talade inne i sin
avdelning. Gunnar hade kommit hem när jag var nere
med brevet.

— Vår vildsinta unge blev mjuk som vax efteråt,
sade Alva. Han var alldeles översiggiven och bad om
förlåtelse.

Jag drog igen dörren bakom mig och stod i mitt rum.
Nu hörde jag dem inte längre. Det var redan kväll och
mörkt fast det inte var sent. När jag tittade ut på gården
kunde jag se ljus i fönstren mitt emot. Mörkret kröp upp
genom golvet och steg i rummet bakom mig. Allting var
mycket långt borta och jag var inte ledsen eller

någonting. Glaset var kallt och skönt mot pannan och jag
sade:

— Nu lurar vi skymning.


IV

Den våren gick jag till en montessoriskola. Där skulle
jag leka med andra barn under montessorifrökens
uppsikt. Man skulle gå i ring och vifta med händerna
och stampa med fötterna. Mitt enda starka minne från
den skolan är de underbart glasklara blå vårdagar då
isen gått upp och det var sol i breda gator över golvet i
matrummet och föräldrarna var borta och jag sluppit
gå till montessoriskolan och leka. Det var tisdagar.

På tisdagar kom Allers. Det var på Gesta vi hade
Allers. Här på Kungsholmsstrand hade föräldrarna
Idun och Veckojournalen och sedan Morgonbris och
sådant. Morfar hade Vårt Hem. Men på tisdagar kom
Allers. Då lät Mary mig vara snuvig så jag kunde
stanna hemma. När föräldrarna gått kunde jag höra
Mary sjunga. Jag gick upp och fusktvättade och klädde
på mig. Sedan sprang jag trapporna ner och förbi
planteringen till tobaksaffären där jag köpte Allers.

Jag låg på magen i matrummet och läste och det var
sol i rummet och till lunch hade Mary gjort äggstanning
med stekta prinskorvar. Jag vet nu inte om jag läste
eller bara bläddrade och stavade och kalkerade
bokstäver. Men då det inte var så att jag lät någon läsa för mig
eller ta upp mig i knäet och klappa mig på huvudet och

hjälpa mig läsa Allers måste jag själv lärt mig stava och
lägga ihop och förstå. Det var i Allers jag läste om
månens faser och om solen och alla planeterna och om
kapten Willys äventyr och om hur man byggde
modeller och sysslade med lövsågning. Jag kan datera den
läsupplevelsen till 1933 ty Alva sysslade med
barnpsykologi och till det ämnet hörde studier i barnens liv.
Ibland när hon var hemma satt hon och såg på mig och
antecknade vad jag sade och daterade anteckningarna
och just 1933 dokumenterade hon mitt fantasiliv och de
sagor jag ritade och berättade. Hon satt bakom mig så
jag inte skulle se henne eller störas när jag fantiserade.
Jag hörde pennan skrapa mot papperet bakom mig.
Men jag fortsatte att berätta i alla fall; det brukade jag
ju göra.

— Du pratar i ett så man blir alldeles vimmelkantig,
sade Mary, munnen går på dig hela dagen som en
kvarn. Men hon skrattade när hon sade det. Och därför
berättade jag också när Alva satt där bakom mig och
studerade mig.

Jag minns sagorna från 1933. När jag nu åter läser
dem märker jag att Alva bara förstod vissa meningar.
Eller också berättade jag dem bara i kort version för
henne. Jag var försiktig. Mary hade hört dem på annat
sätt. Men jag återger dem så som de nedtecknades:

1. Det var en sjöman som för sista gången skulle ut och
segla. Efter en timma sedan de lagt ut gick båten i
läck. De styrde med funkissnöre och karlen som
eldade trampade på en borr och trampade den rakt
genom botten. Det stora fartyget syntes snart bara

skummet av.

Till den sagan gjorde jag tre teckningar. Två av dem
beskrev jag:

"Båt med roder, flagga, köl och fiskar i vattnet."

"Nu har båten sjunkit så här djupt."

Den tredje bilden beskrev jag inte. Den var en
kyrkogård med gravstenar för döda sjömän.

2. Flygaren var instängd i ett fängelsetorn. Men det
fanns ett lagom stort hål för att flyga ut ovanför. Och
han flög ut som ingenting. Och då tog han och flög
iväg så att inte häxan skulle se ungen som var med
och karln som flög. Och han flög till Frankrike och
han farde vidare till London. Och där gick han in
och drack kaffe på ett kafé. Och han åkte därifrån
om en timme.

Till den sagan har jag gjort en teckning av en flygplats
sedd från luften med hangarer och flygplan. Jag har
förklarat att det var flygplatsen.

3. Sagan om förstelnade gubben. Han gick först till
förstelnade landet, sen kom han till stora förstelnade
doktorsverket. Det betyder att det är bara doktorer i
långa banor. Sen gick han ner i förstelnade gruvan.
Där blev han förstenad. Efter kom han upp. Då såg
han förstelnade riksdagshuset. Sen gick han ut ur
förstelnade landet. Då såg han en bondgård där han
bad att få ligga.

Till den sagan ritade jag en gruva sedd från luften och
en husfasad under vilken jag med ojämna och spretiga
bokstäver skrivit "slottet".


4. Det var en pojke som skulle rymma och han började
rymma och han kom inte längre än till grinden då
han kände sig lite hungrig. Då gick han vidare åt
skogen och tänkte att han skulle få något att äta där
men han fick tag i två lingon bara. Och då hittade
han tre blåbär och då gick han vidare inåt skogen
och fick tag på fem lingon och fem blåbär och han
gick vidare inåt skogen och han var stolt över att
vara ute och så fick han tag i en liten koja att lägga
sig i. Han fick en liten hare till sällskap och så var
han borta för alltid.

5. Det var ett O som skulle vandra till Afrika. Och så
kom han till Stockholms län. Och så gick han till
kungens slott. Och sen åkte han med en atlantångare
till en ö. Den var öde förut. Nu skulle den bli
fullbebodd. Sen byggde han sig ett hus. Men folket
såg att det inte var någon bra ö så de for tillbaka med
ångaren. Men han stannade där för alltid.

Till den sagan finns två bilder:

"O:et med människor". Den teckningen föreställer
en stor hage, en fyrkant i vilken ett O med huvud och
ben med fötter går omkring. Bredvid O:et finns åtta
vinkelhakar, streck utan huvud, armar, ben eller kropp.

"Ångaren går från öde ön." Från luften ser man en
ångare med svensk flagga och mycket rök.

6. Det var en morot som skulle ge sig iväg från jorden.
Först gick han till Sydamerika och vilade där över
natten. Sen gick han till Sydafrika. Sen gick han
utanför jorden. Sen sjönk han ner till en ny planet.

Och sen gick han utanför den planeten och sjönk ner
till nästa planet och så fortsätter det som himlen
fortsätter.
Till den sagan finns tre bilder:

"Tre jordar med stjärnor ovanför och planet."

"Moroten." Den är ilsket röd.

Den tredje bilden föreställer många planeter mot
Vintergatan med stjärnor.

Jag tror inte att Alva förstod mycket av vad jag
berättade. Det gjorde ingen. Det visste jag ju. På
eftermiddagen när Allers var ordentligt slutläst och
Mary höll på med middagen och jag stod vid
köksfönstret och tittade ut över kanalen och Karlbergs slott såg
jag en bogserbåt som drog ett släp gruslastade pråmar
genom kanalen. Jag hade hållit på att berätta om Afrika
för Mary och nu sade hon:

— De kanske seglar mot den varma södern.

— Visst, sade jag, och om de seglar tillräckligt länge
måste de sedan fortsätta mot den varma norden.

— Prata inte dumheter, sade hon.

Jag såg efter pråmarna som drog bort under S:t
Eriksbron och inte heller Mary förstod att jorden var
rund.

Efteråt låg jag på golvet och ritade med kritorna i
blocket. Jag låg under köksbordet för att inte vara i
vägen för Mary.

— Vad är det du ritar, sade hon.

— Ett skåp av sängar, sade jag.

— Men det ser inte ut som ett sängskåp, sade Mary.

— Jag ritar att vi låg i det och drömde att skåpet fått

golfbyxor, sade jag.

Hon höll på att duka åt sig och mig på bordet ovanpå
mig. Föräldrarna skulle äta senare inne i matsalen. Det
skulle komma främmande. Då ritade jag konstgjorda
fågeln. Sedan ritade jag att fågeln drömde en tomte.

— Snart får du se vad fågeln tyckte tomten gjorde,
sade jag.

Sedan ritade jag en stor bild i rött och blått och gult
och svart. Det var fågelns dröm. En tomte som endast
ville människorna ont. Tomtens namn var Steinbein.
Han gick med säck. Det var i tomtens ansikte man
kunde se vad han ville. Där var munnen väldigt blå och
ögonen svarta i det gula. Men för att man riktigt skulle
förstå ritade jag en rund ring vid tomtens fötter. Ringen
var blå. Där ritade jag bokstaven O och bokstaven N.
På nästa blad visade jag det fängelse som tomten bodde
i. Det var bara gula galler. Sedan åkte tomten
flygmaskin och den konstgjorda fågeln vaknade och tyckte
att han blivit alldeles annorlunda och det kunde man se
för nu såg man honom framifrån och han hade fått stora
fjädrar på huvudet och sedan ritade jag hur den
konstgjorda fågeln tänkte att jorden var rund och att
han bodde på sidan.

— Nu är maten klar, sade Mary.


V

När båten kom till Stallarholmen väntade farfar. Han
hade en Buick. Den var svart och man kunde spegla sig
i lackeringen. När vi körde hem till Gesta satt jag
bredvid honom och såg träden spegla sig i motorhuven
när vi körde genom skogen. Han var sjuk nu.

Man försökte få mig att säga "Hemma i Stockholm".
Men det gjorde jag inte. Jag sade "Hemma på Gesta".
Det tyckte man inte om. När jag ritade då ritade jag
människor och tåg och lekskolan med alla barnen och
om jag ritade rum föredrog jag att göra planritningar så
man kunde se var bordet stod och var stolarna stod.
Barnen i lekskolan kunde man se uppifrån som små
rundlar. Men om jag ritade hus då ritade jag Gesta och
jag ritade stora huset och jag ritade lekstugan som
farfar byggt åt mig. Han var byggmästare egentligen
och kunde låta bygga vad han ville. Han ritade upp
lekstugan åt mig. Han ritade in bordet och de väggfasta
bänkarna och han ritade farstu och allt som på ett
riktigt fast det var mindre. Så sade han:

— Den bygger vi, eller hur?

Så sade han till att den skulle byggas och han hade
snickerifabrik på Gesta och där gjordes alla
trädgårdsstolar och allting och så byggdes lekstugan och den stod

i trädgården och hade en svart nyckel och var röd med
vita knutar och vita fönsterkarmar för den hade riktiga
glasfönster. Den lekstugan var min och den lekte jag i
när jag var hemma.

Han var sjuk nu. Han fick råa ägg. Han gjorde hål i
dem och sög ut ägget. Jag var rädd att han skulle dö.
Ingen hade sagt det åt mig och ingen talade om hans
sjukdom när jag var med men jag hade varit rädd att
han skulle dö ända sedan i vintras.

— Ja, så här går det, sade han.

Det var ett av de första åren efter det vi skaffat
Fagervik och flyttat hem till Sverige. Det bör ha varit
1965. Gun var inne i Mariefred för att handla. Hon
hade gått till Curt Ohlsson som hade radiohandeln vid
torget. Hon skulle tala om vår antenn. Det satt en
gubbe där. Man pratade och skämtade. När gubben
skulle gå sade Curt Ohlsson:

— Du vet inte vem du pratat med nu. Detta är
Gesta-Pelles sonsonhustru!

— Åh fan! sade gubben och tittade på Gun.

Farfar hade varit död i mer än fyrtio år då. Men det
var som när vi skulle bygga till huset. Vi behövde ateljé
och arbetsrum och arkiv och mörkrum och annat. Det
var en rätt stor tillbyggnad. Vi behövde ta ordentliga
lån. Sparbankens värderingsman kom ut till oss för att
se på huset. Vi drack kaffe. Han började tala om farfar.
Han hade känt honom. Farfar hade suttit i
Sparbankens styrelse. Det var han som tog inititativet till
Gripsholms folkhögskola. Det behövdes en folkhögskola
i norra Södermanland, menade han. Så trodde han på
folkhögskoletanken också. Han var ju självlärd och

hade fått gå den långa vägen. Hade bara en kvällskurs i
ritning bakom sig när han och en kamrat blev
byggmästare och tog kontrakt på stationshusen upp genom
Dalarna. Hit till Gesta kom han 1922. Han hade gjort
pengar på affärer under kriget. Bytt och köpt gårdar
och sålt med vinst och hade nu slagit till och köpt en
herrgård med statare och allt och kallades patron. Jag
låg på lädersoffan inne i kontoret hemma på Gesta när
han på den stora slamrande skrivmaskinen knackade ut
sitt: "P.M. angående inrättandet av en folkhögskola i
Norra Södermanland."

— Den svenska folkhögskolan har visat sig vara en
stark levande kraft ...

Han var fosterländsk. Han sjöng när han var på
humör. Han slog ut med handen och sjöng:

— Flamma stolt mot dunkla skyar ...

Då blev han allvarlig och rörd. Han hissade alltid
själv flaggan på vår flaggstång på gården utanför huset.
Han var drivande i vägstyrelsen och när högern i
Livgedingets domsaga vid landstingsvalet 1930 gick
fram med listor under beteckningen "Lantmän och
borgare" stod han som tredje namn för Åkers och
Selebo härad:

Arrendator J. Ålder, Länna bruk
Nämndeman Gottfrid Andersson, Hyndevad
Godsägare C. A. Pettersson, Gesta, Toresund
Disponent Ernst Sundeli, Åkers Styckebruk
Gartner W. Löweberg, Strängnäs
Förvaltare D. Isaksson, Hässelbyholm
Kamrer Oscar Karlson, Åkers Styckebruk



Lantbrukare Sven Brunfors, Brunna, Häradsvik
Lantbrukare C. Björken, Fjällsta, Stallarholmen


Han hade slagit sig upp ur fattigdomen. Nu hade han
klackring av guld och rökte cigarr och klockkedjan
av tungt silver spände över buken och han var sjuk. Han
satt vid skrivbordet inne i kontoret och jag låg på
lädersoffan och ritade. Det var sommar. Han hade tagit
fram ett kort ur lådan. Han såg på det. Så ropade han
på mig.

— Kom hit, sade han.

Jag tittade på kortet han höll fram. Jag hade sett det
förr; jag brukade dra fram lådorna och titta på alla
gamla kort och saker. Jag spred ut dem över hela
bordet. Han flyttade sina papper allteftersom. Till slut
ropade han:

— Sofie! Kom hit!

När farmor kom sade han:

— Tag hand om honom. Du ser ju hur det är. Allt
kommer i oordning.

— Varför säger du det inte till honom? sade hon.
Han är ju snäll och lydig.

— Jag nänns inte, sade han.

— Kom nu Jan, sade hon. Du ska inte störa farfar.

— Han far gärna vara här bara han inte är på
skrivbordet, sade han.

Nu såg jag kortet och sade:

— Det är farfarsfar och farfarsmor.

— Far blev sjuttioåtta, sade han. Han gick bort 1911,
han var från Myres. Mor skulle bli åttiosju när hon gick
bort. Det var år 1920. Hon var född i Gunners. Du

träffade dem aldrig. De hade ett hårt liv. De fick slita
mycket ont.

Han hade tagit fram släktboken. Den låg på
skrivbordet. Han hade lyft upp den ur fodralet och öppnat den.
Han hade läst upp ur den förr för mig. Farmor brukade
berätta om dem som stod i den.

— Här finns de allesammans, sade han. Generation
efter generation. Här är min far. Peres Petter Ersson.
Född den trettonde september år 1833 i Myres. Gift
adertonde november år 1858. Död den tjugofjärde juli
1911. Där är farfar. Honom fick jag aldrig träffa. Myr
Erik Ersson. Född den tjugonde oktober år 1800. Gift
femtonde april år 1831. Död den tjugonionde maj år
1873. Av bröstsjukdom står det antecknat. Där är
farfarsfar. Myr Erik Persson. Född den adertonde
november år 1755. Gift den trettionde mars år 1796.
Död den sjätte maj år 1833 av ålderdomsbräcklighet.
Levat berömligt, står det skrivet om honom. Där står
farfarsfarfar Petter Jönsson. Han föddes i Löfåsen den
trettionde december år 1732. Han gifte sig den elfte
oktober år 1752. Då flyttade han från gården och röjde
nya ägor. Han vart död den tionde januari år 1802 av
lungsot. Om honom skrev man in att han levat
beskedligt. Här är farfarsfarfarsfar, Jöns Danielsson i Löfåsen.
Han föddes i mars år 1694. Han dog den trettioförsta
mars år 1772. Levat menlöst, skrevs det om honom.
Vad hans far hette vet jag inte.

Han hade knäppt händerna. Han började sjunga.
Först stilla och sedan allt högre. Han hade vacker röst.
Det var ju också i logens sångkör han och farmor
träffats som unga i Gustafs.


Härlig är jorden
Härlig är Guds himmel,
Skön är själarnas pilgrimssång.
Genom de fagra
Riken på jorden
Gå vi till paradis med sång.

Tidevarv komma,
Tidevarv försvinna,
Släkten följa släktens gång.
Aldrig förstummas
Tonen från himlen
I själens glada pilgrimssång.


Mot slutet av första versen hade jag märkt att farfar
började gråta och under det att han sjöng andra versen
rann tårarna utför kinderna och rösten började brytas
av djupa snyftningar till dess den helt övertogs av djupa
hulkningar. Han satt rakt upp i stolen vid skrivbordet
med ögonen öppna och grät med dova snyftningar som
tycktes komma långt inifrån kroppen.

Det var då jag förstod att han skulle dö.


VI

Plötsligt vet jag också varför de döda satt så som de satt
nere i matrummet och köket häromnatten. De satt där
på sina stolar och såg rakt fram och det bör ha varit
samma dag som farfar tagit fram släktboken jag satt på
berget tvärs över vägen och med en sten sökte slå mig
ned i klippan. Jag slog hårt. Mossan hade jag skrapat
undan. Stenen träffade berget med ett torrt och hårt
ljud och man kunde se var jag slagit ty där hade berget
fått ett vitt sår. Stenen började malas till mjöl och det
gjorde ont i handen men jag fortsatte att slå. Jag skulle
slå mig ned i salen.

Det berg jag som sexåring sökte hamra mig ner i finns
inte. Det händer ibland att vi kör förbi Gesta. Vi kör
omvägen över Stallarholmen till Strängnäs och så tar vi
av och kör förbi gården. Det händer kanske någon gång
vartannat år. Jag har aldrig stannat. Jag har aldrig gått
över gårdsplanen mot huset. Jag antar att man skulle
släppa in mig. Folk brukar vara vänliga när någon vill
se sitt barndomshem. Men vi har aldrig stannat. När vi
kör förbi Gesta kan jag se berget i skogen om jag vänder
blicken från det stora vita huset till vänster om mig och
ser högerut. Det skall ligga där på andra sidan vägen.
Men berget är inget berg och skogen ingen skog. Det är

en klipphäll i sluttningen och där växer gran och tall.

Men då var det ett berg och i berget fanns en sal och
om man slog sig ner genom hällen kunde man komma
ner i salen och där fanns skatter. Jag hade hört olika
sagor om bergakungen och om småfolket och om frun i
berget och om högar som lyftes på eldstoder om
nätterna och om alla dolda skatter. Vid det laget måste
jag ha läst dem också. Men salen här under berget var
ingen saga. Den här salen fanns. Jag tror det var Harry
som sagt det åt mig första gången. Han var från gården
och han lekte med mig. Han var lite äldre och man hade
bett honom hålla rätt på mig. Men nu satt jag ensam
här och bultade med stenen mot klipptaket över salen.

Nu kunde jag se dem därnere i salen. Också farfarsfar
och farfarsmor satt där på sina stolar vid salsväggen
som på det repade och gulnade fotografi farfar hållit
fram. De såg rakt fram och satt alldeles stilla i mörkret.
De var allvarliga. De satt bredvid varandra. Hon satt
med händerna i knäet. Händerna var grova. Hon hade
två ringar av guld på vänsterhandens ringfinger. Hon
satt så att hon visade dem för mörkret. Hennes klänning
var svart. Den var knäppt upp i halsen med tolv
knappar. Den trettonde var en brosch. Han var
bredskuldrad och höll högerarmen bakom henne. Kanske
stödde han henne. Vänsterhanden var knuten. Den
vilade mot knäet. Jag såg dem därnere när jag slog. Jag
såg dem helt tydligt.

Nere på gårdsplanen kom farfar ut ur kontoret. Han
tittade upp mot molnen. Det var en vind genom luften.
Kanske skulle det bli regn. Han stod stilla ett ögonblick.
En stor karl med pipskägg och grov buk. Sedan fortsatte

han ner mot gården till. Han var sjuk nu och drack bara
råa ägg men han ville inte visa det när han gick.

Hans porträtt hänger i det som förr var barnens rum
men nu är gästrum. De övernattar fortfarande där när
de kommer förbi. Barnbarn också. Ett stort fotografi i
oval ram. Farfar och farmor. Carl Adolf Pettersson och
Anna Sofia Pettersson född Karlsson. Han och jag är
nästan jämngamla nu. Jag är femtiofem år och han är
femtiosju när han går ut ur kontoret och bort mot
gården sommaren 1933.

Men vi håller inte bara på att bli jämngamla. På
morgonen när jag går ner för att arbeta är det ju
fortfarande natt. När jag var barn gick jag upp vid
femtiden, sade man. När jag var ung låg jag och drog
mig. När jag var hos morfar var han alltid uppe många
timmar innan jag vaknat. Nu går jag upp så jag kan
lyssna på nyheterna från London klockan fem under det
jag dricker kaffe. Inte ens hunden bryr sig om det. Det
är bara katten som hälsar mig när jag kommer in i
köket. Sedan går den ut. Det tar två, ibland tre, timmar
innan huset vaknar. På väg till mitt arbetsrum passerar
jag de stora glasfönstren ut mot sjön. De går från golv
till tak. Jag tänder inte förrän jag kommer till
arbetsrummet. I det mörka glaset ut mot natten möter jag då
mig själv komma. En grov man med stor buk i
knickerbockers och stickade gröna knästrumpor. Här på landet
går jag mest i knickerbockers från höst till vår. Det är
bekvämast så. Jag går ju mycket i skogen. Jag klär om
när jag reser in till Stockholm. Men det är svårt att nu
säga om den jag möter i mörkret är han eller jag.

Nu är vi ungefar lika tjocka. En gång var han riktigt

fet. Det var under första världskriget då han gjorde
affärer och affärerna gjordes på krog. Nu det senaste
årtiondet har han varit tung och storbukig som jag utan
att vara direkt fet och lös i hullet.

Det är först under senare år jag sett honom så. Det
var när jag fyllt femtio som jag förstod att vi höll på att
bli jämngamla.


VII

Den hösten gick jag i Olofsskolan. Det bör ha varit då
jag började i första förberedande. Det hette så. Det var
en privat försöksskola dit Stockholms radikala
intelligentia skickade sina barn för att de i social gemenskap
skulle självförverkliga sig under förtroendefullt
samarbete mellan skola och hem. Den var förebådande.

Jag kunde läsa. När och hur jag lärde det vet jag inte.
Skriva på något sätt kunde jag också. Jag hade börjat
rita bokstäver flera år tidigare. När jag ser efter i
papperen har jag skrivit ord året innan. Ord med
mening. Fast försöken att sätta ihop berättelser med
bokstäver kommer först hösten 1933. Och då på
skrivmaskin. Mina bokstäver var nämligen hopplöst
trassliga. Oftast skrev jag spegelskrift. Under två år i
Olofsskolan självförverkligade jag sedan alfabetet och
skrivkonsten. Därefter har ingen, vare sig i någon skola
eller senare i livet, kunnat läsa det jag skriver för hand.
Ingen utom jag själv. Jag kan läsa mina anteckningar.
Numera har det fördelar. Jag antecknar mycket på
resor. Fyller den ena boken efter den andra. Men
poliser och tullare och andra som öppnar väskor och
snokar i papper och bläddrar i anteckningsböckerna
kan ingenting läsa. Inte ett ord. Man säger att det ser ut

som konstig kilskrift eller streckgubberader. Jag vet
inte. Jag kan ju läsa det. Jag har ju själv gjort det. Men
Gun kan inte läsa vad jag skrivit för hand trots att hon
försökt i mer än ett kvarts sekel och mina barn kan
heller ingenting läsa av vad jag skrivit om jag inte haft
en skrivmaskin till hands. Jag självförverkligades i
skrivkonsten.

Ordblind var jag också. Kastade om bokstäver. Hade
svårt med dubbel tecknade medljud. Så småningom
blev också det ett problem. Numera klarar jag det med
att ha ordlista tillgänglig. Det har jag haft sedan jag
började på Värmlands Folkblad som volontär hösten
1944. Nu har jag glasögon också. Men då i Olofsskolan
och senare under barndomen hoppade bokstäverna när
jag skulle titta på dem. Särskilt svårt var det om det
stod flera m eller n bredvid varandra. Det var besvärligt
att räkna staplarna när de var så små. Siffror var lite
annorlunda. Visserligen gick det aldrig att se om det
var fyra eller fem eller kanske sex nollor i rad när de
rullade in och ut ur varandra. Men de var större och
rundare och kunde hållas fast när jag räknade dem en
efter en. Det var när papperet låg på bordet som det var
svårast. Då hoppade alla bokstäver kring. När jag tog
det nära mig och såg med det annorlunda ögat gick det
bra. Men då sade man att det var en ful ovana och att
jag skulle förstöra min syn. Men jag gjorde det ändå när
de inte hade ögonen på mig. Ty det var så jag läste.

När jag var tolv år och började kunna rå mig själv
gick jag till ögonläkare och fick glasögon. Sedan blev
det bättre. Min mor som studerade psykologi hade dock
iakttagit mig och noterat beteenderubbningarna.


"Obs! Spegelskrift."

"Finmotoriken störd."

Men glasögon fick jag inte förrän jag ordnade det
själv sex år senare.

Nu gick jag i första förberedande och bokstäverna
hoppade kring om jag inte höll fast dem men det var jag
van vid. Skolan låg vid Valhallavägen. Den låg i ett
vanligt hus. Men jag minns också att vi höll till i gamla
Positions-artilleriregementets kasern vid Storgatan.
Fast jag kan inte placera minnesbilden i tiden.

Vi gick vandringar i Lill-Jansskogen. Bladen var
röda och gula. Jag hade en slidkniv. Man gjorde knivar
skarpare genom att stöta ner dem i sandjord, sade
Gabriel. Vi dröjde oss kvar i en backe bakom buskarna
så fröken inte skulle se oss och så tog vi våra knivar och
högg dem i jorden gång efter gång. Men jag tyckte inte
min kniv blev skarpare. Kanske blev den till och med
lite slöare. Det var lukt av regn och höst. När jag torkat
av knivbladet och stuckit tillbaka kniven i slidan och
knäppt fast den sprang vi utför slänten ner mot de
andra barnen. Vi sprang genom löv. När solen gick i
moln under det vi sprang ändrades alla landskapets
färger framför oss. Fröken ropade.

Det var i slöjden. Jag stod vid fönstret och tittade ut.
Fönstret var så djupt att jag kunde ha hela armarna på
fönsterbrädan och ändå bara nudda vid glaset. Det
regnade och himlen var mörk. Det blåste och trädets
kala grenar vajade framför fönstret. Det var som om de
skulle försöka krafsa sig in. Jag visste inte vad jag skulle
göra. Jag bara hörde blåsten därute och så alla barnen i
slöjden.


Då kom slöjdläraren. Han hade blont hår och
mittbena och golfbyxor.

— Vad gör du då? sade han.

— Jag är arbetslös, sade jag.

— Arbetslös! Du vet inte vad arbetslöshet är. Du och
de dina. Det är tvåhundratusen arbetslösa och en
snorvalp från ett socialdemokratiskt överklasshem säger
att han är arbetslös när han latar sig.

Han var röd i ansiktet och arg.

— Här får man socialdemokratins yngel hela
dagarna, sade han.

Jag svarade ingenting. Det fanns ingenting att säga.
Han talade om professorer och socialdemokrater. Så
började jag snickra en låda. Jag slog i spik. Först ett lätt
slag och så ett lätt slag och så det riktiga slaget. Sedan
åter ett lätt slag och ett lätt slag och ett riktigt slag.
Plötsligt stod slöjdläraren bredvid mig igen. Jag
låtsades inte se honom. Han fanns inte. Jag fortsatte att
spika.

— Upphör med det där, sade han.

— Vaddå? sade jag.

— Lek inte med verktyg, sade han. Stå inte där och
lek med hammaren.

— Jag leker inte, sade jag.

— Spika ordentligt, sade han.

— Det är farfar som lärt mig, sade jag. Först mattar
man och sedan slår man. Och han är byggmästare.

Då blev slöjdläraren mycket arg igen.

— Byggmästare, sade han. Byggmästare! En fuskare
var han. Tror du inte jag vet vem han var? Kåken
rasade för honom innan taklagsfesten ens. Det var på

Söder. Snygg socialdemokrat.

— Han är inte socialdemokrat, sade jag. Han är
högerman.

— Nej du, sade slöjdläraren, jag skall säga dig vem
din farfar är. Han är en roffarkapitalist. Han är en
gulaschbaron. En sådan som blev fet på andras svält.
En krigsjobbare. En som smitit undan med sina profiter
och gjort sig till godsägare. Sådana borde hängas.
Sådana är parasiter. I Tyskland har man gjort upp med
slöddret.

Slöjdläraren stod bredbent framför mig och talade så
högt att jag kände spottet stänka mig i ansiktet. Sedan
vände han plötsligt på klacken och gick ut ur salen.
Gabriel gick fram till mig och viskade:

— Han är lindholmare.

När slöjdläraren kom tillbaka såg han inte åt mitt
håll. Jag fortsatte att slå i spik. Jag slog först ett lätt slag
och så ett lätt slag och så ett hårt och riktigt slag och jag
snickrar en låda. Den lådan skall ha olika fack. Och i ett
fack skall jag lägga slöjdlärarens hjärta och det skall jag
skära ut med min slidkniv och i ett annat fack skall jag
lägga hans två öron och i ett stort fack skall jag lägga
hans händer. Men det säger jag inte åt någon. Inte ens
åt Gabriel.


VIII

Jag är sex år. Det är höst och dagligen går jag till
skolan. Jag äter havregrynsgröt med mjölk. Under det
jag sitter vid köksbordet och äter frukost ser jag ut över
kanalen bort mot slottet. Morgnarna mörknar. Löven
har fallit. Snart är gatljusen tända när jag kommer in i
köket. Ännu måste Mary hjälpa mig med kängsnörena
ibland. Det är svårt att trä dem rätt så det bara behövs
ett enda ryck för att de skall vara strama. Jag går ut
genom dörren och nerför trapporna och sedan minns
jag inte. Det vill säga jag har två minnesbilder och de
passar inte ihop. Jag är inte säker på hur jag kom från
bostaden på Kungsholmen till skolan på andra sidan
staden i närheten av Karlaplan. Jag skriver: i närheten
av Karlaplan, ty också här går minnesbilderna om lott
och visar på en gång skolan högt uppe i ett hus vid
Valhallavägen och i de gamla kasernerna vid
Storgatan. Bilderna är mycket klara. På den ena bilden kan
jag öppna en hög vit dörr och komma ut i en korridor.
Den vita färgen på dörrspegeln flagnar. Det är
Valhallavägen. Där finns också ett stort fönster. Vi har gjort
en flygmaskin av papplådor och fått en liten pojke, en
pojke som är mindre än vi andra och därför villig att
lyda att sätta sig i den och vi håller på att skjuta

flygmaskinen ut genom fönstret för att han skall flyga
bort mot Gärdet, när fröken kommer in genom dörren.
Hon skriker. Vi är på femte våningen. Hon lyfte upp
pojken och förstörde vår flygmaskin. Gabriel säger:

— Han kanske var för tung.

På den andra bilden har vi tagit oss in i kasernens
uthus. Där finns balar pressat hö. Vi klättar bland
bålarna. Några äldre pojkar har gjort en gång in bland
balarna. Det är som en grotta i höet. Långt därinne har
de en koja. Där sitter de och röker ibland. Därinifrån
kommer ingen lukt som kan förråda dem. Men de är
försiktiga med elden. De ligger där och läser i tidningar
med bilder av flickor. Efter en stund kör de ut oss.

— Ut med glina.

Någon bild av hur jag kommer till skolan kan jag inte
se. Däremot två bilder av hur jag är på väg från skolan
till Kungsholmsstrand. På den ena har jag just klivit av
spårvagnen uppe på S:t Eriksgatan och gått nedför
trapporna vid chokladfabriken och är nu på väg in i
porten. På den andra åker jag buss. Nr 66, tror jag.
Konduktören vet vem jag är, ty jag åker ofta med just
den bussen och han pratar med mig.

Fortfarande låter Mary mig bli sjuk när Allers skall
komma. Hon hjälper mig med klipparken också. Jag
tror det var den hösten Allers visade ångvälten. Det var
en gata och på gatan var en ångvält och det klippte man
ut. Så var det en man också och han var dels en vanlig
man som stod upp, dels något som blivit helt utplattat.
Honom klippte man ut och passade in i två skåror på
gatan. När man satt ihop allting kunde man köra med
ångvälten över gatan mot mannen och sedan köra över

honom och lämna honom som en stor platt fläck på
vägen. Man behövde bara dra i ena fliken så blev
mannen helt överkörd.

På kvällarna när Mary är fri och föräldrarna inte har
främmande eller så, kommer hennes fästman. Han skall
bli präst. Ibland tar de mig med när de skall
promenera. Vi går upp på S:t Eriksgatan och så går vi
Fleminggatan ner till dess vi kommer till staden. Den
börjar bortom Kungsbron och saluhallen och
järnvägsspåren till Centralen. Vi går längs Kungsgatan och
Mary och hennes fästman tittar i skyltfönster och
pratar. När vi kommer till Hötorget är det redan så
mörkt att man kan se reklambio.

När vi är på hemväg börjar jag tala om farfar.

— Han har gett mig presenter för en miljon kronor,
säger jag.

— Prata inte dumheter, säger Mary.

— Men han är miljonär, säger jag.

— Inte nu längre i varje fall, säger Marys fästman.
Det är alldeles mörkt när vi går uppför Fleminggatan
och Mary och hennes fästman talar med varandra hela
tiden.

På kvällarna innan natten kommer bygger jag. Det
går att bygga en hel stad. Hus med gator och broar och
järnvägar. Men när jag byggt färdigt för kvällen och
skall klä av mig och tvätta mig och lägga mig är jag
noga med att göra en stor fri gång genom rummet fram
till dörren ty när natten har kommit och det är tyst och
alla sover måste jag springa.

Man tycker inte om att jag springer. Alva kommer in
i rummet och förhör mig. Hon har tänt taklampan när

hon kommer in. Hon sitter på sängkanten och försöker
tala till mig. Hon är blond. Hon frågar och frågar. Hon
tar på mig och jag drar mig undan. Hennes
fingertoppar är alldeles kalla. Det ryser i mig när hon tar på mig.
Jag fryser av henne och säger:

— Det är som stora berg med snö på.

— Vaddå? säger hon.

— En alldeles svart himmel och stora höga berg med
snö på och långt borta från ett berg till ett annat och på
vart berg står en människa och man kan se
människorna för det är snö och snön är vit och stjärnorna gnistrar
i snön och på det sättet kan man se att det står
människor uppe på bergen.

— Stackars liten, säger hon.

Jag förstår att det var fel att berätta något för henne.
Hon kan inte se. Hon tar på mig igen och jag drar mig
högre upp i sängen. Nu ser jag bergen helt tydligt trots
att taklampan är tänd. Så här femtio år senare tror jag
att jag vet vilka berg jag sitter och ser. Jag tror det är
H. C. Andersens schweiziska berg som jag gjort större
och ensammare. Nu drar molnen upp bakom bergen
och bildar väldiga kalla figurer och Alva lutar sig
närmare och frågar och frågar, men jag har dragit mig
undan och ser bergen tvärs genom henne och högt
däruppe i mörkret kommer en stor fågel på utspända
vingar. Det är nog en örn. Och stjärnorna gnistrar runt
örnen och nu ropar Gunnar på Alva att främmandet
redan står i dörren och hon går och det blir stilla i
rummet och jag låter örnen svepa förbi tätt intill mig så
jag känner luftdraget mot kinden.

Sedan tar jag bort örnen och tänker på bilar. I

Leksaksgrottan på S:t Eriksgatan på andra sidan bron
finns en bil jag skulle köpa om jag hade råd. Jag brukar
gå över bron för att titta på den. Den finns i skyltfönstret. 
Det är en stor brandbil. Den är inte av plåt. Den
är av gjutjärn. Jag har tagit på den. Den är röd. Den är
mycket stor och har en gul stege som man kan veva
upp. Jag skulle vilja ha den bilen och tar fram den och
kör med den och vevar upp stegen och låter brandsoldater 
klättra upp och de klättrar och klättrar och blir
fler och fler och nu vänder alla bilder och jag sover.


IX

Jag är hemma på Gesta och farfar är sjuk. Han ligger
till sängs. Därute blåser det i träden och jag ligger på
golvet i hans rum och läser, ”Uppfinningarnas bok”.
Jag tycker om bilderna som visar oceanångare i
genomskärning och hur det ser ut i Paris om man skär upp
gatorna och frilägger tunnelbanor och kloakledningar
och vattenledningar. Jag tycker om att läsa om
maskiner. Det är spännande.

— Du skall nog bli ingenjör, säger farfar.

— Jag skall bli uppfinnare, säger jag. Jag skall
uppfinna ångmaskiner som kan gå hela dagarna nästan
utan bränsle.

Farmor är orolig för att jag tröttar ut farfar. Men han
säger:

— Låt pojken vara här hos mig ett tag.

Jag läser vidare i ”Uppfinningarnas bok” och farfar
säger:

— Jag tyckte mycket om att sjunga när jag var barn.
Jag var musikalisk sade man alltid och menade att jag
kunde bli kantor. Det drömde jag om. År 1896 kom jag
till Stockholm med Janne Eriksson från Stora Skedvi.
Vi arbetade i Stora Kopparbergs utställningshus för
den stora Stockholmsutställningen som öppnade i maj 

månad år 1897 på Lejonslätten vid Djurgårdsbrunnsviken. 
En dag tog jag ledigt och klädde mig fint och gick
till Musikaliska Akademien på Blasieholmen och
knackade på och bad att få börja på konservatoriets
kyrkosångarlinje. Så dum var jag att jag trodde det bara var
att knacka på. Jag hade ju bara folkskola och var
snickare på utställningsområdet. Man skrattade högt åt
mig.

När jag åker hemifrån Gesta till Stockholm igen är
det inte farfar som kör. Men jag minns inte vad
chauffören hette. Jag tror det var kusken. Han körde
mig till Läggesta och där sattes jag på tåget till
Stockholm. Det var sista gången jag såg farfar.

Kring Lucia slog en flicka ihjäl sig när hon åkte kana.
Det var vid Vallhallavägen. En morgon när vi skulle slå
kana var det en stor röd fläck i isen. Barnen sa att en
flicka slagit kull.

— Hon slog i huvudet så det sprack.

— Hon hette Inga och hon dog.

Barnen ville inte slå kana över det röda. De började
längre ner. Men då blev kanan väldigt kort. Man hann
inte få upp någon fart heller. Jag sprang för att ta sats
och så kanade jag över det röda och vidare och efter mig
följde Gabriel och det röda hade gått djupt ner i isen
och när vi for fram över det med pjäxorna ropade vi:

— Nu slipar vi bort Ingas hjärna!

Efter en stund följde de andra barnen med.

Till jul skulle det vara en stor samling före lovet. Då
skulle de olika klasserna visa fram olika saker. Men jag
ville inte vara med. Jag ville vara själv. Jag ville läsa
upp något. Jag fick göra som jag ville. Hela salen var 

full med barn och stora elever och föräldrar och lärare.
Jag hade tagit med mig band 2 av ”Uppfinningarnas
bok”. Det band som handlade om olika naturkrafter
och hur de kunde användas. Jag hade bestämt mig för
att läsa upp om ångmaskinen. Jag läste bra. Jag läste
högt bäst bland alla jag kände. Jag tyckte att
ångmaskinen var viktig att läsa upp om:

— Man torde utan överdrift kunna säga, att ångmaskinen 
är nutidens nödvändigaste kraftmaskin, ja att
hela den nutida industrien väsentligen är grundad på
dess uppfinnande och användande. Den har ock varit
av oberäkneligt inflytande på hela den industriella
utvecklingen under det förflutna århundradet. Med
ångkraftens hjälp upphämtas ur jordens innandöme
dess dolda skatter och omvandlas efter nedsmältningen,
genom varjehanda bearbetning, uti de mest växlande
former för de mest skiftande ändamål.

Nu hade hela salen börjat fnissa och låta och harkla
och flytta på sig men jag fortsatte i alla fall och försökte
höja rösten för att överrösta fnittret:

— Denna kraft anskaffar sålunda bland annat
materialet till våra ångfartyg och järnvägar, den hjälper
oss att bygga dessa fortskaffningsmedel och sätter
slutligen liv i det döda rörelsemedlet.

Man skrattade högt och applåderade och tvingade
mig att tystna och jag såg på dem och tänkte att de inte
längre fanns och att de alla var borta och att salen var
tom och jag gjorde bort dem och slog ihop boken och
lade den på huvudet och balanserade den där under det
jag tittade bort dem.

Efter en stund kom fröken och ledde ut mig och 

föreställningen fortsatte med att man spelade familjen
kantarell som stod i backen.

Det var den julen jag fick ”Texas Jack”. Jag började
läsa på kvällen när det var över och jag var i fred. Jag
låg i sängen med lampan tänd och läste. Jag minns att
han räddade en ädel familj på en hacienda som
upprorsmän skulle bränna. Han red ikapp med elden.
Jag hade hunnit igenom den ena boken och hade
kommit en bra bit in på den andra när Alva plötsligt
slog upp dörren. Hon hade kommit på mig. Hon hade
väl sett ljus i dörrspringan.

— Herregud, ungen är vaken! ropade hon.


X

När farfar dog hade man rest hem till Gesta och lämnat
mig i Stockholm. Telefonen ringde med budet och
sedan packade man och sprang fram och tillbaka
genom våningen och så reste man. Jag fick inte följa
med. Det passade sig inte. Det var i januari 1934. Jag
fick inte gå på farfars begravning heller.

Den kvällen han var död satt jag i mörkret i matsalen
utan att ha tänt någon lampa och såg ut över
Kungsholmsstrand. Våningen var mörk och kall bakom mig
men det betydde inget. Jag hörde Mary i köket. Hon
trodde att jag var i mitt rum. Hon gjorde mat åt mig.
Jag hörde henne gå till mitt rum för att hämta mig.
Sedan kom hon till matsalen:

— Sitter du där i mörkret, sade hon.

Det var svartkorv med lingon och när jag ätit pratade
jag med henne. Men jag minns inte om vad.

På natten kom sedan en dröm som jag fortsatte att
drömma flera år framåt. Ibland undrar jag om jag inte
rentav fortfarande kan drömma den. Den sticker i
benen och ryggen och reser håret på armarna när jag
skriver den och ändå är den så litterär och berättande
att jag inte kan förstå riktigt varifrån jag fått detaljerna.

Jag kommer gående mot en kyrka på landet och det 

är inte Toresund utan det är en vanlig vitkalkad kyrka
med svart tak och torn. Gången är grusad. Till vänster
finns gravkapell. De står på rad bredvid varandra. Man
kan säga att varje kapell är som en huv ur jorden. Det
är gallergrindar och stora svarta dörrar. Dörrarna är
öppna. Det står en dalkulla där i dörren. Hon är mycket
vacker och blond och ler mot mig. Bakom henne leder
en trappa ner i mörkret. Hon bjuder mig att stiga in.
Vad som sedan händer vet jag inte. Men jag fryser.
Konstigt nog fryser jag också nu när jag skriver detta.
Drömmen om dalkullan berättade jag inte för någon.
Det var konstigt snirklade smidesjärnsgrindar.

Jag vet att drömmen kom första gången den natt
farfar var död. Jag vet det för det tänkte jag alltid när
jag drömt den som barn. Jag vet inte om jag blev riktigt
rädd. Det var en annorlunda dröm. Den var inte sådan
att jag sprang. Jag bara frös.

När jag tar fram drömbilden och ser på den kan jag
inte placera den. Många kyrkor kände jag inte. Den här
kyrkan med gravkapell och slättland var mig främmande. 
När jag ser närmare på gravkapellen ser jag att de
är barockarkitektur. Snirklat och svällande och ett
gapande valv. Själva bilden och de olika detaljerna
måste jag tagit från någon bok. Men jag kan inte
minnas att vi hade några böcker om gammal arkitektur.
Vi hade många bilderböcker om funkis. Tyska bilderböcker 
med nybyggda vita hus och olika planritningar
och svenska bilderböcker från Stockholmsutställningen
och franska bilderböcker med hus men ingen bok med
bilder av gamla hus. Men varifrån bilden av gravkapellet 
än kommer är det mycket arkitektur. Kanske var det 

ett kapell jag sett som barn i Tyskland eller Frankrike.

Dalkullan var inte utklädd. Hon gick klädd så. Men
vem hon var vet jag inte. Jag hade en sagofigur jag
tänkte mycket på. Hon hette Stella och fanns i en bok.
Hon försvann mot slutet av boken och fanns bland
stjärnor. Det hade hänt att jag stått invid fönstret i mitt
rum på kvällen och tittat upp ur gården mot himlen och
sett stjärnor och tänkt på Stella och låtit en konstigt söt
gråt komma upp ur kroppen och börjat gråta ut. Alva
hade kommit på mig en gång. Det blev en iskall skam.
Hon kom in i rummet och hon tog på mig och jag tänkte
nu säger hon det också och hon sade det:

— Stackars liten vilket ömhetsbehov du har.

Och skammen var en istapp rakt från nacken genom
kroppen ut i fötterna och jag hoppades hon skulle
bortbort bort men hon tog fram sin svarta anteckningsbok 
och antecknade.

Det fanns något hos dalkullan som var som Stella.
Men hon var annorlunda också och jag vet inte varifrån
hon kom fram. Fördetmesta brukar jag veta varifrån
bilderna är. Men det här var en främmande dröm. En
utklädd dröm kunde jag säga.

Till auktionen tog man mig med. Allt skulle bort. Det
var sommar. Jag gick genom rummen. Folk bullrade
och var glada. Jag såg på när klubban gick och sakerna
försvann. Jag hade tjugofem öre. Jag bjöd på två
kakelugnar och då ingen annan ville ha dem fick jag
dem. De var fina kakelugnar från salen på nedre botten.
När jag berättade att jag köpt kakelugnarna blev
Gunnar arg. Han talade med auktionsförrättaren som
slog ut med händerna och menade att det inte var så

farligt. Jag fick tillbaka tjugofemöringen och till och
med kakelugnarna klubbades bort.

Huset var nu mycket stort och tomt. Det var fullt av 
skräp. I farfars kontor fanns inga möbler kvar. I hörnet
under fönstret låg ett litet vitt papper. Jag vände på det.
Det var ett visitkort.
 
 C. A. Pettersson
Godsägare
Tel. Stallarholmen 17 Gesta Gård
 Postadr. Malmby 

Det var allt som fanns kvar. I trädgården satt man och
åt nu när auktionen var över. Jag tittade på dem genom
fönstret. De hade sprungit kring och letat efter mig och
ropat på mig men de hade inte hittat mig för jag kunde
hålla mig undan på Gesta. De åt fläskkotlett med
stuvad spenat. De drack svagdricka. Allting hade tagit
slut.

Jag har inte mycket från Gesta. När farmor tillslut
flyttade till Stockholm för att hon blivit för gammal att
kunna klara sig själv fick jag några vita trädgårdsmöbler 
och en soffa. Trädgårdsmöblerna var gjorda på
Gesta Snickerifabrik och om inte jag tagit dem skulle de
bränts upp. Soffan var gammal och värdelös. Den hade
gjorts av en snickare vid sekelskiftet. Det var den som
stått i övre salen. Jag brukade ligga i den och fantisera.
Jag brukade kalla den för ”djungelsoffan”. Den hade ett
kraftigt tyg med växtmönster. Den står nu i Guns ateljé
och vi använder den som extrasäng för gäster.

Men jag ärvde ingenting av hemmet när farmor gick 

bort. Gunnar ville inte det. Därför gav han bort hela sin
lott så att jag inte skulle få någonting. Min faster Elsa
blev upprörd över det. Hon och farbror Gösta resonerade 
om det och talade med sina barn, mina kusiner.
Sedan fick jag två kopparbunkar som de köpt på
auktionen 1934.

— Du borde fått något efter mor, sade Elsa. Det är
orätt av Gunnar att söka se till att ingenting från
hemmet på Gesta skulle gå till dig. För din farfar och
farmor var du ju som ett eget barn. Ett sladdbarn skulle
man säga nu. Gesta var ju ditt barndomshem.

Jag var i Kabul när jag fick veta att farmor dött. Det
var 1965. Hon var åttiosju. På natten hade hon stigit
upp och sagt:

— Nu går jag hem.

Sedan hade hon gått ut genom fönstret. Hon levde ett
par timmar på sjukhuset dit man fört henne i ambulans
efter det att hon störtat ner bland buskarna i trädgården. 
Men hon återfick inte medvetandet. Det måste ju
bli polisutredning men det ansågs vara olyckshändelse.
Åldersförvirring. Jag vet inte om det var så. Hon var
gammal och hon kunde ju ha tröttnat på allting också.

— Jag är så ledsen, brukade hon säga mot slutet. Det
är så svårt allting. Jag skulle ju vilja att familjen höll
sams.

Så förvirrad att hon inte visste vad hon ville var hon
ju inte.

Men efter henne har jag vad hon skrev till mig att
läsa när jag blev stor om hur dagarna gick när jag växte
upp hos henne och farfar på Gesta. Det låg bland
papperen och det dröjde in på sjuttiotalet innan jag slog 

upp häftet. Jag började läsa bak i boken.

En söndags eftermiddag skulle din farfar resa till
Stallarholmens mejeri. (I kanten står tillskrivet med
annat bläck: Det var i juli 1930). Och han bad oss
följa. Vi två satt baki bilen. När vi kom på halva
vägen sa du i missnöjd ton:

Det här är inte Jans väg det.

När vi kom fram gick vi ut på bryggan och du la
dig på knä och titta ner i vattnet. Då kom mejeristens
fru P. ut och bad oss gå in. Hon ville bjuda på kaffe.
Du och jag gick med henne in. Vi blev ensamma en
stund i ett rum med en pojke 10—11 år gammal. Han
satt tyst med en bok i handen.

Du och jag satt i en soffa.

Så säger du:

— Farmor, den pojken är ful.

Jag teg. Om en stund sa du:

— Farmor, den pojken är dum också.

Sen blev vi bjudna på kaffe i ett annat rum och
farfar också. Ja, inte du. Ånej, inte i farmors sällskap.

Vad ska gossen ha? fråga fru P.

Mjölk brukar han få, sa jag.

Men du ville ingenting ha. Du kom och satt i mitt
knä medan jag drack kaffe. Men smakade ej en kaka
en gång. Du sa åt mig:

Jan kan låta bli dom kakorna han.

Sen åkte vi hem. Då ville du ha mat som du också
fick. Då sa du:

Nu är Jan glad att vara hemma hos sig.

När vi någon gång var borta var du alltid glad när 

du kom hem. Du ville helst vara hemma. När vi kom
till moster Rut kunde du säga:

Nu går vi hem till Gesta gård.

Ja, kära Jan, den här boken blev ej som jag tänkte.
Men det kan ej hjälpas. Och nu har åren gått och
stora förändringar har skett. Och jag är nu ensam i
Mariefred. Som du vet dog farfar söndagen den 21
januari klockan 4.15 eftermiddagen. Sen sålde vi
Gesta. Den 29 juni 1934 flytta jag hit till Mariefred.

När jag läste detta var det plötsligt åter försommaren
1934 runt mig mitt i hösten och jag står i farfars tomma
kontor hemma på Gesta och är sju år och håller hans
visitkort i handen och ser ut genom fönstret över
trädgården och åkrarna och allt är slut och jag börjar
snyfta och sitter som en stor och fet femtioåring vid mitt
arbetsbord och gråter så jag skakar.


XI

Jag undrade mycket över mitt ursprung och vilka som
egentligen var mina föräldrar och hur det hängde ihop
med min födelse. Alva och Gunnar hade hand om mig
nu men att de var mina riktiga föräldrar trodde jag inte.
Kanske var jag hittebarn eller oäkting som adopterats.

Det är ju ingenting ovanligt med sådana funderingar.
Nästan alla barn i vår kultur har dem. Man förstår inte
vad man har med den familjen att göra. Man förstår
inte hur så främmande människor kan vara ens föräldrar. 
Man undrar om man inte egentligen är någon
annan. Det brukar gå över med tiden. Till slut glöms
funderingarna bort och man börjar tala om sin
barndom som om den varit trevlig. I mitt fall gick det inte
över och ju längre åren gick ju tydligare blev det att det
inte rörde sig om funderingar som tillhörde de normala
barnsliga vanföreställningarna; det fanns en skillnad
mellan hur mina kamrater och deras föräldrar uppträdde 
mot varandra och hur Alva och Gunnar uppträdde
mot mig och hur jag kände inför dem. Senare när mina
systrar föddes märkte jag att det inte var så att Alva och
Gunnar var annorlunda än mina kamraters föräldrar
och att stämningen därför var så konstig mot mig. Mot
mina systrar uppträdde de ungefär på samma sätt som 

mina kamraters föräldrar gjorde mot sina barn. Med
mig var det annorlunda. Detta funderade jag mycket
över.

Jag noterade att alla släktingar brukade prata om att
jag kommit som från himlen. Ingen hade vetat att jag
skulle födas. Alva hade inte berättat att hon skulle ha
barn förrän de fick höra att jag var född tjugo minuter
över fyra på eftermiddagen den nittonde juli 1927; en
tisdag. Jag vägde 3 200 gram och var 495 millimeter
lång. Jag tvivlade på att det var Alva som var mor.
Numera är jag väl närmast böjd för att tro att hon också
verkligen var det. Men jag är inte övertygad.

Stamträd och släktskapsförhållanden är av samhällelig 
betydelse. Jag kan säga: Min farfarsmorfarsfarfarsfarfarsfarfar 
hette Erik Svensson och dog 1688. Eller jag
kan säga: Eloise är min tremänning. Det är sant i
samhällelig mening även om det numera inte är av
större betydelse när släkterna upplösts och sysslingar
mycket väl kan råka slå ihjäl varandra utan att mena
något särskilt med det. Men om jag skulle mena att
påståendena också var i biologisk mening sanna så hade
jag kommit långt ut på gungflyet. Då ungefar 14 % av
alla barn vid blodgruppsbestämningarna under de
stora hälsokontrollerna visat sig ha annan blodgrupp än
de kunnat ha om den som officiellt var deras far och
trodde sig deras far också verkligen varit deras far skall
det en vis man till att känna sina sanna tremänningar.

Men om faderskapet är osäkert så är inte moderskapet 
mindre tveksamt. Jag var med när min dotter
föddes i Paris och nog föddes hon. Sedan fick jag ett
papper. Dotter född. Med det skulle jag gå till 

myndigheterna. Ville jag kunde jag skriva Moder okänd. Sådan
är Code Napoléon. Det gjorde jag inte. Men jag kunde
ha gjort det. I Sverige skulle det inte gå. Men likaväl
som jag vet att folk suttit av fängelsestraff åt varanda
vet jag att folk fött barn åt varandra. Det är inte
märkligare att gå in i sjukvårdsapparaten i annat namn
än det är att gå in i rättsväsendet i annat namn. Förr,
innan personnummer och data följde oss genom livet,
var det än lättare.

Någon bevisning för att hon skulle fött mig står inte
att få. Men jag finner det troligt. Mest för att jag aldrig
kunnat förstå vilket som skulle varit motivet till en
mystifikation. Jag minns att jag frågade Gunnar om det
en söndagslunch.

— Är jag din oäkta son?

Men han blev bara arg. Svarade inte utan gick från
bordet och smällde igen dörren bakom sig. Jag bör ha
varit tio år eller så. Mina systrar var redan födda i varje
fall.

Det var vid den tiden jag läste i Alvas böcker att
sådana tankar var vanliga hos barn. De tydde på det
ena och det andra. Det var för att jag visste att allting
tydde på något annat som jag var så försiktig när jag
talade med dem. Man fick passa sig så man inte blev
tolkad. För det mesta var det ju inte så att det jag sade
mig känna tydde på att jag kände något helt annat som
jag inte sade och som de skulle leta fram. Oftast var det
bara så att jag kände just det jag då talade om. Jag
lärde mig vara försiktig och vakta på orden.

Vad jag tänkte på då som tioåring när jag läste att
det var vanligt att barn grubblade över sitt ursprung 

och trodde att det fanns någon hemlighet med deras
födelse var att det mycket väl kunde vara så att jag var
som alla andra men att det bland alla dessa som trodde
att det var något konstigt med deras ursprung ju fanns
en del, en liten del men dock en del, som faktiskt hade
ett konstigt ursprung. Hur skulle jag veta att jag inte
var en sådan?

Men jag menade inte att jag inte alls var släkt med
dem. Vi var nog släkt på något sätt fast jag inte kunde
förstå hur. Gunnar hade också hopväxta öronflikar. Det
var ett tecken på den födde förbrytaren stod det i en av
Alvas böcker. Den som handlade om Lombroso och
annat och hade bilder av olika förbrytartecken. Fast vi
var så väldigt olika också. Som det där med djur.

Jag ville alltid ha djur. Det hade jag haft på Gesta.
Om somrarna när jag var på Kvicksta var jag mest med
hundarna. Jag har alltid haft lätt med djur. Jag känner
på mig vad de vill. Det är som med barn. Man behöver
inte vara speciellt intresserad för att kunna ta hand om
barn eller djur. Man bara gör det. Men Alva såg detta
intresse för djur som ett tecken på emotionell störning.
Hon hade läst om barn som blev störda och ville umgås
med djur. Det kom därför att dröja till dess jag blev tolv
på det trettonde innan jag lyckades tjata mig till ett
tillstånd att ha djur. Då skaffade jag en tax.

Vid det laget hade jag börjat inse att det inte var mig
det var fel på. Om hon någonsin insåg det vet jag inte.
Jag tror det inte. I början på sextiotalet när jag kommit
hem till Sverige och vi umgicks något var jag uppe på
Västerlånggatan för att tala med henne om någonting.
Jag hade med mig min dalmatiner, en tik som hette 

Cheeta. Alva blev orolig.

— Hon läcker nog, sade hon.

Cheeta fick stå kopplad i badkaret när jag var där.

Hennes oförmåga att nå kontakt med djur var nästan
rörande, kunde jag då tycka. Min dotter skulle ta hand
om vår katt när vi skulle resa till Afghanistan 1965.
Alva lovade att ta korgen med katten på tåget till
Göteborg. Det var en stor svart hankatt med vita tassar;
en typisk Sörmlandskatt. En god råttfångare. Den
avskydde att sitta i korg. Den hade klöst och krafsat för
att söka ta sig ut. När min dotter fick korgen med katten
av Alva öppnade hon försiktigt på locket. Katten for
iväg över golvet och tog sedan ett språng upp på
hatthyllan. Där låg den och tryckte. Piskade med
svansen och gjorde dovt hotfulla läten.

— Men den trivs i alla fall, sade Alva. Den viftar på
svansen och kurrar. Och hon skämtade inte. Hon var
oemottaglig för signalerna. Hon saknade intuition.
Djurs beteende var något som stod att läsa om i bok och
hon tolkade beskrivningarna fel.

Det var med barn som med djur. Hon kunde inte ta i
dem och hon förmådde inte reagera spontant på signalerna. 
Hon läste sig till barnkunskap. Att hon då när jag
var fem, sex år ledde kurser i barnpsykologi och
föräldrakunskap tycktes mig som utslag av svart och
surrealistisk humor såfort jag blivit gammal nog att
reflektera över det.

Hon hade ingen hand med barn. När jag blivit vuxen
och hade egna barn såg jag hur valhänt hon tog i dem.
Som om hennes händer inte riktigt hörde till kroppen.
Hon skrattade gällt och hennes röst var spänd när hon 

försökte jollra med dem. Barnen såg på henne och
började skrika och blev blåa om kinderna. Hon hade
kalla fingrar.

Jag tvättade mig själv. Men Alva gav mig goda råd.
Det var viktigt att vara ren om stjärten och ha rena
underkläder ty man kunde ramla under en spårvagn
och komma på sjukhus och där skulle det annars
upptäckas att man inte bytt kalsonger. Hennes mormor
hade sagt åt henne:

— Ingen ser din tomma tarm,
men alla ser din trasiga barm.
Det gällde att vara ren under. 

På Kungsholmsstrand sket jag inte. Jag gick på toan
och hade öppning och den bruna smet jag lämnade efter
mig hette fekis. Det var bara äckliga människor som
daskade varandra på stjärten. Det skulle jag aldrig
göra. I Säter när Alva en gång skulle hjälpa farmor i
köket med att knåda en deg, sade hon:

— Var har tant verktygen?

— Använd händerna, Alva lilla, sade farmor. Det går
så bra så.

Det är möjligt att det var denna motvilja mot
kroppsfunktioner och kroppslighet som gjorde att Alva
inte berättade att hon var havande och att släkten
därför blev överraskad över att jag föddes och plötsligt
fanns till. Jag är ju numera benägen att hålla det för
troligt att hon är min biologiska mor. Men det var mer
än så.

Den som ser efter i den biografi som skrivits om
henne kommer att märka att jag aldrig föds. Hon
studerar i England och Tyskland 1927, arbetar på en 

licentiatavhandling: "Kritik av Freuds drömlära" 1929
men avbryter arbetet då hon far ett
Rockefellerstipendium och reser till USA i oktober 1929. Min syster
Sissela får födas också i biografin sju år senare, i
december 1934, mitt under diskussionen om "Kris i
befolkningsfrågan". Men jag misstänkte redan då att
hon var mer av ett debattinlägg än ett barn. Man kan
naturligtvis hävda att denna ovilja att nämna sin
förstfödde är ett utslag av omsorg om privatlivet. Men
det är i så fall en skygghet långt bortom normalitetens
gräns. Som barn hade jag inte mycken förståelse för
den. Man kan säga att jag inte upplevde det som om jag
bedrogs på min förstfödslorätt utan på min
tillstymmelserätt.

Med Sissela och Kaj var det lite annorlunda. De blev
också lite annorlunda. Den märkliga kontaktlösheten
var nog densamma. Det märktes på Kaj. Hon vägrade
att tala förrän hon var nästan fyra år. Hon bara
grymtade och pekade. Gunnar tyckte att detta var
mycket lustigt och berättade det som rolig historia och
tog fram Kaj till främmandet och visade upp henne. Jag
kanske bör tillägga att Kaj var en överbegåvad och rätt
rar unge som tyckte om djur och släktingar. Sissela var
den de tyckte bäst om. Gunnar kallade henne
"Skenhelgonet". Det var hon stolt över. Hon var den som var
mest lik dem.

Jag lämnades bort från det jag var liten. Så kom jag
att bo på Gesta. Senare bodde jag hos olika släktingar.
Inte någon gång tillbringade jag sommaren med Alva
och Gunnar. De undvek att ta mig med efter det vi
kommit hem från Schweiz när jag var fyra. Såfort jag

fyllt sjutton och börjat som volontär på Värmlands
Folkblad gav Alva bort mitt skrivbord och allt mitt
skräp — de tidningar och tidskrifter jag sparat —
kastades och jag förlorade mitt rum. När jag sedan kom
till Bromma och bodde hos dem fick jag bo nere i
skyddsrummet. Det inredde jag med madrasser och
låga bord och blomkrukor med gröna klängväxter.

Men i och för sig skulle detta inte betytt så mycket.
Om barn skulle ta skada av att vara skilda från
föräldrarna större delen av barndomen då skulle den
brittiska överklassens och den franska bourgeoisiens
barn tagit obotlig skada under tvåhundra år. Vilket
bevisligen inte var fallet. Inte heller tog barnen till den
svenska handelsflottans folk skada.

Det jag dock upplevde som barn var att man inte
bara höll mig undan och inte ville veta av mig utan att
man tyckte direkt illa om mig. Jag var ett fel.


XII

Nu blåser det och telefontrådarna sjunger. Hela världen
är vit och vägen är nyplogad. Det har farfar bestämt.
Längs dikeskanten står stora kvastar. På stolpen sitter
en skata och ser på mig. Den har lagt huvudet på sned
och bligar på mig. Står jag under stolpen och lyssnar
kan jag höra allt prat i världen dra genom
telefontrådarna. Men det är så mycket prat att allt blir en sång i
vinden. Skatan bryr sig inte om mig. Den bara bligar.

Jag pulsar uppfor backen där korna går om
sommaren. Det ligger snö i luften och himlen är grå. Enarna
står alldeles tysta i backen och därbortanför börjar
skogen. Granarna släpar grenarna mot marken i snön.
Alldeles under de två stora enarna gör jag fyra änglar.
Jag är mycket noga när jag gör änglarna. Snötäcket är
helt vitt och nästan obrutet. Det går bara ett harspår
därnere. Och så mina egna fotspår. De fyra änglarna
flyger så nära bredvid varandra att de håller i varandra
ytterst med vingspetsarna. De har vingar med små
gripklor. De är som fladermöss ungefar men mycket
större och alldeles vita. Försiktigt lägger jag mig på
rygg i snön och sträcker ut armarna och gör vingar i
snön med dem. Sedan reser jag mig utan att göra
onödiga spår och mattar in nästa ängel. Nu flyger två

änglar under den vänstra enbusken. Jag går tillbaka i
mina spår och gör den tredje ängeln mot den högra
enbusken och sedan går jag ut i snön och gör den fjärde
ängeln. Så kliver jag försiktigt tillbaka ner mot vägen i
mina egna spår.

Spåret går nu rakt upp från vägen och kommer fram
till de två enarna precis mitt emellan dem. Där går
spåret till vänster och till höger. Spåret är som en pelare
med bjälke på. Ovanpå bjälken står fyra änglar och
håller varandra med klorna i vingspetsarna och över
dem står de två svarta enarna.

Det är kallt. Jag stampar för att bli varmare. Jag har
fått snö under byxorna och snö under kängskaften och
det nyper i tårna. Jag går hemåt förbi skolan.
Skolgården är inte renskottad. Det är bara en gång skottad upp
från vägen till skolhuset och en annan gång från
skolhuset till uthuset. Barnen har vinterlov.
Flaggstången pekar upp ur drivorna mot den grå himlen.
Granhäcken mot vägen är hög och spretig. Snart
skymmer den skolan. När jag kommer förbi häcken
känner jag vinden. Den drar över fälten och drivorna
ryker. Bortom fälten lyser det hos moster Rut. Hon är
min moster. Elon är min morbror. Han är arrendator
här på Gesta gård. Ulla är min kusin. Hon är fyra
månader äldre än jag. Deras hus ligger uppe i backen.
Klätterträdet vi leker i om somrarna står alldeles nere
vid åkern. Nu är det svart och knotigt och utan löv. Om
fålten vore sjö så bodde de på en ö.

De vida vita fälten är en stor sjö. De är en vik av
Mälaren. Drivorna är vågor som stelnat i kylan och de
ryker i vinden. Backarna sticker upp ur sjön. De är

holmar och kobbar och långt därborta ligger landet
mörkt vid synranden. Drivorna börjar skölja upp över
vägen. De går på tvärs över den plogade vägbanan. Jag
far pulsa mig fram.

Gösta har sagt att allt här var sjö en gång. Han är
fästman. Han skall gifta sig med Elsa. Hon är min
faster. De är folkskollärare båda två. Nu kommer snön
på riktigt. Det yr i luften. Det sticker mot ansiktet och
kliar. När jag kommer runt den stora kurvan och gått
förbi ladugården och de röda husen ligger gården där.
Huset är stort och vitt och taket är svart. Genom yrsnön
ser jag dess fönster lysa. Det lyser i kontoret och det
lyser i köket och det lyser däruppe på andra våningen.
Gårdsplan är plogad och sandad men snön vandrar in
över den. Nu mörknar yrvädret och de stora öppna
fälten därnedanför börjar tona bort i mörker och snö
men huset är upplyst och därinne är varmt. Jag går mot
köksdörren. Jag stampar av mig det värsta på bron och
öppnar dörren.

— Om fälten vore sjö så bodde vi på en ö, säger jag.

— Skynda dig och byt strumpor nu så du inte
förkyler dig, säger farmor.

Jag står i salen med pannan mot fönsterglaset och ser
ut över fälten i mörkret. Ibland tycker jag att det
glimmar av ljus borta i yrvädret. Det verkar vara från
Ulriksberg till. Och vi är stora skepp om natten på
havet. Söderut på andra sidan denna fjärd av stora fält
ligger Kumla och Ulriksberg för ankar vid sina
skogsbackar och längre in i vikarna Björkeby och morfars
Kvicksta och österut stävar Vannesta och Stora Eneby
bort i mörkret och ute bortom Toresunds kyrka finns

Norrby och Herrestad och Salby och Räfsnäs fast sedan
är det bara Hista och så är man nere vid Mariefred och
slottet. Norr om vägen är Åkerby och Vaxäng för sig
själva borta bakom ett trångt sund mellan skogarna.
Sedan finns det vanliga bondgårdar också. Men det här
är herrgårdarna i natten.

Jag hör Edit komma. Hon sätter ner en bricka på
bordet och gör iordning. Det slamrar lite. Jag reser på
mig och lutar inte pannan mot det kalla glaset längre.
Det har blivit en immig fläck på glaset där jag andats.
Men jag ser Edit i det svarta glaset. Hon dukar på
bordet bakom mig.

— Kom nu Jan, säger hon.

Det är varm mjölk med socker och en kanelbulle till.

— Tack snälla Edit, säger jag.

— Drick nu så du blir varm, säger hon.

Jag dinglar med benen när jag dricker mjölken. Jag
når inte ända ner. Tipp ligger under bordet. Tipp är
gammal nu och snarkar. Då och då släpper han väder.

— Tipp fiser, viskar jag så ingen kan höra mig.

Jag kavar på stolen för att kunna sträcka ut foten och
peta på honom.

— Tyst med dig Tippen, säger jag.

Han snörvlar till och vaknar. Han bryr sig inte om att
resa på sig ens. Han hasar sig ur räckhåll för mig. Så
somnar han igen. Han snörvlar och snarkar och släpper
väder. Man måste ha gett honom ben igen. Nu har han
börjat drömma också. Han springer i sömnen och
försöker skälla men det blir bara gnyenden och
smågläfs. Jag undrar vad han drömmer. Han kanske
drömmer att det är sommar och att vi springer och att

jag kastar pinne åt honom. Ett tag tänker jag krypa
under bordet och väcka honom. Han får ett så förvirrat
uttryck i ögonen om man väcker honom när han sover.
Det dröjer en liten stund innan han riktigt vet var han
är. Men det är nog synd om honom när man väcker
honom på det sättet. Han är ju gammal nu och stel i
bakbenen när han skall gå nedför trappan. Jag har sett
att han hasar ner ibland. Bakbenen bär inte och han
sätter sig och halkar ner. Men jag har inte sagt det till
någon och jag försöker hjälpa honom ner utan att någon
får syn på hur det är för man skjuter ju gamla hundar.
Tipp är egentligen alldeles för gammal.

— Det börjar nog bli lite synd om Tippen, säger
farfar.

Tipp har inte varit med ute i skogen på ett par år nu.
Vi har en sådan häst också. En som är för gammal till
allting men som får vara kvar ändå.

När vi äter kväll är farfar inte hemma. Han är på
sammanträde. Farmor och jag äter ensamma. Hon
läser sedan och jag håller på med mina bilar. På natten
vaknar jag av att det slår i dörrarna. Det är Mela som
kommit hem från Stockholm. Hon är min faster.
Klockan är nästan tolv. Hon är glad. Hon öppnar
dörren och tittar in. När hon ser att jag är vaken säger
hon:

— Skall jag sjunga paraplysången?

Hon går ut i hallen och hämtar ett paraply. Så
spänner hon upp det. Hon sitter på min sängkant och
sjunger om Jon Blund den lille med paraplyet. Det är
roligt. Sedan måste jag ha somnat meddetsamma för
jag minns inte att hon gick.


XIII

1927 hade Alva och Gunnar en lägenhet vid Atlasgatan
i Stockholm. Det bodde många yngre akademiker och
radikala intellektuella där i Atlas då. Det låg nära
högskolan och var ett nybyggt och välplanerat område.
Nu är det hårt nedslitet. Alla affärer har upphört. Gun
och jag bodde i en tvårummare vid Vulcanusgatan två
kvarter längre bort i mitten av femtiotalet. Vi har
fortfarande kvar ett övernattningsrum där i huset.

Till Gesta kom jag första gången när jag var fjorton
dagar. Det var också på Gesta jag döptes. Då var jag tre
veckor gammal. Farfar kallade ihop släkten.
Farmorsmor och farmorsfar kom ner från Solvarbo. Farmorsfar
skulle snart dö då. Morfar och mormor, mostrar och
morbröder och fastrar och farbror Robert. Farfar hade
kallat på prästen från Toresunds kyrka och jag döptes i
salen på Gesta gård. Efteråt drack man kaffe i
trädgården. Herrarna var klädda i frack med vit fluga. Utom
morbror Stig som bara var tio år. Han var dock
nyklippt och vattenkammad och bar slips och kavaj.

Alva och Gunnar brukade ha mig på Gesta. Farmor
tog hand om mig. När jag var ett år och tio månader
kom Alva med middagståget till Läggesta för att lämna
av mig. Farfar hämtade med bilen. Det var den 18 maj

1929. Några veckor senare var Alva och Gunnar i
London och sedan reste de till Amerika. Den 13 maj
1930 stod det i tidningen att Gunnar blivit professor i
Genève. Farmor visade mig bilden. Den 26 juni det året
kom Alva och Gunnar från Amerika för att hämta mig
till Schweiz. Gunnar hade skaffat bil i Amerika och
körde ner genom Sverige och Danmark och Tyskland
och Frankrike med Alva och mig och faster Mela som
hade tagits med för att ta hand om mig. Till hösten
1931 var Alva och Gunnar tillbaka i Stockholm. Då
skaffade de en våning vid Kungsholmsstrand. De blev
socialdemokrater och började i politiken men jag var för
det mesta på Gesta. Strax därefter blev Gunnar
professor i Stockholm.

Ända till dess farfar dog och Gesta såldes och det var
auktion och farmor flyttade till Mariefred det år jag
skulle fylla sju var Gesta hemmet och tryggheten och
det självklara. Farmor hade haft hand om mig. Det
fortsatte hon med. När jag inte kunde placeras hos
någon annan i släkten tog farmor hand om mig. Också
under kriget när Alva och Gunnar rest till Amerika kom
farmor för att sköta allting. Jag var ju rätt stor då,
fjorton år, men mina systrar var små. De hade inte
börjat skolan ens. Farmor var ju sextiotre år då så det
var rätt slitigt för henne med tre barn och stort hus. Det
tänkte jag nog inte på. Krig var det också. Hushållet
tungarbetat med mycket att stå i. Fast hon fick mig att
sköta pannan. Den var koleldad och hon körde upp mig
tidigt på morgonen att gå ner i källaren och raka ur och
fyra.

Från de första åren på Gesta minns jag naturligtvis

ingenting. Eller, rättare sagt, de minnesbilder jag tror
mig ha där är sådana som farmor skapat åt mig. Hon
återkom under åren framåt ständigt till hur jag var
under mina första år då hon helt fick ha hand om mig.
Från femårsåldern och sexarsaldern däremot minns jag
ju mycket. Men ännu på sextiotalet när hon var långt
över åttio och jag gick mot de fyrtio sade hon:

— När vi var inne i Strängnäs och gick på konditoriet
sade fröken som serverade till dig: Vems pojke är du då?
och då svarade du: Jag är farmors Jan. Minns du det?

— Jo, jag vet, sade jag.

— Och när din farfar frågade vem du var svarade du:
Jag är farmors lilla gulligubbe. Minns du det?

— Jo, sade jag.

Om vi inte var ensamma brukade jag säga åt henne
att vara tyst då och om hon börjat gråta, hon hade ju så
lätt att bli rörd, sade jag åt henne att låta bli. Jag tror
jag var den enda som kunde säga det på allvar utan att
hon tog illa vid sig.

Ju äldre hon blev ju mer berättade hon från mina
första år. Hur rar jag varit. Och hur klok jag varit. Och
hur snäll jag varit.

— Du var till stor glädje för oss alla och vi tyckte så
mycket om dig. En gång när du var två år fyllda sade du
plötsligt vid matbordet: Jan äta upp i tak så farmor
rädd och farfar rädd och Mela rädd. Och vi funderade
först alla vad du kunde mena men tillslut förstod vi och
då var du så förtjust. Du menade att du skulle äta så du
nådde upp i taket och då skulle alla bli rädda för dig.

— Du var alltid så full av liv. När du var två och ett
halvt år lämnade jag dig ensam en gång i övre hallen.

Men jag hade stängt grinden till trappan naturligtvis.
Men det stod en kaffebricka på bordet. När jag kom
tillbaka så kom du mot mig och såg så nöjd ut. Jan har
gjort ett ting till farmor, sade du. Jag undrade vad det
var och så såg jag vad du gjort. Gräddkannan var halv
med grädde och du hade fyllt den med socker. Och alla
sockerbitar som blivit över från sockerskålen hade du
lagt i rad på brickan. Det kan du inte minnas.

— Gråt inte, farmor, sade jag.

— Och sedan vid julen 1929 var du ensam i salongen
några minuter och det var alldeles tyst så jag borde ha
blivit misstänksam men jag satt och sydde och då kom
Lilly vår köksa och ropade: Frun, frun, Jan har haft
sönder alla stolarna i salongen. Hon förstod ju inte hur
det var. Sitsarna gick ju att lyfta ur. Men du hade
förstått det. När jag kom in i salongen satt du där lilla
fulingen på soffan med en så belåten min och alla åtta
sitsarna runt hela golvet. Vad har du nu gjort, Jan, sade
jag. Soffan är inte sönder, sade du. Så du var så glad att
soffan inte var sönder. Så lagade vi stolarna
tillsammans och du lovade att inte göra så mer. Det tog du i
hand på.

— Jag kanske inte gjorde rätt alltid, sade hon. Det är
ju inte så lätt att ha hand om ett litet barn. Man jag
gjorde så gott jag kunde.

— Farmor skall inte gråta, sade jag.

— Nej, sade hon, det skall jag inte. Men jag var
tvungen att fostra dig också. Jag vet inte om jag
handlade rätt. Jag grubblar ofta på det numera men jag
handlade efter min övertygelse. Men du kanske säger
mig att jag handlade fel och gjorde orätt mot dig.


— Nu ska farmor vara lugn, sade jag.

— Vår största strid hade vi om en halv pepparkaka
och det var när du skulle fylla tre år. Vi hade varit ute
och gått en timma du och jag och pratat och haft så
trevligt. När vi kom in var middagen färdig och jag
plockade av dig alla ytterkläder och så sprang du direkt,
utan att fråga, till buffén och tog en brun pepparkaka.
Det var väl inte så farligt men det var onödigt strax före
maten. Jag gjorde iordning en portion mat åt dig på
tallriken och det såg du och kastade halva pepparkakan
bortöver golvet. Då sade jag: Tag upp kakan nu Jan, så
får du god mat. Då svarade du: Nej det kan Jan inte.
Det kan du nog, sade jag. Nej, sade du, det kan Jan inte.
Jag bad dig flera gånger. Samma svar alla gångerna.
Men du var inte ond och inte jag heller. Då sade jag:
Jag kan hjälpa dig. Och jag satte dig på golvet och med
min hjälp höll du handen över kakan. Men du sade: Jan
kan inte. Vi höll på en lång tid. Till sist måste jag mot
min vilja luva dig hårt i håret men du sade bara: Jan
kan inte. Jag gjorde vad jag aldrig gjort åt dig förr och
jag luvade dig hårt flera gånger. Men du sade bara: Jan
kan inte. Jag blev svettig och varm. Jag ångrade mig så
bittert att jag börjat. Du sade bara: Jan kan inte. Och
du började gråta. Och vi grät båda två så tårarna rann
och det måste ha varit en härlig syn men vi var alldeles
ensamma i vår strid och ingen såg oss. Till sist tog du
den. Men då hade du fått flera hårda luvar. Så steg du
upp meddetsamma och tog mig om halsen och grät och
sade: Jan är farmors snälla gosse. Visst är du det, sade
jag och grät jag med. Och sedan åt du en ordentlig
middag och var snäll och glad som alltid. Dagen efter

när jag gick till kakskåpet då kom du springande och
sade: Snälla farmor, Jan få pepparkaka? Det fick du. Då
sade du för dig själv: Jan inte kasta den kakan heller.
Jag minns så mycket och jag ligger ofta vaken om
nätterna och grubblar om jag gjorde rätt mot dig den
gången eller om jag var för hård. Men jag gjorde vad
jag trodde var rätt.

— Grubbla inte farmor, sade jag. Det var nog rätt.

Själv har jag funderat lite på hur hon såg mig. Det
hände ju att vi kom ihop oss senare. Hon var ju
viljestark.

— Nej du, sade hon. Här är det jag som bestämmer.
Det är lika så gott du vet det.

Men riktigt fel kunde jag aldrig göra i hennes ögon.
Hur det än var och vad jag än gjorde och hur man än
skällde på mig så var hon beredd att tycka att jag gjorde
rätt. Hon kunde undra och hon kunde ligga vaken om
nätterna och grubbla och hon kunde sucka och hon
kunde till och med börja gråta så jag fick säga åt henne
på skärpen att låta bli men vad de andra än sade kunde
hon inte se några riktiga fel på mig.

Faster Elsa visade mig ett brev häromdagen. Det
hade farmor skrivit henne 1940. Jag hade just förts hem
till Sverige från New York och var sur på hela världen.
Man hade placerat mig hos min farbror Robert som då
var rektor på Marieborgs folkhögskola. Där fanns alla
kusinerna och farmor hade uppsikt över dem:

"Barnen har så roligt med allt möjligt som här finns.
Mats och flickorna är mest tillsammans. Roligt för
honom att nu ha sällskap. Och Jan är mycket snäll, är ju
den lättsköttaste av alla, det är klart. Han är ju den

älste också."

Vid det laget torde farmor ha varit den enda som såg
mig så.

Senhösten 1946 när Birgit lämnade mig och jag var
mycket ledsen, det var ju den första flicka som jag
verkligen bott ihop med och inte bara legat med, reste
jag upp till farmor i Säter. Jag läste Sandemose och
skrev dikter. Då sade hon en dag vid middagen:

— Du tycker jag är en gammal gumma, gör du inte?

— Nja, inte direkt, sade jag.

— Du tycker jag är senil och sentimental, gör du
inte?

— Nej, sade jag, det gör jag nog inte.

— Det gör du nog, sade hon. Det gör du nog.

Alva är blond. Farmor var mörk. De hade olika röst
och olika utseende. De var olika typer. Tre gånger har
jag varit gift men ingen av mina hustrur har varit blond
och ingen har varit lik Alva till typen. Ingen av dem har
eller har haft hennes kallt flöjtande röst. När jag nu
tänker efter märker jag att jag nästan aldrig ens varit
samman med en blondin. Jag tycker inte om blondiner.
Bara två har varit blonda. Trots allt har de ju inte varit
fler än att jag kan minnas dem. Det var korta och inte
vidare lyckade förhållanden. Misstag!

Nu när Gun är 56 är hon också faktiskt rätt lik farmor
som hon var vid farfars död 1934. Hon är jämnårig med
det årets farmor också. Det finns ett likartat drag kring
ögonen. Hårfärgen och längden och sättet är likartat
också. Båda kom de norrifrån. Påbråt var likartat och
familjebakgrunden med. Gun är inte gråtmild. Men det
blev farmor först senare, upp mot de sjuttio och mest

mot mig. Annars var hon nog känd för seghet och
viljestyrka.

Också Mela som ju hade hand om mig mycket under
åren på Gesta var mörk som farmor. Det var under de
tidiga barndomsåren på Gesta jag präglades till att som
vuxen mest gå i sällskap och gifta mig med kvinnor av
ett visst utseende och ett visst sätt. Sådana med mörkt
hår och röster som inte var gälla.

Att jag präglades på Gesta är inte konstigt. Det är så
vi alla präglas som barn. Barnet är mannens fader. Men
det innebär inte att det skulle vara farmor jag sökte i
kärleksförhållanden och äktenskap. Det jag sökte
formades såvitt jag förstår långt senare; från tolvårsåldern
någon gång.

Det finns vissa kvinnor jag reagerar för såfort jag får
se dem. Och jag får syn på dem omedelbart i ett
sällskap, på ett möte, såfort jag kommer in i ett rum. De
står fram klart synliga mitt bland alla. De har ett visst
sätt, en viss hållning, rör sig något annorlunda än andra
och har en timbre av särskilt slag i rösten. Jag kan inte
säga att de är lika varandra. Men det finns ett drag
kring munnen och en viss blick och en frankhet som är
gemensam. De är inte sminkade och har inte frisyr.
Några är sådana bara några korta månader som
tonåringar och andra förblir likadana genom fem
barnsbörder och jag möter dem tjugofem år senare och de har
inte ändrat sig fast utseendet är annorlunda.

Det där har jag inte talat om och jag har ju inte gått
kring och stött på dem och sökt sy upp dem eller så. Det
är inte ens förälskelse. Det är bara så att jag vet att det
är kvinnor jag skulle kunna tänka mig att leva med. Jag

ser dem. De andra kommer mig inte vid utom sådana
jag reagerar negativt mot. Så här har det varit sedan jag
var tonåring och jag antar att det är så för alla. Men jag
har inte diskuterat det och jag trodde att ingen märkte
det förrän Gun sade:

— Ja, det är ju en av dina flickor.
Vi hade levat tillsammans i tio år då.

— Vad menar du, sade jag.

— Jag har ju god syn, sade Gun. Och jag känner dig
så jag ser dem nästan innan du hinner se dem själv.

Jag blev generad. Jag tror jag rodnade. Det var som
om hon öppnat en lucka och tittat in i mig. Sådant
brukar vi ju inte göra. Om man lever ihop bör man inte
analysera varandra eller visa för stort intresse för
varandra på det sättet. Man skall respektera varandras
integritet. Det bör finnas gränser för intimitet och
förtroende om ett äktenskap skall hålla. När man börjar
tala ut då har man tagit första steget mot en skilsmässa.
Det vet jag ju av erfarenhet. Det är ju inte första gången
jag är gift.

— De märker det inte, sade Gun. Men det är med
sådana du känner obehag inför som andra kan märka
det på dig. De kan ju inte hjälpa det och har ingenting
gjort. Det är då jag ser till att du är artig och hövlig
åtminstone.

Sedan har vi inte talat mycket om det. Men detta jag
reagerar för är drag jag bestämde mig för — eller
bestämdes för — av romaner och teckningar och
målningar från tolvårsåldern och framåt. Filmer betydde
mindre (även om Barbara Stanwyck kanske spelade en
roll för mig). Tolv, skriver jag. Det var då jag läste

"Lorna Doone". Det var Nelson Wheeler som lånade
mig den. Vi gick i samma skola och han bodde granne
med mig i New York. Han hade vuxit upp i Kina.

Vi präglas under barndomen men vi bestämmer oss i
det begynnande vuxenlivet. Det finns ett språng
däremellan. Gesta präglade mig men jag kan inte reducera
1982 års känslor till 1930 års upplevelser.

Det är nog riktigt. Men jag vaknade i natt och tänkte
på detta med "Lorna Doone" och undrade varför jag
just valt den romanen till utgångspunkt för ett
vuxenblivande. Sedan gick jag ner i arbetsrummet och tog
fram volymerna. Jag har ju inte läst i dem på fyrtio år.
Visst skrev R.D. Blackmore en lysande historieroman
för mer än hundratio år sedan. Men jag undrar över
den tolvårige Jan Myrdal. Ty när hjälten, John Ridd, är
fjorton år faller han i händerna på de skurkaktiga
Doones. Han räddas ur deras klor av Lorna Doone som
bara är barnet. När han blivit vuxen söker han henne
åter. Han hatar familjen Doone som dödat hans fader.
Han beskyddar Lorna mot dem och tillslut gifter han
sig med henne. Och Lorna Doone är en gestalt som mer
påminner om min barndoms Stella än om de kvinnor
jag reagerar inför idag.

Det är inte farmor som präglat upplevelsen av Lorna
Doone för tolvåringen. Det är nog säkert. Men vem och
vad — om ens någon — vet jag inte. Bakom den luckan
ser jag ingenting. Där är bara natt och yrsnö.


XIV

En vårdag glittrar en zeppelinare högt uppe i luften.
Den kom över sjön och fortsatte bort mot Frankrike.
Det var i Versoix. Det var den dag då luften var hög och
klar och man kunde se Mont Blanc. De vuxna fanns
runt mig i trädgården. De pekade och jag minns ordet:
zeppelinare.

Det tillhör den tidigaste gruppen av minnesbilder.
Den som kan dateras. Alla bilder från Versoix måste
vara från hösten 1930 eller våren 1931. De från Gesta
kan vara så sena som 1933 eller till och med 1934 när
jag skulle fylla sju. Men zeppelinaren denna glittrande
vårdag gled fram över Lac Leman när jag skulle fylla
fyra.

Trädgården minns jag. Och huset. Det var vitt och
två våningar högt och hade svart balkong med smidda
järnräcken och gröna fönsterluckor och från matsalen
kom man rakt ut i trädgården genom höga glasdörrar.
Jag hade en trampbil också. En stor bil. Jag körde
omkring på trädgårdsgångarna. Mela satt i vilstol och
läste. Ibland lade hon boken på gräsmattan och solade
sig. Hon var med för att sköta mig men också för att vila
upp sig. Hon hade varit sjuk. Det fanns en barnflicka
också. Jag minns inte hennes namn. Hon går med mig

på en väg. Vi har kommit utanför murarna och det är
inga hus. Det är fält kring oss och bergen därframme är
snötäckta och det är vår och det blåser. Det blåser mig
rakt i ansiktet och jag är arg och blåser tillbaka så säger
jag:

— Je suis fatigué!

Hon lyssnar inte på mig. Hon håller mig i handen
och vi fortsätter att gå mot Versonnex till. Jag ropar:

— Je suis fatigué!

Men hon bara fortsätter att gå. Jag tutar och tutar
som en båt om natten och slänger fram och tillbaka
efter henne som en jolle i sin tross när hon håller min
hand och jag har ju åkt båt ofta och också över havet
och det blåser kallt.

Jag vet att vi bilar omkring i Frankrike för det finns
bilder av mig vid Pont du Gard och i påvepalatset i
Avignon och springande på arenans bänkar i Nîmes fast
jag inte sett dem på en mansålder nu men jag har inga
egna minnesbilder av något sådant. Det enda jag minns
av bilen är att Gunnar kör mycket fort på en liten
slingrande grusväg högt uppe bland bergen och
berättar att om det kommer en buss måste han köra på
utsidan och jag sitter därbak bredvid Mela och jag
sitter på utsidan och Alva och Mela ropar och säger:

— Snälla Gunnar tag det lite försiktigare!

Men han bara skrattar och jag slänger hit och dit på
baksätet och så plötsligt slirar vi ner i diket och jag åker
mot dörren och dörren flyger upp och jag ramlar ut och
när jag vaknar till igen står bilen mot en telefonstolpe
nere i diket och därovanför är alperna alldeles vita och
jag blöder lite. Jag har slagit i pannan och Gunnar säger:


— Sjåpa dig inte!

Sedan dess har jag ett ärr i pannan. En triangel. Som
om jag stämplats. Ärret syns när jag blir kall och fryser
eller när jag blir arg.

Jag hade fatt nya stövlar när jag lämnade Sverige. De
var av gummi. De var svarta och glänste. Jag sitter på
muren mot sjön. Jag har själv klättrat upp på den och
det är ingen vuxen i trädgården. Det är då jag tar av
mig höger stövel och låter den falla i vattnet under mig.
Vår trädgård går alldeles ner till sjön. Jag ser stöveln
guppa på vågorna. Sedan fylls den med vatten. Den
dricker vatten i nafs efter nafs och så vänder den och
slår runt och sjunker bort. Efteråt är de stora mycket
upprörda. De frågar mig hela tiden vad jag gjort med
stöveln och jag säger att den är borta och de letar
överallt och sedan frågar de mig gång på gång och
tillsist säger Gunnar:

— Ungdjäveln måste slängt stöveln i sjön!

Men jag svarar inte på några frågor. Jag säger bara:

— Stöveln har kommit bort.

Här i Versoix dricker jag vin i vattnet till maten. Det
gör man här. Man har också socker på smörgåsen.
Först brer man smör på det mjuka brödet och smöret
smakar här ingenting så man sockrar på det.

Mitt rum i Versoix minns jag inte. Av den franska jag
talade i köket och med barnflickan minns jag bara att
jag kunde säga att jag var trött fast ingen brydde sig om
det. Några barn att leka med fanns det inte vad jag vet.
Men zeppelinaren kom igen i det jag ritade flera år
därefter. Den hade gnistrat och glittrat så högt uppe i
det blå och glidit fram över sjön mot Frankrike till.


XV

Harry och jag hade gjort en skattgömma under
lekstugan. Den stod på plintar. Fyra stenar som målats vita.
Det gick att åla sig in under den även om det var trångt.
Där mitt under golvet hade vi skattgömman. Vi hade
grävt ett hål och fodrat det med platta stenar. Vi
plundrade byarna vida omkring och himlen lystes av
brand när vi återvände tyngda av rov och vi kröp in
under lekstugan och gömde bytet.

Dit samlade vi alla husets nycklar. Det tog nästan en
halv dag ty vi fick smyga ur rum i rum och gömma oss
väl så ingen såg oss men vi tog nyckel efter nyckel ur
dörrar och skåpdörrar och även ur skrin och askar. Vi
tömde hela huset på nycklar. Ingen hade sett oss. Vi
hade stått gömda bakom kläderna i garderoben när
farfar gick förbi och vi hörde hans steg komma. De var
tunga. Sedan fortsatte de bort mot trappan utan att han
fått syn på oss. Det blev liv och bråk på kvällen när alla
nycklar var borta. Man förhörde mig. Jag fick säga som
det var att alla nycklarna fanns i skattgömman under
lekstugan. Ingen av de stora kunde åla in under golvet.
Till slut fick de be mig. Jag ålade in under lekstugan
medan de alla stod och såg på. Därinne hämtade jag
nycklarna ur vår skattgömma. Men alla nycklar fanns

inte. De sade att det fattades flera stycken. Jag vet inte
vad det blivit av dessa nycklar.

Nästa morgon var jag inne hos farfar på kontoret.
Han arbetade med räkenskaperna. Han hade en liten
silverbägare på bordet till höger om sig. Han frågade
varför jag tagit nycklarna.

— Vi lekte bara, sade jag.

— Men varför tog du och gömde nycklarna?

— De var bytet vi räddade, sade jag.

Men han förstod inte riktigt vad jag menade. Han
tittade på mig en stund och så fortsatte han att skriva.
Han läskade med en rulle grönt läskpapper men
bredvid läskpappersrullen låg ett alldeles nytt läskpapper
som kommit med posten. Det var inte särskilt stort.
Som ett avlångt kuvert ungefär. På den sida man inte
läskade med var papperet alldeles vitt och glatt. Där
såg man en lantman gå sående och åkern var nyplöjd.
Han hade stövlar och storväst och mustascher och såg
stark och frisk ut. Jag tittade på bilden. Jag hängde över
bordet.

— Gå ut och lek med dig, sade farfar. Jag arbetar.
Han såg att jag tittade på bilden. Han tog
läskpapperet med bild på och gav mig det och sade:

— Här har du. Gå nu ut och lek.

Jag gick upp i hallen på övre botten. Det regnade lite
ute. Det duggade. Jag ville inte gå ut. Jag tog fram
korna och hästarna och stängslen och grindarna och
byggde en gård i hörnet mot trappen. Mot räcket
ställde jag läskpapperet med bild på. Han var bonde
där på gården. Edit gick förbi. Farmor gick förbi. Hon
höll på med linnet. Man hade tvättat. Sedan kom hon

upp igen och tittade på mig.

— Leker du bondgård, sade hon.

Plötsligt böjde hon sig ner och tog läskpapperet.

— Det här får du inte ha, sade hon.

Hon var arg och gick nerför trappan. Hon gick till
farfars kontor. Jag lutade mig ut över trappen, hade
huvudet mellan spjälorna, såg henne öppna dörren och
hörde vad hon sade.

— Har du ingen skam i kroppen? sade hon. Ger du
barnet det här? Drick brännvin av svenska
jordbruksprodukter.

Farfar svarade något men jag hörde inte vad han
sade. Men farmor var arg och hon sade:

— Du är gammal nog att du borde veta hut. Han kan
inte läsa, säger du. Men andra kan läsa.

Sedan stängde hon dörren och gick med läskpapperet
till kakelugnen. Hon rev sönder det och tände eld på
bitarna och sedan stängde hon luckorna. Först de
svarta luckorna och sedan de blänkande
mässingsluckorna. Det var inte roligt att leka bondgård längre och
jag plockade ihop figurerna och lade dem i sin låda och
sedan gick jag till fönstret och såg ut i duggregnet.

Det var så att farfar drack. Det hade man inte sagt till
mig och det talade man inte om när jag hörde på och
om man talade om det började man tala om annat när
jag kom in i rummet men han drack och det visste jag.
Han drack inte så att han ramlade omkull eller
sluddrade eller var som en fyllgubbe. Sådana fanns ju. Men
han hade en silverbägare bredvid sig när han arbetade
och när han kom in efter att ha varit ute och sett till
arbetet gick han fram till skåpet som hängde på väggen

bredvid dörren i kontoret och öppnade skåpdörren och
hällde upp och drack. Ofta var han borta på
sammanträde och sedan kunde det bli kalas och då kom han
hem mitt i natten eller mot morgonen till.

Jag låg på golvet i hans kontor och tittade på bilder i
Landtmannen en dag när hon kom in. Han satt vid
bordet och skrev. Hon sade ingenting. Hon gick fram
till skåpet och öppnade det. Det var som om hon
räknade flaskorna. Så tog hon ut en av dem. Den hade
mycket krusiduller på etiketten. Hon höll upp den mot
ljuset. Det var bara bottenskyla i den. Så suckade hon
och ställde tillbaka flaskan och stängde skåpdörren
igen. Hon såg rakt på farfar och suckade en gång till.
Jag har aldrig känt någon som kunnat sucka på det
sättet. Hon höll läpparna sammanpressade och såg på
honom och suckade. Han satt helt stilla. Så vände hon
så förklädet flög upp och gick mot dörren. Just som hon
stängde den tog han pappersvikten av grön marmor och
kastade den efter henne. Den slog i dörren. Men hon
brydde sig inte om det. Hon bara vände sig om som hon
stängde dörren och suckade en tredje gång. Sedan var
dörren stängd och allt var tyst. Efter en stund fick farfar
syn på mig. Han andades tungt.

— Din farmor är en statarkärring, sade han. Hon
kommer aldrig ur det. Hon blir aldrig annat än en
statarkärring.

Han drack ihjäl sig. Han dog av att han drack. Han
svullnade upp och man fick komma och tömma den
svullna buken på vatten. Men under de sista åren drack
han bara vermut. Det var doktor Renk i Strängnäs som
sagt åt honom att han skulle dö om han inte slutade

med brännvin och konjak. Då hade farfar sagt:

— Men en liten vermut ibland för magens skull kan
jag väl ta.

— Ja, en liten vermut kanske, hade doktor Renk sagt.
Sedan dess hade farfar bara druckit vermut. Morbror
Stig som var grabb då berättade sedan att han därefter
skickats i förväg när farfar skulle på kalas. Stig hade fått
cykla fram mellan åkrarna med bud.

— Pettersson på Gesta dricker bara vermut.

Han fick lov att upprepa detta för sig själv gång på
gång när han cyklade för att inte glömma det. Vermut
var ett ord han inte hört tidigare.

Själv brukade jag berätta för mina skolkamrater i
Olofsskolan när farfar dött att han druckit så mycket
vermut att han kunnat bygga en manshög mur
vermutflaskor från stora huset över till hönshuset. Men det kan
inte ha varit sant. Någon sådan mur fanns inte.
Antagligen var det något jag hört när det inte var
meningen jag skulle höra. Något jag hört och ordrätt
trott på.

Senare, 1937 och 1938, när jag var tio, elva år
brukade farmor tala om det. Jag satt på soffan i köket
och hon diskade och pratade.

— Du är så klok du Jan, sade hon. Man kan prata
med dig som med en vuxen.

— Jag ligger vaken om nätterna och grubblar, sade
hon. Jag grubblar om jag gjorde rätt som inte tog ut
skilsmässa. Men man gjorde ju inte så på den tiden och
jag trodde att det var bäst att fortsätta för barnens skull
men det var så svårt. Vi hade svårt om pengar och han
var ute på krogen och drack och så kom han hem och

gav mig en skamlig sjukdom också. Men jag ville inte
skiljas för barnens skull. Och nu vet jag inte om jag
gjorde rätt eller fel. Vad tror du?

— Egentligen var han inte elak och han ville ju det
bästa för oss och i början smakade han inte en droppe.
När man kom med flaskan, då sade han: Nej jag smakar
inte. Men sedan när vi kom till Stockholm och han
började med affärer så följde han med de andra ut på
krogen för affärerna gjordes ju på krogen som han sade
och det hade han ju rätt i och sedan blev det bara värre
och värre. Kanske borde jag tagit ut skilsmässa då. Jag
fick vara hemma med barnen och ha det fattigt och
han var på krog med vännerna och sedan gick de till
flickor.

— Men han var snäll egentligen och det var väl inte
så lätt för honom. Han hade ju inga skolor eller så. Allt
han kunde hade han fått lära sig själv och det låg
honom alltid i fatet. De andra hade ju examen och titlar
och allt. Han ville väl visa att han var likasågod han.
Och det var han ju. Han arbetade ju hårt hela tiden.
Men han kunde inte stå emot när de kom för att hämta
honom till krogen och sedan gick det som det gick.

— Då på hösten 1914 var han i landstormen och
hade trekantig hatt och hade köpt browningen där i
lådan. Och de kom en dag och sade: Nu Pettersson är
det färdigt. Nu skall du ut. Och han trodde på dem och
satte på sig sin trekantiga hatt och tog sin browning och
gick ut. Men det var bara lur för det var ingen
mobilisering och i stället gick de alla på krogen. Han
var inte riktigt glad åt det där fast han skrattade med.
Han tyckte inte om att göras till åtlöje eller bli lurad.


Farmor hade diskat färdigt. Hon satt vid köksbordet
och drack kaffe. Hon drack kaffe på bit. Tog sockerbiten
i munnen och hällde upp kaffet från koppen på fatet och
drack. Så gjorde man när det inte var främmande med.
När hon druckit sade hon:

— Men han ville alltid att jag skulle vara fin. Han
köpte hattar och sidenklänningar och när han var på
det humöret kom han med presenter åt hela familjen.
Men aldrig fick vi stanna på ett ställe. Han byggde och
sålde och köpte och än hade vi en stor våning på
Valhallavägen och än en liten lägenhet på Söder och
mitt under kriget bodde vi ett tag i en villa i gamla
Äppelviken och så ut på landet och han hann inte mer
än skaffa en gård och börja rusta upp den förrän det var
att flytta till nästa. Det var inte förrän han kom till
Gesta han slog sig till ro. Men han rustade upp Gesta
också. Han ville alltid arbeta och förbättra.

— Hade han fått studera hade han nog haft ett annat
liv. Men det var ju inte så på den tiden. Och det var inte
hans fel egentligen att det gick så illa med spriten.
Andra kunde tåla det men han blev sjuk av spriten och
svullnade. Det var något med bukspottkörteln, någon
svaghet som var medfödd.

— Men det var så svårt allting och ingen fanns det
att tala med. Jag var ju så ung när vi gifte oss. Bara
barnet. Och det var så svårt och fattigt i början. Och nu
ligger jag vaken om nätterna och grubblar om jag
gjorde rätt som inte tog ut skilsmässa.

— Låt bli att gråta, farmor, sade jag.

— Men det gjorde man ju inte på den tiden och
egentligen var han snäll också och han hade så vacker

sångröst. Det var ju i logens sångkör vi träffades. Och
han hade aldrig smakat starkt innan han blev
tjugofem.


XVI

När det skulle bli sammanträde kom karlarna och de
lade käpp och hatt på den stora svarta kistan i hallen.
Några kom med bil och andra med häst och vagn. Var
det vinter och snö kunde man inte höra gruset knastra
under hjulen när de körde upp men då stampade
karlarna på bron innan de kom in och sedan hjälpte
Edit dem av med rock eller päls. Galoscherna stod på
rad under kistan. Några var nya och blänkte.

Man kom från gårdarna i bygden men ibland kom
någon från Strängnäs och det hände att prästen och
läkaren och lärare och mejerist kom också. Farfar tog
emot. Han hälsade på var och en. Tog i hand och sade
välkommen.

Sedan satte sig alla karlarna vid salsbordet av ek. De
tog fram sina papper och Edit kom med en bricka
vichyvatten och glas. Farfar satt vid bordets kortända.
Han var ordförande. Han slog med klubban i bordet
och sammanträdet hade öppnat och då upphörde allt
prat. Man talade i tur och ordning med alla papperen
framför sig på bordet. Efteråt var det kaffe och så körde
de iväg igen. Ibland var det några som stannade längre.
De gick in i herrummet. Farfar tog fram konjak och Edit
bar in vatten och glas. Sedan satt de och rökte och

pratade vid mässingsbordet.

Farfar var frimurare och högerman och i det
kommunala och i vägstyrelsen och föreningsrörelsen som
byggdes upp då. Han var respekterad och man kommer
fortfarande ihåg honom trots att han dog redan 1934. I
hembygdsboken "Toresund i Södermanland. Historia
och historier" skrev Eric Blomqvist 1970:

"Kändisar på bygden.

Under alla mina år i Toresund har jag mött många
människor, en del glömda och en del kvar i minnet.
Sådana som i dag kallas kändisar minns man förstås
bäst. En av dessa var C. A. Pettersson i Gesta, eller
Gesta-Pelle som han kallades man och man
emellan ... Gesta-Pelle var en föreningsmänniska som
vågade ha en egen åsikt och som kunde sköta en
ordförandeklubba som få. Hans politiska läggning
var åt höger, den gamla Högern, och han var nog inte
älskad av alla. Kanske var det också faderns extrema
högerriktning som gjorde att sonen Gunnar sökte sig
till det socialdemokratiska partiet på
1920—30-talet."

Eric Blomqvist skrev också några ord om mig:

"Under de första två tre åren av sin levnad vistades
Jan hos farfar och farmor på Gesta. Fick han nån
gång tag i farfars flintlåspistol kunde han sätta
fullkomlig skräck i en del tanter på gården."

Jag kommer inte ihåg ryttarpistolen men jag måste

ändå haft den i minnet ty 1958 i Kabul köpte jag en
ordentlig flintlåspistol med pärlemorinläggning till min
son och lät skicka den till honom i Sverige med en
resande jag träffade i Herat.

Jag gick bredvid när farfar hade ärende ner till
snickerifabriken. Men jag fick hålla mig undan så jag
inte råkade illa ut eller var i vägen eller störde när man
resonerade. Jag fick småspringa bredvid honom ty han
gick tungt med stora steg men han höll mig i handen
och sade:

— Ser du hur det jäser i vägen när tjälen släpper?
När han skulle till Strängnäs kunde det hända att jag
fick följa med.

— Nej, gossen stör inte. Han är bara sällskap.

Jag satt bredvid honom på framsätet. Mest satt han
tyst när han körde. Men ibland sjöng han


Betänk dig, arme syndaträl:
Var vill du din förskräckta själ
För Herrens blickar gömma?


Sedan tystnade han och nynnade vidare under det att
han körde. Någon gång sade han också någonting till
mig.

— Ser du domkyrkans torn? Där var Thomas biskop
för femhundra år sedan. Thomas Simonsson. Han var
Engelbrekts vän. Det var på den tiden då
unionskungarna fyllde landet med utlänningar och tillsatte fogdar
som förtryckte folket och höll danska och tyska
krigsmän i Sverige. Men Engelbrekt reste folket. Han såg till
att vi fick en ordentlig riksdag i stället för bara

herredagar. Det är honom vi har att tacka för att
Sverige är ett fritt land.

När vi körde in i allén mot Strängnäs sjöng farfar
biskop Thomas frihetssång för mig:


O ädle svensk, du statt nu fast
Och bättra det som fordom brast!
Du låte dig ej förvända!
Du våge din hals och så din hand
Att frälsa ditt eget fädernesland!
Gud må tröst dig väl sända.


Det var sol över gatorna och blå himmel.

När vi var framme vid banken fick jag sitta på en
soffa av ek med svart lädersits och svart läderdyna
infälld i ryggen. Lädret var kallt. När han kom ut från
kamrern var farfar på gott humör. Han tog mig till
konditoriet. Han drack kaffe med wienerbröd och jag
fick jordgubbssaft och en bakelse med mycket grädde
på. När farfar tittade på klockan dinglade den lilla
murarsleven av guld från kedjan. Men han ville inte
berätta vad den betydde.

— Det får du veta när du blir stor, sade han. Jag skall
se till att du tas in. Det gjorde jag med Gunnar och det
har ju varit nyttigt för honom.

Det var redan sen eftermiddag när vi körde hem till
Gesta igen. Nu kastade träden i allén långa skuggor
över vägen. Till farmor sade farfar sedan när vi kommit
hem:

— Här har du gossen. Han har varit snäll och duktig.

Farfar var en respekterad karl. Överallt hälsade man

på honom. Han hade bestämt att man skulle bygga det
nya ålderdomshemmet vid Toresunds kyrka. Det var
han som gjort ritningarna också. Det var farfar som bar
ansvaret för Stallarholmsbron till Selaön. Han hade
drivit igenom att bron skulle byggas. Det fanns mycket
motstånd mot det men han hade slagit klubban i bordet
och bestämt. När bron var färdig kom prins Wilhelm
för att inviga den tillsammans med landshövdingen. I
tidningen fanns en bild av farfar och prins Wilhelm som
tog varandra i hand vid den nya bron. Men det fanns
andra tidningar i skåpet också. I en av dem gick det en
grov och svart rubrik över hela sidan. Där fanns en oval
bild också. Ett fotografi som föreställde farfar.
Godsägare C.A. Pettersson stod det under bilden. Men den stora
svarta rubriken som gick över hela sidan löd:

STALLARHOLMSMUSSOLINI

Det handlade om brobygget.

— Murvlarna skriver som de har betalt för och
förstånd till, sade farfar. Bron behövdes. Det går inte för
sig att förhala frågor hur länge som helst.
Privatintressen måste ge vika för det allmänna bästa. När bron
behövdes måste någon ta ansvar och se till att det som
är nödvändigt också blir gjort. Att somliga blir
trampade på tårna och börjar gästa kan inte hjälpas. Nu
finns bron där.

Problemet var att expropriationen inte var klar när
brobygget sattes igång. Man berättade att en av
bromotståndarna rest bort en vecka på begravning ute på
Gotland. Han kom hem en kväll när det redan var

mörkt och allting tycktes vara som vanligt. Men på
morgonen när han vaknade och släppte upp
rullgardinen såg han en stor och nygjuten bropelare framför
sig mitt i trädgården och äppelträden hade fällts.

Kanske var det därför farfar inte fick någon
Vasaorden när Stallarholmsbron invigts. Men andra
högermän med hårda nypor brukade få sin orden när de fatt
sin bro byggd. Man sade att han inte fick någon orden
för att han gjort konkurs med sitt handelsbolag år 1909,
mer än ett decennium innan han kom till Gesta. Men
han var inte den ende som tvingats till konkurs. Andra
kunde få orden trots att de kommit fram ur fattigdom
och svåra affärer. Men Pettersson på Gesta kunde ingen
orden få. Han hade gått i bondetåg och varit nationell
och blivit godsägare och frimurare och högerman,
betrodd i det kommunala, men sin Vasaorden fick han
inte. Det är möjligt att det grämde honom. Men jag är
inte riktigt säker. Det är möjligt det bekräftade
någonting.

— Stark ström går med egna vågor genom havet,
brukade han säga.

En dag stod han i dörren och såg på när farmor skulle
tvinga mig.

— Jag vill inte, sade jag.

— Din vilja växer i skogen, sade farmor.

— Nej, sade jag. Nej, jag vill inte.

— Det ena du vill och det andra du skall, sade
farmor.

— Jag vill inte ändå, sade jag.

— Du är envis men jag är gamlare, sade farmor.

Frågan var om jag skulle ta på mig tröja när jag

skulle ut. Farmor menade att tröjan behövdes. Jag
menade att den inte behövdes. Jag minns inte vem som
segrade. Jag skrek ju inte och det gjorde inte farmor
heller. Vi bara talade till varandra. Men jag minns att
farfar sade.

— Det är gry i gossen.

Senare, på sextiotalet och sjuttiotalet, träffade jag
sådana som känt honom och som arbetat för honom när
de var unga. Sådana han hjälpt att komma vidare.

— Han respekterade den som kunde arbeta, sade de.
Själv var han respekterad men inte älskad och
omtyckt av alla. Det fanns sådana som ansåg honom
hård.

Han dog som C. A. Pettersson. Det var femton år
efter det att barnen bytt namn. När Gunnar hade tagit
studenten och skulle läsa till jurist bytte han bort
Pettersson mot Myrdahl efter sin farfars gård Myres.
Alla Gunnars syskon följde efter i namnbytet. Så
småningom försvann H ur namnet. Det var rakare att
heta Myrdal utan H. Men farfar behöll namnet
Pettersson. Han hade ingen gård som egen då. Det skulle dröja
flera år innan han köpte Gesta.

Det fanns ju riktiga gårdsnamn i släkten bakåt.
Farfars far hade varit Perers. Farfadern Myr.
Morfadern Gunners. På farfaderns morssida Bu. På
morfaderns morssida Grönings. Min farmor var från Knuts.
Men de gamla namnen fick inte användas längre. Det
var lag på det. Farmors bröder fick inte heta Knuts
utan måste kalla sig Knutsgård. Ingen fick heta Myr
eller Myres längre. Farfar behöll fadersnamnet
Pettersson efter sin far Perers Petter Ersson när barnen bytte

till det finare namnet Myrdahl.

Men Gunnar bytte inte bara bort Pettersson, han
gick med i Heimdal och och Nationella
Ungdomsförbundet också och under tjugotalet blev han mer och
mer dalkarl och bondpojk från Solvarbo by i Gustafs
socken. Men där hade han ju aldrig bott och där hade
han inte vuxit upp utan farfar hade lämnat byn och
arbetade sig upp under det att han flyttade från det ena
stället till det andra och bytte arbeten och gårdar och
ibland var stockholmsbyggmästare och ibland var
bonde i Uppland och åter var i Stockholm som
grosshandlare för att till slut bli godsägare i Södermanland.

— Att Gunnar är född i Solvarbo i Gustafs är ju bara
nästan sant, sade farmor. På den tiden var vi ännu
skrivna där. Men din farfar byggde järnvägen då och
Gunnar föddes i Skattungbyn i Orsa i en liten stuga vid
vägen när man kommer från station. Vi bodde då hos
en familj som hette Nissapers.

Men ju mer åren gick ju mer äktbondsk Solvarbopojk
från Myresgården blev Gunnar. Ibland sade farmor
ifrån:

— Jag är född Anna Sofia Karlsson, sade hon. Inte
Karlsdotter. Det får det inte stå. Min far hette Carl
August Mattsson. Men min mor var född Andersdotter
efter sin far Orrbo Anders Ersson. Men Karlsdotter har
jag aldrig hetat. Det måste ändras.

Hon såg till att uppgifterna blev riktiga i "Vem är
det". Men hon kunde inte läsa engelska och i "The
International Who's Who" står det därför:

"Myrdal, Karl Gunnar... b. 6 Dec. 1898, Gustafs,

Dalecarlia: s. of Carl A. Pettersson and Sofie A.
Carlsdotter."

När farfar dog begrovs han i Gustafs. Där på
kyrkogården med utsikt över dalen låg de alla under järnkors och
gravstenar. Perers och Myres och Knuts och Orrbo och
Gunners och Skräddars och Grönings och Knäpps och
hela denna stora menighet som levat hedersamt och
kristligt. Där låg nu också farfar. Hans grav var den
största. Den var ett eget gravfålt på kyrkogården. På
den tunga stenen stod skrivet i guld:

 Godsägare Carl Adolf Petterssons familjegrav
 * Gustafs 4/4 1876
 † Toresund 21/1 1934


Sommaren 1982 kommer jag till graven i juli månad. Vi
har kört upp från Fagersta. Luften är tung med åska
långt borta. Det är snart två årtionden sedan jag var
här. Jag går grusgången fram mot farfars grav. Där
valde han att ligga. Där är sikten fri över bygden.

Men med graven har något skett jag inte vetat
kunnat ske. Där står nu med små och modesta
bokstäver på stenen över hans multnade lik:

Makarna
1876—1934 Carl Adolf och Anna Sofia 1878—1965
Pettersson-Myrdal
Bördiga från Solfvarbo.


Om och om igen läser jag orden på stenen. Till och med

Solvarbo har getts gammalstavning. Det ser nästan
äkta ut. Raseriet är sådant att jag tappar andan. Jag far
knappt luft.

Jag minns farmor. Vi bör ha stått här vid graven
1940. Hon hette Myrdal då. Hon bytte namn från
Pettersson till Myrdal när farfar vart död och begraven
för att folk inte skulle undra hur fru Pettersson kunde
vara mor till professor Myrdal.

— Byggmästare hade nog sett bättre ut, sade hon.

Ty det hade hennes bröder sagt till henne. På stenen
stod han med gyllene bokstäver som godsägare mitt
bland fattigsläkten.

— Det ser märkvärdigt ut med godsägare, sade hon.

Men nu var också hon död och över de bägge vilade
den tunga stenen med påskriften: "Makarna
Pettersson-Myrdal bördiga från Solfvarbo."

När jag går ner mot bilen märker jag att jag är
genomvåt. Regnet står som spön i gravarna.


XVII

Den 11 april år 1927, tre månader innan jag föddes,
hade Gunnar på ett lysande sätt försvarat sin
avhandling: "Prisbildningsproblemet och föränderligheten".
Han var sin professors älsklingslärjunge, han var en
stor vetenskaplig begåvning och avhandlingen var
banbrytande. Den fick också högsta betyg och Gunnar blev
docent i nationalekonomi vid Stockholms högskola. Sex
år senare, år 1933, efterträdde han sin lärare, Gustav
Cassel, som professor i nationalekonomi och
finansvetenskap vid Stockholms högskola. Hans internationella
rykte var i växande och han höll på att göra en av de
stora vetenskapliga karriärerna inom sin generation.
Farfar hade lyckats.

Nära skjuter ingen hare. Nästan räknas inte. Den
som inte härskar och vinner tjänar och förlorar. Ty för
lättjas skull förfaller bjälkarna och för försumliga
händers skull varder huset drypande. Gunnar hade
varit lat och försumlig första terminen i gymnasiet. Det
var då farfar talat med honom och sagt:

— Antingen blir du först och bäst och störst eller
också får du gå ut som dräng. Däremellan finns
ingenting.


Gunnar blev bäst. Han var ju begåvad och det visste
farfar.

Det var inte fattigt i hemmet. Men det var ofta ont
om kontanter. Oavsett om affärerna gick bra eller
dåligt, oavsett om C. A. Pettersson var på toppen i
spekulationsaffärer och gjorde miljonvinster —
åtminstone på papperet — eller om han gick i konkurs fick
ingenting störa Gunnars studiearbete. Ingenting var
gott nog åt den som åtog sig att bli först, bäst och störst.
Det var inte tal om att systrarna skulle studera vidare.
De var ju bara flickor och deras uppgift var att beundra
sin bror och sköta det praktiska åt honom om han
önskade. Dessutom hade farfar inte råd. Gunnar hade
ju tagit studenten, börjat högskolestudier, bytt namn
och hölls med dubblett och piga av farfar.

Gunnar var den förstfödde och hade vuxit upp under
familjens svåraste år. Farfar hade ju inte tillhört någon
av de mer välbärgade familjerna i Solvarbo. Tvärtom.
Farmor däremot var mjölnardotter. Farmorsfar hade
haft kvarnen. När Gunnar föddes var farfar tjugotvå år
och hade just börjat slå sig upp. Farmor var nyss fyllda
tjugo. Hon brukade säga att Gunnar var född två
månader för tidigt. Jag antog alltid att farmor och farfar
fått gifta sig då hon väntade barn. Man brukade ju gifta
sig när flickan blev med barn. Under det Gunnar växte
upp reste farfar familjen ur byfattigdom till medelklass
och entreprenörstillvaro och vidare upp till överklass
och herrgårdsliv.

Det var farfar som ville att Gunnar skulle läsa juridik.
Farfar behövde hjälp med lagtolkning och
skattetekniska blindskär. På det var Gunnar skicklig. Det var

också farfar som ville att Gunnar skulle ta vikariatet
som borgmästare i Mariefred. Det roade Gesta-Pelle att
ha sonen som borgmästare Myrdal i det stilrena rådhus
som greve Carl Cronstedt ritat åt Gustav III.

Farfar som själv tagit sig fram ur fattigdomen var
högerman. Han var aktiv i bondetågsrörelsen. Han
lyssnade på borggårdstalet som Sven Hedin skrivit åt
Gustav V, han läste Heidenstam, deklamerade
Karlfeldt och hade Carl Larsson på väggen. Gunnar gick in i
Heimdal och var nationell student. Rudolf Kjellén
präglade hans världsbild. Det gör Kjellén än. Det har
Gunnar aldrig gjort någon hemlighet av. Kjellén är
betydelsefullare än Marx för svensk socialdemokrati
under folkhemsbygget. Men alltefter det Gunnar läste
vidare fick han finare och mer inflytelserika vänner.
Han började glida ut ur högern och in i den friare
akademiska vänstern. Det var som ung radikal, trotsigt
rebellisk med locken i pannan och klar blick men
samtidigt idogt vetenskapligt arbetande och respektfull
han älskades av sin lärare Gustav Cassel.

Inför sin lärare och de nya akademiska kamraterna
som själva var i färd med att göra karriär låtsades
Gunnar inte om sina syskon och föräldrar. Han nämnde
inte ens att det existerade en yngre bror som börjat
studera klassisk fornkunskap. När Gunnar talade om
sin släkt talade han om Solvarbo by och den svenska
bondestammen och de släktingar farfar lämnat efter sig
när han började klättra upp ur byn vid tiden för
Gunnars födelse. I Stockholm gjorde Gunnar sig till
pojken från Solvarbo by som visat begåvning och fått
studera.


På disputationen och det lysande försvaret följde en
doktorsmiddag för lärare och kamrater. Högtidsdräkt
och tal på latin. Men Gunnar bjöd varken in sin far eller
sin mor. De passade inte. Farmor hade sidenklänningar
nu och kunde både skriva och läsa och hade stort
umgänge på gårdarna i Toresund men man kunde inte
visa upp henne. Hon skulle börja gråta. Hon skulle
börja prata. Och det var med henne som farfar sade:
statarkärringen lyste fram bakom hatt med flor. Och
farfar hade visserligen frack och var van att hålla tal
men han var en uppkomling och en Pettersson. Han
skulle dricka för mycket. Han skulle bli rörd. Han skulle
hålla tal man fick skämmas över.

— Min käre pojk, skulle han säga och sedan kunde
ingen veta vad han kunde ge sig till att säga inför
Gustav Cassel och Bertil Ohlin och alla. Han fick
stanna hemma. Han blev inte bjuden.

Men på Gesta gård klädde farfar upp sig i frack och
hissade flaggan och farmor fick sätta på sig
sidenklänning. Från systemet i Strängnäs hade han skaffat Gula
Änkan och han skålade med farmor och det var en stor
dag ty han hade investerat familjens kapital i Gunnar.
Spekulationen hade lyckats och nu var Gunnar på väg
att bli världsberömd. Farmor grät av rörelse.

— Jag kunde inte hålla tillbaka tårarna, han var så
stolt.

Och de stod ensamma i sina finkläder i salen och
skålade för sin förstfödde som höll fest i Stockholm för
lärare och akademiska medborgare.

Fyrtiosju år därefter, år 1974, får Gunnar nobelpris i
ekonomisk vetenskap. Han borde ha fått det redan året

innan. Han är värd ett helt pris men han får ett delat.
Han får dela med en motståndare han avskyr. Jag sitter
på Fagervik och ser ett foto från ceremonin i en tidning.
Han är böjd. Han har börjat få allt svårare att gå. Den
gamla höftskadan gör ont. Han tar emot priset ur
kungens hand och inget av hans barn och inget av hans
barnbarn har velat komma till festen. Han saknar
efterkommande. Det var honom bittert. Han fick lov att
bjuda in ett brorsbarn, som blivit direktör i
Arbetsgivareföreningen, och dennes syskon för att inte stå alldeles
naken och utan släktingar.

Gun lutade sig över min axel och såg på bilden i
tidningen.

— Ja, sade hon, så gick det.

— Det är sådant Linné kallade Nemesis Divina, sade
jag.


XVIII

Det var den senvintern jag drunknade. Det var i skiftet
mellan februari och mars. Vintern hade varit ljum.
Aldrig någon riktig kyla. Nu blev dagarna längre.
Redan hade det börjat ljusna om morgnarna och när
jag såg ut genom fönstren låg dimmolnen över kanalen
och gatan och skymde Karlbergs slott och först sakta
öppnade sig diset och lät isen skymta fram.

Om vintrarna bröts en ränna i Karlbergskanalen.
Där drogs pråmarna fram. Det var när vi flyttat hem till
Sverige och kommit till Kungsholmsstrand jag börjat
jumpa. Jag följde de stora pojkarna ut på isen. Solen
gnistrade i den vita snön. Det sved i ögonen. Luften var
helt klar och himlen blånade. Framme vid rännan
stannade jag. De stora pojkarna hade redan sprungit ut.
Flaken ligger där i rännan och skaver mot varandra.
Pojkarna springer från flak till flak. Det gäller att
komma först. Men det gillas inte förrän man är tillbaka
igen. Jag ser på dem och det är en frisk vind över staden
och alla skrattar vi och hojtar. Jag har min bruna
teddybjörnspäls. Den har farfar köpt. Så springer jag ut
för att ta mig över rännan. Jag är minst. Jag är fem.

Det gäller att hålla sig springande. Man får bara inte
stanna upp och se sig om. Det känner man i fötterna

och benen ty flaken glider och skär i vattnet och skulle
man stanna då skulle vattnet slå upp över flaket. Det är
därför det är lätt att jumpa när rännan är nybruten och
flaken ligger bredvid varandra och skaver. Det blir
svårare ju mindre flaken hunnit bli och det är som
svårast ute på Riddarfjärden där rännorna är så breda
att det nästan är öppet vatten och där man kan jumpa
ut mot det öppna vattnet och sedan vända och kasta sig
från flak till flak som hela tiden sjunker undan och
glider bort ut mot det öppna vattnet till dess man åter
nått isranden. Men första gången jag jumpade var det
lätt. Då var rännan både smal och nybruten och i kylan
frustade vattnet om kängorna.

— Heja Janne, heja! ropade de stora pojkarna.

Jag tror aldrig Alva och Gunnar visste att jag
jumpade. Jag talade om det någon gång men de förstod
nog inte vad jag sade. På ett sätt var det ofarligt att tala
till dem om sådant. De märkte ingenting. Mary
däremot var farlig. Hon hade sett mig genom köksfönstret.
Hon skällde på mig. Hon sade att jag kunde drunkna
och dö. Hon berättade om pojkar hon känt till som
drunknat i rännan och inte kommit tillrätta förrän långt
senare då man hittat dem när de följde med en
ankarkätting upp ur djupet. De var svarta och svullna och
luktade.

Men jag fortsatte att jumpa om vintrarna. Jag blev
bra på det. Vi var några som kunde känna på oss hur
flaken bar och därför kunde springa rakt ut och ändå
klara oss under det att andra som tänkte efter och inte
kunde känna på sig och inte kunde låta sig springa gick
ner sig och fick dras upp.


Nu var isen dålig efter den varma vintern. Jag hade
inte varit ute på den. Den var grå och sörjig och porös.
Dimbankarna rullade fram under fönstret, det töade
och luften var rå. Där jag satt på stolen vaknade jag av
att jag frös. Det var grått ute och ett grått disigt ljus
genom rummen bakom mig och alla sov. Jag gick
genom den tomma våningen tillbaka till mitt rum.
Natten var över. Jag kröp ner i sängen. Lakanen var
kallfuktiga.

Så en morgon var luften helt klar. När jag såg ut var
allting skarpt och tydligt som på ett vykortsfotografi.
Man kunde se de minsta detaljer. Slottet var som klippt
ur ett ark i Allers. Ännu var morgonen tidig och klockan
inte sex ens men redan ljusnade det. Över slottet var
månen röd. Den var nästan helt rund och röd. Månen
var alltid mycket större när den fanns nere vid
horisonten. Och nu syntes också rännan. Den skar fram genom
isen. Flaken var vita. De dansade.

Ensam jumpade jag inte. Det var inte roligt och så
var det ju faktiskt farligt också. Men nu går jag nerför
trapporna och huset vilar tyst runt mig. Edvard Persson
bor här i huset också. Jag har mött honom i trappen.
Jag har hälsat på honom. Jag har sett filmer där han
spelar. Farmor tycker så mycket om hans filmer och det
har jag sagt honom och han har bett mig hälsa farmor
och det har jag gjort. Men nu möter jag honom inte.
Han sover han med.

Jag har min bruna teddybjörnspäls på mig. Men den
börjar bli urvuxen nu. När jag öppnar porten mot gatan
finns ingen att se. Allting är fortfarande lika skarpt och
detaljerat och tydligt som på ett fotografi. Det är inte

sådär mjukt och lite luddigt som annars. Det verkar
som om båda ögonen nu ser morgonen lika detaljskarpt.

När jag går mot kajen ser jag mina spår efter mig
tvärs över trottoaren och gatan. Det måste ha snöat
under natten. Snön ligger kvar på marken fast det varit
bart länge. Jag hör mina steg knarra i snön. Det finns
inga andra spår. Inte ens en buss har kört förbi. Jag
klättrar ner på isen. Jag undrar om den bär. Det har ju
inte varit sådant väder denna vinter att någon jumpat.
Den mullrar. Det smäller. Det rister under mig och isen
är sörjig.

Jag går i vatten och där framme dansar isflaken.
Fortfarande hänger månen över Karlbergs slott stor och
röd och ingenting rör sig någonstans utom isflaken. Jag
kan inte se en bil och inte en människa och alla rutor i
alla hus är helt svarta. Så ljusnar det och nu glittrar det
i alla rutorna och husen drar i rött och isen blånar.

Jag går vidare mot rännan och när jag kommer fram
stannar jag till innan jag tar det första språnget och jag
tvekar i språnget som jag aldrig gör och som man inte
får göra och flaket skär ner i vattnet och jag kan inte
göra något riktigt avstamp för redan sköljer vattnet över
kängorna och det blir ett svagt och dåligt hopp och nu
landar jag tungt på nästa flak och så öppnar sig vattnet
och jag går igenom och högt däruppe glittrar isen över
mig och så är det bara tungt och svart och det är svårt
med teddybjörnspälsen och jag fäktar för att komma
upp och det är kallt.

Man kan säga att jag tar mig upp. Jag har ingen ispik
och händerna glider över isen och jag får inget grepp
Men jag får grepp då isen är sörjig och jag kan rulla mig

över iskanten och komma upp och gå hem. Jag kan få
sådant tag att jag kan häva mig upp. Jag lägger mig
också på rygg mot isen och sparkar flaken och skjuter
mig upp och det finns många sätt att ta sig upp. Jag har
ju gått ner mig många gånger. En natt våren 1946 när
jag skulle över Lejondalssjön vid Bro för att träffa några
flickor gick jag ner mig men då hade jag kniv med mig.
Jag har gått ner mig i råkar och gått ner mig under
kriget när vi jumpade vid Alsten. Ibland när man går
ner sig vet man inte hur man kommer upp. Man gör ett
plötsligt avstamp i vattnet just när man känner att det
brister och så skjuts man upp ur vattnet och hur det
hela gått till förstår man inte. Först går man på isen.
Sedan öppnar sig råken och man går ned. Så skjuts man
upp. Sedan står man på isen igen och är våt ända upp i
håret och sakta börjar så vätan tränga igenom kläderna
och man fryser och springer mot stranden.

Men man kan också säga att jag inte tog mig upp. Att
jag inte kunde ta mig upp. Strömmen föste in mig under
isen och sedan var jag borta.

Allting är mycket tydligt fram till dess jag skall upp
ur vattnet. Man kan mena att det är alltför tydligt. Så
detaljskarp är inte den riktiga verkligheten. Men jag
jumpade och jag jumpade faktiskt också den vårvintern
1934 trots att det inte var många som gjorde det och jag
gick ner mig med teddybjörnspälsen och det var sista
gången jag använde den.

Men redan den våren började jag undra om jag inte
drunknat. Om inte det hela var så tydligt och klart för
att det var det sista jag mindes. Det sades ju att det var
så. Jag läste också hur ögat just i dödsögonblicket

fotograferade verkligheten kring sig och hur man borde
kunna ta fast mördaren genom att skära ut den dödes
ögon och lägga dem under ett mikroskop och belysa
dem med ultraviolett ljus. Jag vet inte var jag läste det.
Nog inte i Allers.

Om det nu var så att jag gick ner mig och drunknade
så blev just de sista ögonblicken utdragna. Tiden blev
seg. Man kan säga att det inte kunde vara så då det ju
hände så mycket efteråt och jag levde vidare. Men hur
kan man säga det? Först är det nu och sedan plötsligt är
det ett annat nu och det är som om man blinkar och
egentligen kan jag ju inte bevisa att det jag kallar minne
och sådant jag varit med om verkligen funnits. Fram
och tillbaka tänkte jag på detta att jag kanske drunknat
och redan var i dödsögonblicket då tiden sträcktes ut
och att detta jag tyckte vara ett nu bara var ett plötsligt
uppdykande flak i detta försvinnande.

Jag funderade mycket på detta. Jag kunde inte
komma på något knep att bevisa att jag verkligen fanns
till längre. Det händer ju ofta att man drömmer och att
man då säger att man drömmer men man säger det i en
dröm man drömmer. Det hjälper ju inte att nypa sig.
Man kan drömma att man nyper sig och drömma att
man vaknar fast allting är bara en dröm. På samma sätt
är det kanske med döendet. Man dör på ett enda
ögonblick därnere i vattnet under isen men detta sista
ögonblick blir utdraget och segt och tiden stelnar.

Det fanns ingen att tala med om detta. Jag tror inte
ens jag försökte. Jag visste att det var meningslöst. De
kunde inte ens förstå att jorden var rund. Hur skulle de
då på allvar kunna resonera om hur man vet att man

finns till längre. Alva skulle bara komma med tester och
sitta bakom mig och kvittra och skriva protokoll. Men
det var ju inte så det var; jag ville inte ha förståelse och
jag ville inte tröstas. Med djup skam mindes jag hur det
gått när jag försökt tala med henne om människorna på
bergen. De som sitter i alplandskapet, en människa på
varje topp, och under det jag berättade såg jag hennes
ögon och de var helt grå och kalla och så började hon
kvittra med rösten för att trösta mig och göra mig glad
— som om det var det jag menat — och sedan gick hon
in i arbetsrummet och skrev protokoll. Nej, nog hade
jag velat resonera om detta att det var svårt att riktigt
veta om man levde längre och om man egentligen fanns
till men det fanns ingen att tala med om sådant. Det
finns nog aldrig för någon, menade jag.

Kanske var det den våren jag på allvar upptäckte att
här fanns en stor och trygg frihet.

För om det kanske var så att det jag upplevde som ett
nu bara var ett plötsligt framglidande flak i det
utdragna ögonblick då tiden stelnade och jag dog för
längesedan i vattnet utanför Kungsholmsstrand då var
det ju inte något att bry sig om att Gunnar blev
blodsprängdare och blodsprängdare i ögonen och skrek
allt värre under det att Alva stod bredvid och kvittrade.

— Han är sadist, sade jag.

— Nej, sade Alva, det får du inte säga.

Och egentligen fanns de inte. Och då kunde jag
stänga öronen och titta bort dem till dess de var helt
små figurer som fäktade och hoppade på golvet. De
kunde inte komma åt mig.

Nästan femtio år senare kommer jag fortfarande på

mig med att jag funderar över hur jag egentligen skulle
kunna bevisa för mig själv att jag inte drunknade den
gången. Man kan också vända på frågan. Om femtio år
är jag med säkerhet död. Hur frågan än ställs öppnar
den en stor och trygg frihet. Den öppnar en tillvarons
bakdörr.


XIX

Det var år 1933 när jag fyllt sex år som jag började åka
till Afrika. Men de stora resorna gjorde jag vintern
1934–1935. Ritningarna och texterna från 1933 är
svartydda. Bokstäverna är spegelvända och upp och ner
och står utströdda över papperen utan synligt
samband. För andra synligt. Själv kan jag fortfarande tyda
dem. Och bakom de hart när obegripliga teckningarna
ser jag de bilder som skulle visas fram. Men den vinter
då jag var sju på det åttonde gjorde jag resor som också
andra kunde se.

Jag skrev flera böcker om denna resa. Några gjorde
jag i skolan. De är färglagda. Man ser också att lärare
sökt styra detta fria personlighetsutvecklande. De är
dämpade och kolorerade. "Bok av Jan" heter en.
"Resan till Afrika", heter en annan.

Men om eftermiddagarna satt jag hemma på mitt
rum och skrev andra böcker. Jag hade en gammal
skrivmaskin. Ingen ansågs komma att kunna läsa min
handstil. Jag gick mycket på bio. Journalfilmerna var
bra. Där var mycket krig och katastrofer. Men Tarzan
var också bra. Det fanns också bra filmer från Amerika
där man red och sköt. I de böcker jag skrev var det jag
själv och mina kamrater från Olofsskolan som fanns

med i skeendet. Med normaliserad stavning lyder en av
dessa böcker så här:

Förord

Denna bok är en äventyrsberättelse i Afrikas
urskogar som Jan och Gabriel upplevde.

I

Det var en gång två pojkar som slogs tills dom blev
sams och då beslöt dom att göra en båt och dom
gjorde båten.

Sen gjorde dom en flygmaskin och flög till Afrikas
urskogar och där landade dom och Jan sköt en tiger
och Gabriel kastade lasso om en zebra.

Sen byggde dom en koja och nästa dag var det
vulkanutbrott. När vulkanen gått över träffa vi
Ragnar och han sa att vi skulle vara klara till krig med
vildarna.

När dom kom så sköt vi ner alla vildarna och sen
kom Göran och sa att vi skulle vara klara till strid
med andra vildar och vi svarade att vi hade skjutit
bort allt krut och kulorna hade vi tappat. Och när
vildarna kom så boxade vi ihjäl många så dom andra
flydde in i ett hus.

II

2 dagar efteråt så var det igen vulkanutbrott och sen
kom vildarna och 432 var kvar och dom boxade vi
ihjäl och sen åkte vi den 19 januari 1935 i vårt
flygplan till Indiens djungel där landade vi och
byggde en koja och sen så gjorde vi kanoner och sen
så gjorde vi 2794 kanoner till för dom är sönder så vi

ville inte frukta att dom skulle gå sönder.

Sen slukade en tiger Göran. Ragnar dödade tigern
och sen så åt vi tigerkött en vecka och sen så åkte vi
till Afrikas urskogar och sen så fångade vi tigerungar
och vi tämjde dom och dom var våra trogna tjänare.

III

Jan hade en tanks och Jan körde sönder Ragnars
flygmaskin och Ragnar köpte en tanks och körde
sönder Jans flygmaskin och Gabriels flygmaskin.
Gabriel köpte en tanks och han körde sönder Ragnars
tanks och Ragnar fick bota 2348 kronor till Jan och
Gabriel.

IV

Vildarna kom nästa dag och så krigade vi med dom
och nästa dag var en söndag och då blev Ragnar
dödad av en pytonorm som blev mat åt lejonet och
tigerungarna och sen kom 2 glasögonormar som
dödades.

Nästa dag var det Jans födelsedag. Nästa dag var
det Gabriels födelsedag.

Sen åkte vi till Afrikas huvudstad och därifrån till
Sverige och därifrån till Kina och därifrån till Indien
och därifrån till Abessinien och därifrån till Tyskland
och därifrån till Ryssland.

V

Och sen så

Där upphörde den boken. Den var illustrerad men inte

färglagd. Vulkanutbrott. Anfallande flygplan.
Luftlandsättning av fallskärmstrupper.
Maskingevärsnästen i byar med palmer kring. Salvorna markerades med
prickar. Städer som bombades. Stora svartstreckade
krevader som sprängde fienderna i luften.

Det var en krigisk resa. Det fanns andra versioner av
resan till Afrika också. Alla började de med båten jag
byggde. Några bland dem handlade om obebodda öar
och skatter. Med stort besvär tecknade jag dödskallar
och korslagda benknotor högst upp på varje sida i
boken som handlade om sjörövarnas liv och hur Ragnar
fick gå över plankan. Några handlade om själva
djungeln med lianer och stora träd och lejon och ormar så
stora att de kunde sluka lejonen hela och när man skar
upp ormen så levde lejonet ännu och blev ett tacksamt
och snällt lejon som följde troget som en hund och som
kastade sig över alla fiender och hade stora gula tänder
som högg blixtsnabbt.

Båten jag skrivit om byggde jag i slöjden. Jag höll på
att bygga hela hösten och hela vintern. Den blev stor.
Jag kunde med nöd och näppe bära den. Den skulle
utrustas ordentligt för färden till Afrika. Jag samlade
tidningsurklipp och klistrade upp dem. Urklippen
handlade om den utrustning som behövdes för
Afrikaresan. Under en tidningsbild står det: "Jag ska köpa
navigationshytten till båten på ett gammalt utrangerat
krigsfartyg."

Bilden visar en styrhytt som används som kontor vid
en bensinstation i London.

Det finns också världskartor och jag måste ha
funderat över olika projektioner ty både Atlanten och Stilla

havet finns i flera versioner. Någon riktig jordglob hade
jag inte. Jag önskade mig en sådan och tänkte mig den
stor. Den skulle stå på golvet och jag skulle gå kring den
och snurra på den och se efter var länderna och haven
fanns. Men jag fick ingen. I stället köpte jag en
pennvässare som också var en liten jordglob. Men globen var
mycket liten.

Båten blev ganska klar på våren 1935. Då målade jag
den gul. Sedan skulle jag ta den till Kungsholmsstrand
och sjösätta den. Jag fick ut båten ur skolan och drog
den till spårvagnshållplatsen. Men jag fick inte följa
med spårvagnen när den kom. Konduktören bara
skrattade och höll upp handen mot mig.

— Den får du inte ta med.

Då började jag bära båten. Jag bar den hela
Valhallavägen och sedan hela Odengatan och så S:t
Eriksgatan fram över bron och så nerför trapporna till
Kungsholmsstrand. Då hade det blivit kväll och börjat
mörkna ty båten var tung och jag orkade inte bära den
mer än ett kort stycke åt gången.

Det var vår redan. Isen hade gått upp för länge
sedan. Det var grönt och luften var ljum. På andra
stranden gick ett tåg förbi. Jag fick ut båten över
kajkanten. Den flöt för den var av trä. Sedan hoppade
jag ned i den. Jag var helt ensam på kajen. Redan hade
alla lyktor tänts.

Fötterna gick rakt genom botten på båten. Jag sjönk
med båten. Vattnet var kallt. Det var svårt att komma
loss men jag fick tag i kloakrören och kom upp på dem
och kunde klättra upp på kajen igen. Nu var jag helt
genomblöt och det luktade illa av kloakvatten från

kläderna och av båten var bara skrot och splitter. Jag
vände och gick hem.

Jag vet inte hur jag förklarade att jag inte kommit
hem på hela eftermiddagen och jag vet inte hur jag
förklarade att jag var genomblöt men jag sade ingenting
om båten. Jag sade aldrig mer någonting om båten och
resan och jag upphörde helt med att skriva berättelser
om Afrika och resan till Afrika. När botten gick ur
båten var det slut och förbi. Jag vände ryggen till för
alltid.


XX

Det var på fyran jag hörde det. Jag var på väg hem och
stod på främre vagnens plattform. De måste ha klivit på
vid Odenplan. Kanske kom de från högskolan. Men jag
såg dem inte ty jag stod med ryggen mot dem och såg
ut. Först lyssnade jag inte. Det var mitt på
eftermiddagen och vagnen var nästan tom. Bara dessa tanter som
klivit på vid Odenplan och nu kacklade bakom mig. Så
lystrade jag ty en av dem sade:

— Ja det är synd om Myrdals.

Jag vågade inte vända mig om. Stod med ansiktet
mot glaset och hörde dem tala bakom ryggen på mig.

— Han är ju ett sådant problembarn.

— Ja, hon är så orolig för det. Han är ju så svår.

Det blev helt kallt i nacken. Jag kunde känna
nackhåren stå rätt ut och det ilade. Man talade om mig
igen. Jag gick av redan vid Dalagatan. Gick sidledes ur
vagnen så jag inte skulle visa mig för dem. När jag kom
ner på gatan tittade jag snabbt upp mot dem. De var i
tjugofemårsåldern. Trettio kanske. Jag hade aldrig sett
dem förut. De kände mig inte. De kände inte igen mig.
Spårvagnen rasslade vidare med dem och jag gick sakta
genom parken. När jag hunnit fram till Leksaksgrottan

strax före bron stod jag länge, länge vid fönstret och
tittade på alla leksakerna. Jag hade ingenting kvar av
veckopengen och det jag ville ha var ändå alldeles för
omöjligt dyrt. Det var en stor ångmaskin. Den var så
stor att den tog nästan halva utrymmet under fönstret.
Pannan var skinande kopparblank. Fundamentet
lackerat som stengolv. Svänghjulet målat i rött och svart och
det hände att jag drömde om denna ångmaskin om
nätterna och riktigt kunde höra hur den fräste och pyste
och se hur lågorna fladdrade bakom luckan.

Alla talade de om mig. När jag stod på bron och såg
ut över kanalen kunde jag åter tänka på tanterna på
fyran som jag inte kände men som berättat om mig för
varandra. Jag var ett problembarn. Det sade de alla.
Och jag visste vilka som sagt det åt dem och vilka som
alltid sade det. Farmor sade det inte. Och inte Mela.
Och inte Elsa. Men Alva och Gunnar sade det. De sade
det till mig. De sade det till Mary. De sade det till
varandra och de sade det till alla de kände. Det var inte
roligt att gå hem. De var ju där. Men det var nästan
aldrig roligt att gå hem annat än på förmiddagarna då
de inte var hemma. Men då var jag ju i skolan förstås
om jag inte fatt bli sjuk för Mary och kunde stanna
hemma och leka.

Så här femtio år senare när jag själv har barn och
barnbarn som alla är olika till läggning och
personlighet och särpräglade och ibland varit tvära och
förbannade och sura men ändå på något sätt inte är mig
vidare främmande till sätt och uppträdande undrar jag
om jag verkligen var sådan att det var något att tala om.
I varje fall avskydde jag det.


Det hände att jag ställde mig mitt på golvet och bara
skrek:

— Låt mig vara i fred! Låt mig vara i fred!
när Alva talade om mig med sina vänninor. Hon satt i
den svarta stolen och en väninna satt i den gula stolen
och en väninna satt i den röda stolen och Alva flöjtade
med rösten och talade om mina problem. Jag hade
kommit in och stod vid dörren och lyssnade. Ett kort
ögonblick vilade hennes grå blick på mig. Nu berättade
hon om mina sömnsvårigheter. Jag kissade på mig om
nätterna när jag satt på stolarna vid fönstret och tittade
ut över kanalen.

Då skrek jag åt henne och åt de andra tanterna att
lämna mig i fred.

— Ja, ni hör själva. Sådan är han, sade hon. Och så
suckade hon.

Mot detta var jag helt försvarslös.

Jag har aldrig varit med om att ett barn getts så
dåligt rykte eller att några lyckats framställa just barnet
som så skyldigt utan att de själva fick någon fläck på
sig. Nu, långt senare, tror jag att detta talande tillhörde
trettiotalsgenerationens frigjordhet. Man hade gjort sig
fri från farmors sentimentalitet. Det visade man
varandra genom att tala om barnen som små otäcka fall.
Farmor krävde kvällsböner och Gud som haver och
sitta tyst när de stora talar och tvätta händerna men
hon talade inte bakom ryggen. Men jag förstår inte hur
Alva lyckades tala om mig på detta sätt utan att det föll
den minsta skugga på henne.

Detta var inte bara något som drabbade mig när jag
var femåring och sexåring och inte kunde värja mig.

Det förföljde mig fram genom livet. År 1956 när det
började bli tydligt att Gun och jag var mer än vänner
brukade vi gå till P.O. och Anne-Marie Ultvedt — som
då bodde vid Odenplan — och dricka kaffe och prata
om konst. Hösten var kylig och min etta vid Skånegatan
var kall.

Men Anne-Maries äldre syster blev orolig för Gun
när hon hörde talas om att Gun gick i sällskap med mig.
Jag var ju så gräslig. Det hade varit så synd om
Myrdals för min skull. Det visste hon ty hon hade
praktiserat hos medicinalrådet Rolf Bergman före kriget
när han ännu blott var överläkare och hon behövde
praktikantbetyg för att komma in på den husliga linjen.
Och Rolf Bergman var studentkamrat med Gunnar
Myrdal och Alva och Gunnar Myrdal umgicks i
hemmet och de var så olyckliga för Jans skull. Han var
gräslig.

Så var det. Jag kunde inte värja mig mot det när jag
var fem år och jag förstår det inte när jag blivit
femtiofem. Under mellantiden har jag hunnit se in i
många familjer och lära känna många barn och — som
sagt — fått såväl barn som barnbarn själv och så
gräsliga barn som det jag skulle varit finns det inte och
aldrig har jag hört folk tala om sina barns gräslighet
utan att bli rätt gräsliga själva; men Alva och Gunnar
lyckades. Men det var kanske så man gjorde i deras
krets. Funktionalism med platta tak och stålrörsmöbler
och vita väggar och tal om de otäcka barn som hölls i
den skräpiga barnkammaren.

Eller också var det bara Alvas och Gunnars
personliga särdrag. Men efter det att farfar dött och Gesta

sålts var jag hjälplöst utlämnad till dem och kunde inte
försvara mig.

Den vårdagen 1935 när de två okända trettioåriga
tanterna stod på främre vagnens bakre plattform på väg
från Odenplan mot S:t Eriksplan och talade med
varandra om hur synd det var om Myrdals för att Jan
var så gräslig och ett sådant problembarn var jag sju år
på det åttonde. Jag tittade ut genom glasrutan och
därutanför på gatan cyklade springpojkar förbi och där
körde bilar förbi och där gick folk på trottoaren och
tanternas röster kvittrade och flöjtade bakom ryggen på
mig. Det var inte första gången jag hörde sådant från
okända som inte visste vem jag var och som inte ens
kom på tanken att sjuåringen i kortbyxor och
knästrumpor och polomössa som stod med ryggen mot dem och
tittade ut över trafiken var just det fall de talade om när
de tyckte synd om de stackars Myrdals för pojkens
skull.

I varje fall var jag ett problembarn. De sade alla. Det
var därför jag gick på Olofsskolan och det var därför jag
nu skulle flyttas från skolan. Det var också nödvändigt
att skilja Gabriel och mig. Vi hade så dåligt inflytande
på varandra.

Det var Gabriel som fick mig att tycka om Homeros.
Fast vi läste honom i Barnbiblioteket Sagas utformning.
Gabriel ville alltid vara Hektor. Själv lutade jag mest åt
Akilles. Fast Odyssevs var bra också. Men Agamemnon
ville jag inte vara.

Vi gick också på järnvägsmuseet. Där fanns så
underbara modeller. Vi kunde se på dem i timmar. De
var så fint gjorda. De var som riktiga fast små. Varje

liten sak fanns med. Det fanns lok från olika tider och
det fanns vagnar med fullständig inredning och det
fanns Södra stambanans infart till Stockholm och det
var så fantastiskt att titta på att det nästan gjorde ont i
bröstet.

Länge diskuterade vi hur vi skulle kunna få tag i
någon sådan modell. Men vi kom inte på något sätt.
Det var meningslöst att tala med de stora, de skulle
ingenting förstå. Gabriels farfar var Hjalmar Branting.
Kanske skulle det kunna användas? Alva och Gunnar
var också kända men de var inte döda än. Men vi kunde
inte räkna ut hur ens Hjalmar Branting kunde hjälpa
oss till en sådan modell. Vi bara gick tillbaka till
montrarna och tittade igen.

Afrikaresan diskuterade vi tillsammans. Den var nog
till stora delar en gemensam fantasi. Hela skolan åkte
tåg upp till Dalarna på skidsemester och sista dagen på
det lovet skulle det vara maskerad. Gabriel var
sjörövare. Han var mörk så det passade han till. Också jag
var sjörövare fast jag var blond och fröken ville att jag
skulle klä ut mig till något annat.

Vi snattade sportkola i en aflar på Valhallavägen.
Men vi åkte aldrig fast så det visste de stora inte om. Vi
var intresserade av några flickor i klassen. Den ena
hette Anne och hade långt hår. Hon bodde vid
Djurgårdsbrunn. Vi gjorde upp planer om hur vi skulle
släppa ner en femöring i toaletten och sedan be henne
om hjälp att plocka upp den och när hon lutade sig fram
för att sträcka ner handen och plocka upp femöringen
skulle vi lyfta upp kjolen på henne och dra ner hennes
byxor. Men vi utförde aldrig planerna. Men vi låtsades

tappa ett suddgummi som vi måste leta rätt på och kröp
omkring på golvet under bordet för att se flickorna
under kjolarna. Jag hade en liten leksakskamera som
dock kunde ge några bilder. Den var mycket liten. Det
fanns särskilda små filmrullar till den. Vi sparade
veckopengar och köpte en rulle och kröp omkring på
golvet och fotograferade flickorna under kjolarna.
Sedan lämnade vi in rullen på framkallning. Vi var
mycket spända på resultatet. Men det blev inga bilder.
Negativet var helt genomskinligt. Det fanns ju nästan
inget ljus under bordet. Men jag tror inte att de stora
visste om det heller.

Värre än så minns jag inte att vi var. Jag har under
årens lopp undrat om det kan finnas stora
minnesluckor; avgörande skeenden jag förträngt. Men jag tror
det inte. När Alva sade att Gabriel och jag hade så
dåligt inflytande på varandra tror jag att hon egentligen
mest irriterades av att vi lekte och att vi hade roligt och
att hon ingenting begrep av vad som var så roligt.
Sedan jag lämnade Gesta hade jag inte haft så roligt
som tillsammans med Gabriel. Vi var trojanska krigets
hjältar och vi diskuterade sjörövare och vi gick och
tittade på modelltåg och vi kröp omkring och tittade
efter vad flickorna hade under kjolarna och det fanns
miljoner saker att göra och prata om. Alva tyckte inte
om detta. Hon tyckte nästan att det var lika konstigt
som att jag satt och pratade med Träff i hans koja när vi
var hos Folke på Kvicksta.

Jag visste att man skulle flytta mig från Olofsskolan.
Man hade också sagt att det var för att Gabriel och jag
umgicks  för mycket och  hade dåligt inflytande på

varandra. Jag hade kommit hem och nästan glömt vad
de två tanterna på fyrans plattform sagt. Jag satt på
golvet i mitt rum och byggde. Hela tiden låtsades jag.
Jag satt och mumlade för mig själv som jag brukar göra
när jag låtsas. Jag byggde ett land med städer och
järnvägar och fabriker och landet låg i krig med ett
annat land och kungarna stred och stupade och runt
murarna tågade nya trupper fram. Då hörde jag dörren
öppnas bakom mig. Jag blev stel i ryggen och det stack
mellan skulderbladen och jag fick svårt att andas men
jag försökte låtsas som om jag ingenting hörde. Det var
Alva.

— Sitter du här och leker alldeles för dig själv lilla
Jan, sade hon.

Jag vände mig om och drog upp munnen som ett
leende och såg hennes grå ögon vila på mig och nu sjönk
hela leken sönder och det var som om det blev en grå
hinna över rummet och allting var borta och det var
bara träklotsar kvar.

Sedan tog hon ett steg tillbaka och stängde dörren
igen men allt var redan över. Jag reste mig upp och
sparkade undan klotsarna och gick fram till fönstret och
såg ut på gården. Det hade redan börjat skymma.


XXI

Sissela föddes i december 1934. Farfar hade dött elva
månader tidigare. Jag var sju och ett halvt år. Gunnar
berättade för mig att jag var svartsjuk på Sissela. Jag
upplevde det som om jag var undanskuffad från första
platsen i familjen, sade han. Det var ett komplex. Han
berättade det inte bara för mig. Han berättade det för
Mary. Han berättade det för alla släktingar som kom på
besök för att titta på den lilla när hon kommit från BB.
När Alva och Gunnar sedan hade middagar med sina
vänner ute i matsalen om nätterna kunde jag höra hur
han berättade det för gästerna.

Jag vet inte om det var sant att jag var svartsjuk på
Sissela. Det var nog mycket mer komplicerat än så.
Någon första plats i den här familjen hade jag inte och ville
nog inte ha. Men aldrig ett ögonblick tvivlade jag på att
Sissela var deras barn. Det har jag aldrig gjort senare
heller. Men att jag själv var det höll jag sedan länge för
mindre troligt. Jag hörde inte hemma hos dem.

På Gesta hade jag hört hemma men Gesta var sålt.
Med farfar och farmor kände jag mig släkt på något
sätt. Men Gunnar och Alva var mig främmande. De
tänkte inte som jag. De uppträdde inte på samma sätt.
De såg inte samma saker. Och de tyckte inte om djur.

Sissela passade dem. Hon var som Alva och förtjust
skulle ju Gunnar sedan ge henne smeknamnet
"Skenhelgonet". Följdriktigt var att hennes första bok, då hon
var amerikanska och blivit upp över de fyrtio, handlade
om lögnen. Hon hade dedicerat den till sin man, Derek.
Hade jag kommit på att skriva en bok om lögnen och
dedicerat den till Gun skulle hon lagt in om skilsmässa.
Men vi är olika. Sissela är i varje mening ett Alvas och
Gunnars barn. Hon är falsk som ett trekronorsmynt och
har alltid varit det. Hon saknar egen klang. Men hon
upplever det säkert på annat sätt.

Jag tycker att Sissela, mager, med amerikanskt blont
hår, stel i ansiktet och hög röst där kalla små skratt
kommer omotiverat mitt i meningarna, inramad av sitt
stora hus, är en till osannolikhet typisk
universitetspresidentsmaka vid Harvard. Andra charmeras. Den sort
som charmerades av Alva på sin tid. Och det är nog det
som är själva kärnan. Sissela och Alva är mycket lika
och jag är främmande för dem båda.

Jag tror det är rätt att säga som Gunnar säger att jag
inte tyckte om Sissela när hon föddes. Men det var inte
på det sätt som Gunnar beskrev det för sitt umgänge.
Om jag hade kunnat formulera på den tiden hade jag
antagligen sagt:

— Först dog farfar. Därefter såldes Gesta och mitt
barndomshem gick på auktion. Så flyttades jag till Alva
och Gunnar och skulle bo där. Sedan fick de en egen
unge också.

Sissela har ett andra namn också. Hon heter Sissela
Anne. Varför hon fick namnet Anne vet jag inte. Men
då i december 1934 sade Alva till mig:


— Vi kallar henne Anne också. Det är väl roligt. Du
är ju så förtjust i den där flickan i din klass.

Jag blev alldeles kall inombords av skam. Jag
backade mot dörren och log med munnen och sade:

— Ja, det var roligt.

Alva kunde aldrig lägga märke till någonting utan att
börja krafsa. Hur glatt och blank man än höll sig
hittade hon alltid en liten fläck att krafsa på.

Jag hade aldrig någon barnbjudning hemma. Jag
hade aldrig en julgransplundring. Men jag gick på
barnbjudningar och julgransplundringar och Alva
sökte få mig att gå med på att ordna något sådant
hemma. Gunnar sade ingenting om det. Han brydde sig
inte om sådant. Men jag gick aldrig med på att vi skulle
ha någon barnbjudning. Hellre fick man säga att jag
var snål och ogästvänlig. Ty jag såg framför mig hur
Alva skulle komma in bland alla barnen och hörde hur
hon skulle kvittra och jag skämdes redan i förväg.
Sedan skulle de roliga historier Gunnar hade att berätta
för sitt umgänge vid middagarna om lille Jan och hans
vänner aldrig ta slut. Jag skulle stå vid dörren till
korridoren och hålla en helt liten springa öppen och
lyssna och höra dem äta och dricka och Gunnar skulle
berätta roliga historier om mig och alla skulle fnittra. Så
var det ju redan. Hur skulle det då inte bli om han fick
se alla barnen?

På senvåren 1935 flyttade vi från staden. Då hyrde
Gunnar en villa i Bromma. Det var bättre luft därute
och man behövde fler rum. Sissela skulle ha
barnsköterska. Till en sådan fanns det inte plats i våningen vid
Kungsholmsstrand. Inte heller fanns där speciell

spädbarnskammare.

Den villa han hyrde låg på Thaliavägen. Det var
nummer 41. Närmaste hållplats var Olovslund. Tolvan
gick dit från Tegelbacken. Det var långt ut i Bromma.
Längre bort låg bara Nockeby där man höll på att
bygga då och där Markelius låtit uppföra sin funkisvilla.
Gunnar hade hyrt villan på Thaliavägen av en officer
som fått kommendering till Abessinien tror jag.
Familjen hade i alla fall sina fina möbler magasinerade i
garaget. Vi hade ju ingen bil. I Sverige behövde man
ingen bil, brukade Gunnar säga.

I Bromma hade jag ju varit ofta när jag bodde vid
Kungsholmsstrand. Man höll ju på att bygga
Tranebergsbron under många år då i början på trettiotalet.
Pråmarna som gick förbi ute på kanalen gick med grus
och sten till bygget. Därute vid bygget brukade vi leka.
Det var förbjudet. Men ingen brydde sig om oss så
länge vi inte var i vägen. Då gick vi också över
pontonbron för att leka på Brommasidan. Där klättrade vi i
träd och en vårdag strax innan vi flyttade hade jag
suttit utkik högst upp i en tall.

En gång hade Elsa också tagit med mig på
söndagspromenad för att visa den villa farfar byggt därute
under världskriget i Äppelvikens villastad. Det var en
stor villa i tre våningar och den låg högt bland tallarna
och därifrån kunde man se ut över taken och vägarna
och vattnen därbortanför. Men den var såld innan jag
föddes och där skulle vi inte bo. Vi flyttade mycket
längre ut.

Villan på Thaliavägen var ett stort reveterat trähus.
Den låg i en sluttning. Källaren blev en hel våning hög

mot vägen. När man stod och såg upp mot villan var
den ett trevåningshus. Eller snarare — då vindsfönstret
var stort — ett fyravåningshus. Andra våningen var
överkragad. Huset var stort, men det var stort på ett
annat sätt än det på vilket Gesta var stort.

Jag kan varken säga att jag tyckte om att flytta till
Olovslund eller att jag tyckte illa om det. De kamrater
med vilka jag lekt när Tranebergsbron byggdes och som
var med att leka på andra sidan kanalen vid Karlberg
var bara sådana lekkamrater som man glömmer nästa
dag när man rest därifrån. Mina lekkamrater från
Olofsskolan, Gabriel och Ragnar och de andra, skulle
jag ju ändå inte få träffa mer. Vi hade dåligt inflytande
på varandra. Om jag då flyttades till Bromma eller fick
vara kvar på Kungsholmen betydde inte så mycket.

Jag kan se villan mycket tydligt och detaljskarpt. När
man kom in på Thaliavägen från Olovslunds hållplats
och gick backen upp mot Höglandstorget till reste sig
villan på höger hand bortom tallarna i det som var
parkområde, eller kanske bara ännu obebyggd tomt.
Jag kan öppna järngrinden. Jag kan gå de fem
trappstegen upp till den första avsatsen och sedan de fyra
trappstegen till själva tomten och därifrån gå trappan
upp mot ytterdörren. Den trappan var åtta trappsteg
och jag står framför den tunga bruna ekporten med
beslag av järn.

Det är tjugoåtta år sedan jag sist gick därförbi. Det
var tidigt på våren 1954. En söndag när snön höll på att
smälta. Jag stannade till under villan och pekade upp
mot fönstret på gaveln och sade:

— Det var mitt rum.


Maj gick bredvid mig. Hon var min andra hustru. Vi
hade just återvänt till Sverige från Östeuropa. Hon var
klädd i en rumänsk bondpäls av det slag som kom att
bli modern femton år senare. Vi var på
söndagspromenad med Svend-Aage och Märta och deras dotter
Lena. Svend-Aage och jag diskuterade Bernard Shaw
minns jag. Bernard Shaw och arbetaroroligheterna i
Polen. Han talade om arbetarklassens uppror mot
byråkratin och den nya klassen.

— Här bodde jag, sade jag.

Bakom de rutorna hade jag stått som barn.

Jag kan se hur vi går Thaliavägen år 1954. Jag kan se
villan under olika årstider 1935 och 1936. Jag kan gå
runt den. Jag kan se glasdörrarna, de stora franska
fönstren, in mot trädgården. Jag kan vara i mitt rum
därbakom rutorna i fönstret på gaveln. Men när jag står
framför den tunga ekporten med de svarta beslagen och
öppnar den ser jag ingenting därinnanför. Det är mörkt.
Det är som en gammal vind. Det är som en övergiven
lada. Stor mörk rymd. Kanske hänger det saker från ett
tak högt uppe. Med ansträngning ser jag trappsteg
under mina fötter. Som att gå i mörkret och lysa sig
uppför en trapp med en svag ficklampa. Så ser jag
dörren till mitt rum. Den vita färgen flagnar i
dörrspeglarna. Förr måste dörren varit blå. Jag trycker ner
mässingshandtaget och nu är rummet helt ljust. Jag kan
se varje detalj. Där är bokhyllan och där är bordet och
där är sängen och där är lådan med alla saker.
Gardinerna är vita och nu när fönstret är öppet och det är vår
kan jag se hur de rör sig i draget. Men bakom är allt
tomt och mörkt.


Jag har inte tänkt på detta förr. Jag har utgått från
att jag kan se hela villan om jag så önskar. När jag
passerade här förbi år 1954 såg jag fasaden och pekade
mot mitt fönster och sade:

— Därbakom bodde jag.

Om jag går genom parken, eller de obebyggda
tomterna, till Thespisvägen där Olle och Lennart bodde
kan jag se deras villa. Olle och Lennart var bröder och
mina närmaste lekkamrater när jag bodde i Olovslund.
Jag kan gå in på deras tomt. Jag kan gå runt huset. Jag
kan se sandlådan och den gröna vattentunnan för
regnvatten och deras mammas köksträdgård och garaget
där deras pappa ställde bilen han köpte 1936 och sedan
kan jag gå till deras ytterdörr och öppna den och gå in
och jag ser deras hall och där är dörren ner till
källartrappen och sedan går jag in i deras kök och
vidare in i matsalen och jag ser bordet och stolarna och
takkronan precis som de var och skåpet där på väggen.
Också vardagsrummet kan jag se med möbler och allt
fast vi sällan var där och jag kan gå uppför trappen till
övre hallen där det fanns ett porträtt av rikskansler
Adolf Hitler på väggen för han var trots allt en stor man
— men det är en senare historia — och jag vet var deras
föräldrars sovrum ligger och också det kan jag se fast
jag bara var inne där någon gång och så kan jag gå in i
deras rum och det ser jag ju lika klart som jag ser mitt
eget rum vid Thaliavägen.

Men om jag så åter står vid Thaliavägen och skall gå
in så ekar den tomma svarta rymden innanför ekporten.
Jag går runt huset och står framför glasdörrarna. Det
skymmer nu och därinnanför glittrar och lyser det och

för att se vad därinnanför är slår jag upp de höga
franska fönstren men därinnanför är samma tomhet
som innanför ekporten. När jag sluter glasdörrarna
glittrar de dock åter och att se genom dem är som att se
in i ett rum där ljus och speglar glänser. Men de är
kulisser.

Jag undrar över det här. Jag går trappen upp till mitt
pojkrum och ser parketten under mina fotsulor steg för
steg. Sedan står jag i mitt rum och ser ut genom
fönstret. Jag brukade stå så där när jag fantiserade.
Eller också låg jag på sängen och såg upp i taket. Då
bollade jag gärna med något. En stor blank dank eller
en kägla. Kasta upp den och ta fatt och kasta upp och ta
fatt under det jag fantiserade.

På den tiden, från 1935 och framåt berättade jag
aldrig för någon vad jag fantiserade. Det hade jag slutat
med redan när vi bodde vid Kungsholmsstrand. Jag
lärde mig sitta vid matbordet och fantisera också eller
att sitta i min skolbänk och fantisera. Det gällde bara
att vara helt stilla med ögonen. Att liksom gömma
ögonen och att hålla ihop munnen. Då och då prövade
jag försiktigt om läpparna var ordentligt förseglade. De
klibbade vid varandra. Det skulle de göra för att inget
ord skulle slippa ut oförhappandes.

Långt senare skulle jag göra likadant när jag satt
inför en flicka jag reagerade på. Men då var det ju
annorlunda. Då gällde det att inte med en min visa vad
jag upplevde och samtidigt blev varje snabb
ögonkontakt ett djupt sug genom kroppen.

Men den här fantasin jag klev in i när jag öppnade
den tunga ekporten och klev in i den stora rymden där

man i mörkret blott otydligt kunde skymta att något
hängde ned från ett tak högt uppe, den började i mitt
rum på Thaliavägen 41 år 1935 när jag just fyllt åtta.
Det var inte någon skrämmande eller farlig fantasi och
det var också därför jag inte upplevt någon oro nu när
jag öppnat ekporten och bara sett mörker och tomhet
utan blott undrat.

Den fantasin fanns i olika versioner och den kunde
vara olika lång och utveckla sig på olika sätt. Den
kunde bli mycket lång och detaljrik och full av
överraskningar men den började vanligtvis på ett av två sätt.

En gång var det en pojke — som var jag, naturligtvis
— som vaknade mycket tidigt en morgon. Det var så
tidigt att det ännu inte ens var morgon.

Jag gick då upp och det var alldeles tyst i hela huset
och det var tyst utanför och om jag då såg ut genom
fönstret fanns det bara en tunn strimma ljus alldeles vid
horisonten.

När jag öppnade dörren och gick ut i hallen förstod
jag att jag vaknat i fel tid. Nu i denna natt såg jag att
allting egentligen var mycket litet. Dörrarna stod öppna
som för vädring och de andra människorna i huset låg i
sina sängar men när jag såg närmare efter var de inga
människor. De var dockor. Ett slags automatiska
mannekänger som nu stängts av för natten när man trodde
att jag sov. Jag hade vaknat i fel tid och gått in i den tid
jag inte skulle få veta om. Men nu kunde jag se att hela
huset och alla människorna och alla husen runtomkring
bara var en leksaks värld.

Det var väldigt spännande.

Jag gick ut ur huset och jag gick ner till hållplatsen

och spårvagnarna var leksaksspårvagnar egentligen.
Allting var mycket välgjort. Meningen var ju att jag
inte skulle märka det. På dagen när man trodde att jag
var vaken satte man igång det hela runt mig.

Nu när jag kommit på hemligheten och visste att det
bara var en leksaksvärld kunde jag göra vad jag ville
med den. Visst var de personer jag mötte under
dagarna mycket fint konstruerade dockor men liksom dockor
kunde säga:

— Mama

när man vände på dem och liksom det fanns vanliga
leksaksdjur som ramade och bräkte när man klämde på
dem så gjorde dessa fint tillverkade leksaksmänniskor
olika invecklade åtbörder och frambringade invecklade
ljudsatser. När jag satt i spårvagnen på väg till skolan
talade dessa dockor med varandra. Jag lyssnade på
dem. Ibland hakade mekanismerna upp sig. Då pep och
blåste det i ventilerna och luften visslade i piporna.
Sedan kom allt iordning igen och spelet fortsatte.

Jag skrev att "man" satte igång allt detta runt mig på
dagarna. Rättare vore nog att skriva: det sattes igång.
Det var heller inte meningen att jag skulle komma
underfund med hur det var. Vem eller vad som styrde
denna leksaksvärld fantiserade jag inte om. Jag tog inte
in Gud i den. Inte heller gudar eller makter i allmänhet.
Senare under åren fram mot 1938 klöv jag den fantasin.
Dels gjorde jag den till en alltmer spännande historia
om hur en pojke vaknar en natt i fel tid och upptäcker
att han vaknat när spelet stängts och då kan gå omkring
i det och bit för bit upptäcka allting och hur han till slut
kommer utanför spelet och ut på bordsskivan i den

stora världen i vilket detta bara är ett leksaksliv. Sedan
kunde fantasin bli vad som helst beroende på vad jag
funderade på just då. Leksaksvärlden kunde finnas
underjorden i en bortglömd håla ur vilken jag klättrade
upp till den riktiga världen eller den kunde vara på en
annan planet eller egentligen i en annan tid.

Dels gjorde jag den till en funderingsfantasi att
pojken/jag som vaknade en natt i fel tid och gick ut i
denna konstgjorda värld sedan plötsligt upptäckte hur
allting var. Han/jag slog till exempel stortån i tröskeln
nere vid de franska fönstren när jag sprang ut i
trädgården. Hela nageln sprack. Den svartnade och blodet
rann och bildade sedan en tjock skorpa. Jag svor. Jag
förbannade tröskeln som jag varit dum nog att slå
stortån i. När jag gjorde det försvann tröskeln och de
franska fönstren ändrade sig och slöt tätt mot golvet
med en gummilist i stället. Då började jag
experimentera med olika andra sådana förändringar och upptäckte
bit för bit att allting omkring mig, hela huset och alla
människorna i det och allting därutanför, bara var ett
slags fantasier som stelnar. Om jag brydde mig om att
fantisera till igen förändrades de eller upplöstes och
försvann och ersattes av annat som jag fantiserat till.

Också detta kunde bli en lång berättelse. Men
intressantast var just själva upptäckten. Den broderade jag ut
med olika detaljer. För sedan när jag väl kommit på hur
det var fanns inte så mycket kvar att fantisera om. Jag
kunde ju då lika gärna tända och släcka solar och vara
allsmäktig men det gav ingen intressant fantasi.
Intressant var däremot att upptäcka och förvånas.

Den andra fantasin var i början annorlunda. Han/jag

vaknade inte mitt i natten i en fel tid. Det var i stället en
dörr. En hemlig dörr som det inte var meningen jag
skulle veta om. Ibland var det en tapetdörr i mitt rum.
Med fingret följde han/jag mönstret i tapeten. Det var
ett snirkligt mönster med stora blommor som öppnade
sig. Då plötsligt gled den hemliga dörren upp. Utan att
veta om det hade han/jag satt igång mekanismen. Den
öppnade sig alldeles ljudlöst. Jag kunde först inte se
någonting därbakom. Det var mörkt. Eller rättare sagt
det var som om jag hade ljuset i ögonen och därför inte
kunde se in genom den okända dörröppningen.

När jag tog steget över den låga tröskeln och kom
innanför förstod jag varför jag inte kunnat se. När jag
nämligen kommit in och vände mig om kunde jag se att
det jag alltid trott vara väggar i ett hus bara var målad
väv. Jag hade kommit på andra sidan kulisserna. Det
jag trott vara riktigt var teater. Huset var en scen. Man
kunde komma bakom.

Jag hade lite svårt att förklara hur man kunde
komma bakom och innanför samtidigt som man kunde gå
runtikring det man kunde komma in bakom. Riktigt
hur det kunde göras visste jag inte. (Det var först senare
i New York när jag var elva tolv år och börjat läsa
science fiction jag löste det med fjärde dimensionen och
sådant; men då var fantasin annorlunda.) Jag klarade
den svårigheten med att säga mig att sålänge man stod
på scenen eller satt bland åskådarna trodde man — det
såg ut som — allting var riktigt. Först när man kom
genom tapetdörren ut i kulisserna fick man syn på
maskineriet.

I alla fall kom jag ut och kunde upptäcka att både

huset och det jag trott vara verkligt och Alva och
Gunnar och alla bara var teater. Därute var ett helt
annat liv. Plötsligt ringde det och folk störtade till
omklädningsrummen och tog sina masker och satte på
sig sina kläder och gick in på scenen och var sina roller.
Man kunde egentligen sätta på sig vilken mask man
ville så länge man kände till replikerna. Om den som
spelade Alva var sjuk kunde en annan rycka in i stället
och lära sig från rollhäftet och sätta på sig Alvamask
och Alvakläder och vara Alva i den föreställningen.

Det var bara jag som gått omkring och varit riktig för
att jag inte vetat bättre. Nu kunde någon annan vara
Jan där i villan under det att jag fortsatte ut i världen.

Därute kunde jag ha olika äventyr. Jag och en stor
hund som hette Käck drog längs vägarna och vi sov i
lador och i höet och det var sommar. Vi upplevde
mycket. Det var olika var gång. Men på Thaliavägen 41
spelade någon annan Jan med riktig Janmask och allt.


XXII

Nu cyklar jag på Alviksvägen och det är sommar. Jag
har kommit ner från Höglandstorget och jag cyklar fort.
Cykeln är ny. Den är en röd Monark i pojkstorlek.
Solen steker.

Innan jag ännu kommit fram till Ålstensgatan hör jag
en bil bakom mig. Då låtsas jag bli orolig för lufttrycket
i slangarna. Jag bromsar, kliver av och känner med
tummen på framdäcket och rynkar pannan och ser
eftertänksam ut till dess bilen har kört förbi. Jag är ännu
inte så säker på cykeln. Men det vill jag inte låtsas om.
Jag tycker det är obehagligt när bilarna kör om mig och
sveper tätt inpå. Men det vill jag inte visa. Därför låter
jag förarna se att jag undrar om jag fått
punktering.

Jag skall till Solviksbadet. Antagligen är det rätt
tidigt ty jag ser inga andra människor ute. Jag ser
gatorna och husen och trädgårdarna — många
gräsmattor gulnar i torkan nu — och där är Ålstensskogen. Men
det kommer bara en bil och gatorna är tomma. Också
den långa Ålstensgatan är tom när jag ser upp längs
den.

Jag trampar fort och böjer mig fram över styrstången
och svänger av ner mot Solviksbadet med en sladd så
det tjuter i bakdäcket och hela cykeln skakar. Jag lägger
högerfotens hela kraft på bromsen och bakhjulet står
stilla ett ögonblick innan jag släpper pedalen och sedan
trampar till så jag riktigt flyger fram vägen ner mot
badet.

Där går jag i simskola. Vi ligger på stranden flera
barn och torrsimmar. Vi sprattlar på kommando och
läraren blåser i en visselpipa. Fram och ut och så ihop
med benen och fram och ut och så ihop med benen.
Därborta springer de stora i strandkanten. De stänker
vatten på varandra och skrattar.

Sedan går vi alla barn ner mot bryggan. Vi har en
flytdyna var och en. Den skall man ha fastspänd när
man går ut på bryggan. Så kliver vi nerför stegen till
vattnet. Simläraren står uppe på bryggan och blåser i
pipan. Steg ner, steg så steg ner steg så och vänster
hand och höger hand och så är vi nere i vattnet och
flyttar oss åt vänster sida en efter en allteftersom vi
kommer ner i vattnet under bryggan och nu skall vi öva
benrörelser. Vi slår ihop med benen och vi frustar och
simläraren blåser takt tu i sin visselpipa och den
sommaren lärde jag mig inte simma.

Det gjorde jag på riktigt sommaren 1937 när jag
fyllde tio år och var på Kvicksta. Jag bodde i stora huset
hos Folke och Rosina. Stig och Karin bodde i lilla
förvaltarbostaden. Folke och Stig var mina morbröder.
Det var ju morfars gård men de skötte den åt honom.

Då, den sommaren, brukade vi bada var dag. Vi
körde i Forden. Den var tolv år gammal. Det var den
man körde mjölken med ned till mejeriet vid
Stallarholmen. Jag hade fått en trasig slang. Om jag gjorde

iordning den skulle jag få den till badring. Jag höll på i
två dagar att leta rätt på alla pyshål och snabbvulka.
Pumpa upp. Ner i hinken med slangen. Lokalisera
hålet. Släppa ut luften. Göra rent. På med lappen och
klämma fast och tända på. Den blev så bra den slangen
att Folke tog den till Forden när han fick punktering.
Då gjorde jag iordning den punkterade slangen till
badring i stället.

Badsjön var liten. Den låg bakom Björkeby. Man
körde in över stallbacken och sedan gick man genom
hagen ner till sjön. Den hade klart brunt vatten. Folke
och Stig simmade och Rosina och Karin badade de med
fast mest solade de. En dag sade Folke:

— Du borde lära dig simma ordentligt. Man kan ju
inte flyta på en badring hela tiden.

De gick ut i vattnet alla fyra. Jag skulle simma från
den ena till den andra i en ring. Först var vi på så grunt
vatten att jag slog i med tårna när jag skulle sparka till
och simma. Sedan gick de längre och längre ut och
längre och längre från varandra under det jag simmade
från den ena till den andra. Tillslut sade Folke när jag
kom fram till honom:

— Här bottnar inte jag heller, jag trampar vatten.
Du kan ju simma.

Då förstod jag att jag lärt mig simma och sedan
simmade jag var dag hela den sommaren. Mest tyckte
jag om att simma under vatten och ha ögonen öppna
just när jag nådde ner mot bottnen och kunde se
stenarna stryka förbi mig.

Men ännu låg jag vid Solviksbadet och sprattlade i
torrsim och det bör ha varit sommaren 1935. Men det

är svårt att skilja somrarna från varandra före den
sommar då jag fyllde tio på Kvicksta.

Mest var jag ju hos någon i släkten. Fast ibland var
jag i huset på Thaliavägen under sommaren också.
Mary var ju där och såg till allting. Syster,
barnsköterskan, tog hand om Sisseia och sedan om Kaj när hon
fötts. Så det fanns ju alltid någon vuxen som kunde se
till mig om jag var där också under sommaren.

Alva och Gunnar var bortresta på semester under
somrarna. Han var ledig från högskolan då. Jag minns
inte om de någonsin tog med Sisseia eller Kaj. Jag tror
det inte. Jag var aldrig med.

De brukade resa utomlands hörde jag. På höstarna
hade de middagar för sina vänner. Jag satt i köket hos
Mary och pratade och hon tog undan kalvstek med
gräddsås och vinbärsgelé och glass i spunnet socker åt
mig från deras middag. När Mary serverade dem hörde
jag att de talade med varandra om sina
sommarsemestrar. Alva och Gunnar hade varit i Norge och bott på en
säter vid Myrdal ena året. Ett annat år berättade de att
de varit i Danmark och badat och de berättade om
dynerna och där hade de varit samman med socialister
och konstnärer och psykologer från olika länder och
haft oerhört intressant.

1937 var de i Frankrike. Det vet jag. Ty då fick jag ett
brev från dem. Det var på min födelsedag den 19 juli då
jag fyllde tio år. "Med många hälsningar från
Frankrike" skrev de och med i brevet låg en sedel på 100 franc.
Jag blev glad. Så stor sedel hade jag aldrig haft.
Eftersom det var min födelsedag körde Stig in med mig
till Mariefred för att jag skulle kunna gå på sparbanken

och växla sedeln till kronor. Men 100 franc var inte så
mycket. Om jag minns rätt fick jag fjorton kronor och
några ören. I varje fall gick jag till kiosken vid
busstationen och köpte glass åt oss alla.

— Men de kom ihåg att du fyllde år i alla fall, sade
Stig.

Jag var nere i Tvååker hos Gustaf och Mela en
sommar. Kanske var det redan 1934. I varje fall hade
jag ingen egen cykel. Gustaf skjutsade mig när vi skulle
till stranden för att bada. Han var kyrkomusiker i
Tvååker då. Jag hade varit brudnäbb när de gifte sig i
Toresunds kyrka. Jag minns att han hade trampat på
ett tuggummi. Det såg jag när han låg på knä. Det satt
under höger hålfot. Jag försökte pilla bort det. Han
sprattlade lite med foten då ungefar som Träff när man
drog honom i de små håren mellan tårna. Plötsligt
märke jag att alla i hela kyrkan tittade på mig. Prästen
också. Då hade jag nästan fatt loss tuggummit. Det
behövdes bara ett par tag till med nageln så skulle det
vara borta. Men jag vågade inte fortsätta.

Vi sjöng för Gustaf när vi var nere vid stranden. Han
tyckte inte om att kallas musikant och vi sjöng:

"Vi äro musikanter alltifrån Skaraborg..."

Det var mycket långgrunt. Man kunde gå hur långt
som helst ut i vattnet och ändå nådde det bara upp till
magen. Men det fanns mycket tång i vattnet och
maneter man brände sig på.

När jag bodde hos dem i Tvååker blev jag sjuk.
Gustaf tog mig till staden och där klippte en läkare bort
mandlarna nere i min hals med en lång blank sax. Det
var otäckt.


Fjorton år senare skulle Gustaf bli avgörande för mitt
liv. När jag då träffade honom igen i Kristianstad tog
han hand om mig och visade mig vad konstnärskapet
innebar. Visst var han musikant. Han var en stor
svensk tonsättare. Men han dog ung i cancer och när vi
resonerade om konsten och livet och uppgiften hade
han redan opererats en gång och visste att tiden var
kort. Han finns inte på grammofonskiva. Men jag har
fått ett ljudband från Sveriges Radio med en av hans
kompositioner. Han spelas ju ibland. Men han dog
innan han hann utföra det han skulle.

Jag var tillbaka på Gesta en sommar efter det att vi
sålt gården. Elon, min morbror, var fortfarande
arrendator där då. Jag satt om dagarna högt uppe i
klätterträdet och såg ut över åkrarna bort mot småskolan och
hagarna. Det sjöng i björkarna.

Med Ulla lekte jag handelsbod. Hon var ett par
månader äldre och alltid mycket ordentlig. Ibland
cyklade jag över fälten till Ulriksberg på andra sidan
och sedan grusvägen till Kvicksta där jag fick saft och
bullar innan jag cyklade hem igen. Men jag gick aldrig
upp till stora huset på Gesta och jag vet inte vem som
bodde där.

Sedan flyttade Elon och hans familj norr om
Mälaren. Han arrenderade gården Nibble vid Tillberga.

Morfar och mormor bodde utanför Eskilstuna på
vägen mot Torshälla. Villan låg med äppelträdgård
framför sig mot vägen och ett stort flyttblock på
baksidan mot skogen till. Den sommar jag bodde hos
dem brukade jag klättra upp på flyttblocket och vara
pirat långt borta. Molnen seglade förbi. Morfar tog mig

med när han var ute och körde. Han hade bilkartan
bredvid sig på framsätet. Den gick att rulla fram. Jag
fick flytta fram den åt honom och han körde långt ner
mot Östergötland och bort genom Närke mot
Värmland och gruset smattrade från hjulen upp mot
stänkskärmarna och han satt nästan alltid tyst. Jag vet inte
varför han körde så långt.

En dag när vi körde bortom Örebro sade han
plötsligt:

— Vill du köra fort?

Sedan körde vi i åttio kilometer i timmen. Jag
berättade det för farmor sedan och hon blev arg och
ringde mormor men mormor menade att det inte var
lönt att tala med Albert för han svarade i alla fall inte.

Ibland stannade vi i någon småstad vid vägen och
han bjöd mig på kondis. Jag fick bakelse och saft men
inte läskedrycker.

— Det är urinsyra i läskedryckerna, sade han, det är
för att folk som dricker dem skall bli törstiga och köpa
in ännu en flaska. Saft är bättre. Det vet man vad det
är.

Mormor fanns mest i övervåningen. Ofta var hon
sjuk. Hon var klen av sig. Ibland gick vi ut och gick hon
och jag. Jag fick bära korgen och filten. När vi kommit
förbi villorna och upp i skogsdungen pekade hon ut en
lämplig glänta och där bredde hon ut filten och sedan
drack hon kaffe och jag fick saft och vi åt kakor och hon
stickade. Sedan gick vi hem igen.

I finrummet var möblerna svarta och svarvade och
blankpolerade. Jag minns aldrig att vi använde det
rummet. Men jag brukade titta in där ibland.

Gardinerna var fördragna för att inte bleka tyget på soffan. Det
var broderat med rosor. Men på eftermiddagen kom
solen in genom en glipa mellan gardinerna och då
blixtrade och glittrade prismorna i kristallkronan.

På morfars skrivbord låg en stor gul tand. Han sade
att den var ett minne. Den var hans bästa tand. Han
hade lådor med husmodeller som jag fick leka med. De
var från Gemla och det var riktiga hus med bjälkar och
fönsterkarmar och dörrar och allt. Men allting var så
litet att man kunde sätta ihop det själv och till slut
skulle man kunnat gå in i huset och bo i det om man
hade varit mindre än en tändsticksask.

Farmor bodde kvar i Mariefred. Där bodde jag när
jag inte var hos någon annan i släkten. Hon var likadan
som alltid fast lite äldre. Man skulle tvätta sig
ordentligt och sitta ordentligt vid matbordet. Hon hade blivit
mycket mån om att jag skulle be aftonbön.

— Gud som haver barnen kär, se till mig som liten
är.

— När du är hos mig gör du som jag vill och här ber
du aftonbön.

Var mina systrar var om somrarna vet jag inte. Jag
såg dem aldrig annat än i villan på Thaliavägen.
Antagligen var de kvar där. Själv bodde jag där hösten
1935 och våren 1936 och hösten 1936 och våren 1937.
Då gick jag i Ålstens folkskola.


XXIII

Jag gick inte i Olovslunds folkskola där alla andra som
bodde vid Olovslund gick utom sådana som gick i
privatskolor. Jag gick i Ålstens folkskola. Dit tog jag
spårvagnen. Tolvan kom från Nockeby och hade
passerat Nockeby torg och när den kom till Olovslund klev
jag på. Sedan var det Höglandstorget och Ålstens gård
där det fanns en vändslinga för 12Å som inte gick längre
och sedan kom man till Ålstensgatan och där gick jag
av.

Längre ner på den gatan bodde Per Albin som var
statsminister men jag gick uppför gatan mot skolan.
Den var stor och gul och var byggd i vinkel högst upp i
gatan. Där slutade Ålstensgatan.

Jag skulle lära mig sköta pengar så jag hade inte
spårvagnskort utan fick lösa kuponger. De var en del av
min veckopeng. Att gå i skola var något man liksom
hade betalt för även om det inte var mycket. Därför blev
jag skicklig på att åka gratis. Jag brukade ställa mig på
främre bakre och försvinna. Jag gjorde mig osynlig och
konduktören märkte inte att jag fanns och när han
ropade om det hade kommit någon nypåstigen hörde
jag ingenting. På väg upp till skolan fanns en gottaffär
där man kunde handla för spårvagnskuponger. Man

fick inte lika mycket som om man handlade för pengar.
Tanten i affären tog fem öre per kupong för att ha
besväret att växla in dem, sade hon. Sedan var det
någon som skvallrade på henne och polisen förhörde
henne och det var slut med möjligheten att köpa för
spårvägskuponger. Men det var först 1937 tror jag.

Skälet att jag måste åka till Ålstens folkskola och inte
fick gå i Olovslunds folkskola som de andra var att jag
var ett problembarn. I Ålstens folkskola fanns en fröken
som kunde ta hand om problembarn. Det berättade
man för mig och jag var därför mycket misstänksam när
jag började i hennes klass.

Jag kom in genom dörren och sade vad jag hette och
alla barnen tittade på mig. De hade ju redan gått för
henne ett år.

— Jag skulle börja här, sade jag.

— Det blir nog bra med det, sade hon.

Sedan fick jag sätta mig i en bänk nere vid
innerväggen.

Hon hade vitt hår och hette fröken Rehn. Hon var en
rätt bra lärarinna. Jag tyckte inte hon var annorlunda
än andra och jag förstod inte varför hon skulle vara
särskilt lämpad för att ta hand om problembarn och
inte heller behandlade hon mig på något särskilt sätt.
Hon var likadan mot oss alla.

Ibland gjorde vi roliga saker. Vi hade en
skolträdgård och vi gjorde potatismjöl. Vi skrev och jag skrev
fult och vi räknade och vi hade lektioner i kristendom
och då hängdes upp planscher om Jesu liv.

De enda skolbetyg jag har kvar från min barndom är
från andra klassen i folkskolan. De säger inte mycket.

Man gav inga särskilt höga betyg i småskolan. Det
högsta jag hade var B+. Det var inte särskilt mycket
även om man inte brukade ge höga betyg. Annars var
det bara B eller B?.

En sak jag kunde var att läsa högt. Det kunde jag
bättre än någon i klassen. Jag kunde det bättre än
fröken själv. Alla andra läste innantill och det kunde
man höra även om det fanns sådana som inte stakade
sig och inte fastnade på orden. Men jag kunde ta fram
orden och låta dem komma som om de talades fram av
någon annan just nu och jag kunde låta orden komma
samtidigt som jag såg efter vad som skulle komma
sedan så jag kunde få det hela att flyta lugnt och jag
kunde till och med vända blad utan att det märktes på
min läsning. Jag tyckte om att läsa högt. Jag brukade ju
läsa högt för mig själv när jag var ensam eller berätta
och vara många röster som skulle låta annorlunda
allihop.

Därför fick jag inte läsa särskilt ofta. Det var bara
någon gång när någonting skulle läsas upp och hon inte
ville själv som jag fick gå fram och läsa. Annars fick jag
sitta och lyssna på de andra som hackade och stakade
sig och inte kunde se hela sidan på en gång utan läste
bokstav för bokstav och ord för ord.

Men för det mesta lyssnade jag inte. Jag stängde av.
Om det var en ny bok läste jag igenom den i förväg. Jag
läste ju fort innantill också och behövde inte röra på
munnen eller mumla som de andra.

Biblioteket låg i skolans hus. Det var en annan
ingång bara. Fröken Rehn tog oss till biblioteket och
där fick vi lära oss hitta. Men vi fick bara vara i

barnbiblioteket. Man fick bara låna två roliga böcker åt
gången. De andra måste vara fackböcker. Men de roliga
böckerna var inte särskilt roliga och det dröjde innan
jag fick börja låna på riktigt.

När vi fick leka skeppsbrott och klättra på lina och
sådant var gymnastiken rolig. Annars tyckte jag inte om
den. Att stå och hoppa eller att gå i takt runt salen eller
att vifta med armarna roade mig inte. För det mesta
brydde jag mig inte om att göra det. Man försökte tala
mig tillrätta men tillslut gav man upp och lät mig vara.
Jag förvånades över att de andra aldrig gjorde som de
ville utan bara som man sade till dem.

Jag hade nästan ingen jag umgicks med i klassen. De
bodde på helt andra ställen i Bromma och vi sågs bara
på skoltid. Men det fanns några jag talade med och
lekte med och tyckte om och det blev ett problem när vi
skulle börja med brännboll och handboll och andra
sådana lekar.

Fotboll och allt sådant kände jag till. Jag hade tittat
på riktig fotboll också. Farbror Gösta som varit
landslagsspelare tog med mig till fotboll ibland. Det var
roligt att se dem spela. På eftermiddagar och söndagar
brukade barn samlas på olika ställen runtom i Bromma
och sparka boll. Det hade de gjort på Kungsholmen
också. Men jag hade aldrig brytt mig om att vara med.

När vi skulle leka på skolgården och fröken delade
upp oss i två lag så kände jag ju reglerna. Men jag
tyckte inte om dem och följde dem inte. Jag spelade
med mina vänner i stället. Jag brydde mig inte om att
de hörde till det andra laget. Då blåste fröken i sin pipa
och alla skrek och bråkade och undrade om jag inte

visste hur man skulle spela och jag menade att jag visste
hur de skulle spela men att jag ville spela på mitt sätt.
Det slutade så småningom med att de fortsatte sitt spel
och jag satt på marken och skulle titta på fast jag tänkte
på annat.

Men för det mesta gick dagarna som vanligt i skolan
och den ena dagen var den andra lik och jag kan efteråt
inte skilja dagarna, veckorna, månaderna eller ens åren
från varandra. De var alla lika. Fröken Rehn var snäll
och det blev inte många konflikter och mina betyg steg
aldrig ovan B+.

Till dessa skolår från hösten 1935 till våren 1937 hör
två dagdrömmar — eller rättare sagt; två
dagdrömssystem. De är lite svåra att återge då jag mötte dem bägge i
läsningen sedan våren 1939 när jag bytt språk, bodde i
New York och var amerikan. Men de hör till denna tid.

Den ena är flygningen. Jag sitter i min bänk och det
är solljus i gardinerna och det mumlar runtom mig och
timmen har just börjat och det är långt kvar på
förmiddagen. Ingen ser att jag försiktigt frigör mig från
bänken. Med några lätta handrörelser stiger jag. Det är
stilla allting och egentligen är det helt självklart att
kunna flyga. Alla människor kan det om de bara visste
att de kunde vilja det. Först när jag kommit så högt upp
att ingen kan nå mig ens om de ställer sig på tå och
sträcker sig efter mig upptäcker klassen vad jag gör. De
pekar på mig och de ropar till varandra men jag hör
dem inte ty jag flyger och jag ser bara deras ansikten
röra sig i miner och deras munnar gapar och fröken slår
med sin bok i katedern fast det hörs inte ett enda ljud
hit upp och nu seglar jag sakta mot fönstret och det slår

upp och därutanför är det sommar och grönt och jag
hör alla fåglarna och nu glider jag ut genom det öppna
fönstret och därutanför är himlen helt djupt blå och
molnen seglar högt och jag flyger bort över björkarna
och försvinner från Ålstens folkskola.

Längre än så gick dagdrömmen inte. Sedan backade
jag den och började om på nytt sätt och gjorde andra
saker. Ibland flög jag förbi andra klassrumsfönster och
såg in genom dem och ibland flög jag runt runt över
skolgården när det var rast och alla pekade på mig och
lärarna kom med sådana där käppar med krok som
man har för att sätta upp kartor och de försökte kroka
mig med dem och dra ner mig. Och jag retades med
dem och flög nära, nära, nära men alltid just lite
bortom deras räckhåll.

Det var en rolig dröm och man kunde göra massor
med olika saker.

Ibland kom man på mig när jag satt och drömde att
jag flög. Då frågade man vad jag tänkte på och jag
hoppade inte till eller någonting utan log bara för man
skall inte vara sur och sade:

— Ingenting.

Våren 1939 upptäckte jag att Both Tarkington skrivit
nästan den dagdrömmen i "Penrod". Det var en bra
bok. Många gånger bättre än alla Bill-böcker fast den
var samma sorts bok. Fast i Penrods dagdröm fångas
han. Man får tag i honom genom att ropa ner honom.
När jag läste Tarkington hade jag redan slutat drömma
flygdrömmen på riktigt. Jag kom bara ihåg att jag
brukat drömma den. Ty då 1939 var det
osynlighetsdrömmen.


Den andra dagdrömmen var sådan att jag inte kunde
drömma den i skolan. Det var för många barn kring mig
och jag stördes. Den drömde jag i stället när jag gick ner
till spårvagnen eller när jag stod ensam och väntade
eller när jag kunde vara helt i fred utan att någon kom
och tog i mig eller ropade på mig eller talade till mig.
Det var drömmen om den andra världen.

Det hade ju alltid varit så att bilderna fanns där när
jag blundade. Särskilt när jag var trött kom de närmare.
Det var ansikten och människor och djur och även
landskap. De kommer än. Och till en del kan de styras.
Jag kan se fram ett ansikte och så börjar det omvandlas
och förvandlas. Jag kan se det förvridet. Ta det i ett
snett perspektiv. Men det går ju inte alltid att styra.
Mest är det som ett bildbrus som man inte behöver bry
sig om. Likadant är det med musiken och rösterna.

Jag kanske bör säga att det varken nu eller någonsin
varit röster utifrån eller bilder som låtsas vara riktiga.
Någon svårighet att orientera mig och att veta vilken
verklighet som var riktig har jag aldrig haft. Om de
lyssnar och ser efter är det likadant för alla människor.
Ja, det är ju likadant för mina hundar också. Det är
därför de kan drömma och i sömnen springer de och
gläfser och det rycker i dem och raggen reser sig och det
är väldig dramatik i hunddrömmen. Vissa hundar kan
man få att se saker också när de är vakna. Så kan man
sitta och leka och låtsas med en hund. Så brukade jag
sitta med Träff på Kvicksta.

Men med lite vilja kan musikfragmenten bli till hela
långa stycken. Och de olika repliker som skjuter upp
och skär fram som isflak i ström kan samlas till långa

konversationer.

Dagdrömmen var rätt komplicerad. Den var att det
fanns två världar. En värld som var riktig på ett vanligt
sätt och så den andra från vilken jag såg bilder och
hörde musiken och replikerna. Bara genom att tänka
det på det sättet började jag liksom göra den andra
världen. Sedan tänkte jag att egentligen var den andra
världen lika vanlig och riktig och det var den här med
Ålstens folkskola som bara framvirvlade bilder och
fragment av repliker. När jag tänkt mig fram genom det
då kunde jag börja dagdrömmen.

Den var att denna andra värld fanns på något annat
ställe. Ofta lade jag den i Söderhavet eller i Afrika ty om
Afrika hade jag ju fantiserat mycket när jag gick i
Olofsskolan. Då hade jag ögon och öron i den andra
världen fast jag andades i den här. Men när jag rörde
mig i den här världen rörde jag mig på samma sätt i den
andra. Och jag lät bilderna och ljuden bli hela.

Så gick jag nedför Ålstensgatan mot spårvagnen och i
den andra världen gick jag på en ö i Söderhavet med
palmer och sand. Men det var ju inte samma backar i
båda världarna så ibland gick jag liksom i luften i den
andra världen när jag gick på gatan i den här och
ibland gick jag liksom genom marken i den andra
världen när jag gick utför gatan i den här och jag gick
rakt ut i den blå lagunen och sjönk djupare och djupare
i det klara vattnet med alla fiskarna runt mig när jag
gick ner till tolvans hållplats.

Också den drömmen kunde göras på många sätt.

Våren 1939 i New York läste jag "The remarkable
case of Davidson's eyes" av H. G. Wells och blev

mycket förvånad. Men han hade använt en massa apparater
och en hel explosion för att åstadkomma drömmen.
Han bara såg också, han hörde inte och han kunde inte
flytta sig fram och tillbaka.

Jag antog att Wells hade haft samma sorts
dagdrömmar och att han sedan begagnat dem och skrivit ut dem
för andra och då fått förse dem med sådana där
förklaringar för att slippa onödiga frågor. Vid den tiden
hade jag slutat vara i Söderhavet och gick i stället
omkring i Europa där det skulle bli krig eller ute i
världsrymden som jag läste om i "Astounding".


XXIV

Det var när Lappland störtat. Jag hade suttit uppe i
klättertallen där Olle och Lennart och jag höll på att
bygga en koja. Kvällen hade alldeles genomskinligt klar
luft med grön himmel och uppe från klättertallens
krona kunde man se långt ut över villor och skogsdungar.

Vi hade talat om Lappland. Olle hade menat att det
var pilotens fel. Han borde inte ha gasat innan han kom
upp på höjd. Jag hade menat att Fokkern nog inte var
så säker som man sade. Det var efter middagen och det
drog mot kväll. Vi hasade ner från kojan vi byggde
uppe i tallens krona. Stammen var glatt och det var
svårt att ta sig upp. Det var därför vi fick ha kojan i
fred.

Olle gick hemåt mot sig och jag gick mot
Thaliavägen 41. Jag hade slagit i höger stortå. Den var blodig.
Nageln höll på att ramla av igen. Jag brukade slå upp
tån i början på sommaren och sedan smällde jag i den
lite då och då. Det kunde inte hjälpas. Jag hade fått
kåda på tröjan också. Den klibbade fortfarande och jag
försökte gnugga bort den så man inte skulle se den men
det blev bara en stor fläck i stället.

När jag skulle gå in satt Gunnar och Rolf Bergman
vid trädgårdsbordet. Gunnar drack körsbärslikör från

silverbägaren farfar gett mig när jag döptes. Jag
försökte ta mig förbi dem men Gunnar ropade på mig. Jag
fick gå fram och hälsa.

— Ser du vilken tjockis han blivit, sade Gunnar. Rolf
Bergman sade ingenting. Han bara nickade.

Gunnar petade mig i magen.

— Skall du föda snart, sade han. Du är väl i nionde
månaden nu. Sedan skrattade han. Rolf Bergman sade
ingenting. Han bara nickade.

Ja, jag hade blivit tjock. Det sade man till mig och det
visste jag.

— Skvalpar det inte i skinkorna när du går, sade
Gunnar.

Det var ingenting att svara. Det var alltid bäst att
låtsas som man inte riktigt hörde när han var sådan
där. Mary kom med saft åt mig och jag satte mig en bit
från dem.

— Ät du bullar bara, sade Gunnar och skrattade
igen.

Rolf Bergman var en av Gunnars vänner från
studenttiden. Han var något år äldre än Gunnar.
Medicinarna hade haft så mycket hyss för sig på den tiden.
Man stoppade på sig delar när man gick från
undervisningen och så skämtade man. Man tog upp handen ur
fickan när man skulle skaka hand och folk hoppade
högt. Det var så kul, sade Gunnar. En gång hade man
tagit med sig ett helt lårben och lagt i sängen hos en
teolog från Enköping. Han hade rum vid Odenplan.
När han kröp ner i sängen på kvällen och hittade benet
bredvid sig blev han alldeles ifrån sig. Han bara satt
och rullade med ögonen som en nigger. När Gunnar var

på humör brukade han berätta om sådant.

Nu talade Rolf Bergman om en flicka de haft i huset.
Hon var från landet och hade bara varit i Stockholm
helt kort tid.

— Men jag blev misstänksam så jag kallade in henne
och tittade närmare på henne och då hade hon dröppel.

Gunnar och Rolf skrattade och så fick Gunnar syn på
mig igen.

— Hur mår du Joe, sade han.

Jag visste att jag var fet. Jag kunde se det i spegeln.
Jag hade varit fet mer än ett år nu. Jag avskydde det.
Gunnar tyckte illa om feta personer. Hans systrar var
feta också. Han skämtade med dem också. Ibland
började de gråta då. Men jag grät inte. Jag bara log.

— Han är som Mr Wardles fete Joe, sade Gunnar.
Han bara sitter där och somnar om man inte får liv i
honom.

— Hej, Joe, vakna! sade Gunnar och sträckte fram
sin hand och petade mig i magen.

— Jag sover inte, sade jag.

Gunnar blev aldrig trött på att skämta om Joe.
Särskilt roligt tyckte han det var om han fick tag på mig när
det var gäster där. Det var knappt så att jag kunde läsa
Dickens. Jag brukade hoppa över kapitlen där Joe
förekom när jag läste i boken om Pickwick. Den hade
farfar köpt och jag läste den hos farmor i Mariefred.
Men jag hoppade över de där kapitlen i början där Joe
bara äter och sover och somnar så fort han sätter sig.

— Att den fete pojken hos Dickens somnar är helt
normalt, sade Rolf Bergman. Så gör de. Det beror på
bristande syreupptagning. Det händer att det kommer

patienter som är så feta att de inte kan hålla sig vakna
om de råkar sätta sig. Diafragman klämmer upp
lungorna och de somnar. Det är nästan som när en pilot får
en black-out.

Fortfarande var kvällen stilla och genomskinligt klar.
Himlen glasklart grön och tallarna svarta som
silhuetter. Här gick berget i dagen. Bordet och stolarna stod
på hälleberget. Jag tittade på dem och gjorde dem små
som om man såg dem bakvänt i kikare. Sedan tryckte
jag på min hemliga pedal och nu öppnades luckan och
med ett vansinnigt vrål störtade Gunnar och Rolf
Bergman ner i underjorden. Lågorna slog upp.

Jag reste mig från stolen och gick fram till kanten.
Det var en cirkelrund öppning; ett hål ner i
underjorden. Luckan hade dragits bort när jag tryckte på den
hemliga pedalen.

Det var ett väldigt rum där nere. Men jag kunde se
dem helt tydligt. Lågorna fladdrade kring dem och de
stektes på spett. De levde hela tiden. De sprattlade och
fäktade och det fräste om dem.

Jag kunde se deras ögon. De var uppspärrade. Men
jag bara log mot dem och tryckte på den hemliga
pedalen igen och nu gled luckan helt ljudlöst tillbaka
och det var bara sus i trädkronor och en fågel långt
borta. Jag var ensam i trädgården. Högt uppe på den
buteljgröna himlen syntes en svart flygmaskin på färd
mot norr. Den var högt uppe och jag reste mig upp och
såg länge efter den och sedan ropade jag så högt jag
någonsin förmådde:

— Heja nya Lappland! Heja nya Lappland.


XXV


VI SE PÅ VÅR HEMBYGD.

Vårt skolhus är 97 meter långt och 10 meter brett.

Vårt klassrum är 8 meter långt och 6 1/2 meter brett.
Vi ha tre fönster ut mot skolgården och två dörrar mot
korridoren. Vi ha två skåp, stol och bord åt fröken och
31 skolbänkar.

Ålstens skola är nybyggd. Vi ha 20 klassrum, 2
gymnastiksalar, 1 handarbetssal, 1 slöjdsal, 1 fysiksal, 1
samlingssal, bibliotek, expedition, tandklinik, skolbad,
skolkök, 2 lärarerum, 4 materialrum samt förvaringsrum, 
pannrum och tvättstuga. Dessutom finnes bostäder 
för vaktmästare och städerska. Sedan gick vi ut ur
skolhuset.

Först gick vi till skolträdgården. Där skulle vi titta på
blommor. Vi tittade på ringblommor, reseda, astrar,
solros, akleja, tuppkam. Sedan sågo vi ek, röda vinbär,
svarta vinbär, krusbär. Och så sågo vi majs, hampa.
Sedan var det utflykt.

När vi skulle gå ut på denna utflykt samlades vi på
skolgården för att gå iväg. Vi gick först Ålstensgatan
och sedan Bergviksvägen tills vi kommo trappan upp
som ledde till Storskogen. På berget sågo vi långa
isräfflor och stora issprickor. Vi sågo också stora 

klippblock som isen fört med sig på den tiden. Nedanför
berget var det på några ställen kärr med starrgräs.
Sedan gick vi uppför en backe och kommo till en
vikingagrav överst på toppen. Sedan gick vi därifrån till
ett utsiktsberg och där sågo vi Mälaren med vikar och
sund och fjärdar och öar och holmar och halvöar och
uddar.

Sedan gick vi Bergviksvägen igen och där sågo vi ett
båtvarv. Vid Alviksvägen sågo vi tennisbanor. Vid sjön
låg Mälarparken. På avstånd sågo vi Västerbron och så
gick vi vidare och då sågo vi Bergsund skeppsvarv och
mekaniska verkstad rakt över. Sedan gick vi vidare och
kom på Solviksbryggan och därifrån sågo vi Högalidskyrkan 
och Storkyrkan och Tyska kyrkan. Sedan sågo
vi Kungshatt. Stora bob-backen kommo vi till allra sist.
Vädret var bra.

Jan Myrdal

Klass III


XXVI


Måndagen den 28 september år 1936 låg jag på
köksgolvet och läste Svenska Dagbladet. Mary menade
att jag låg i vägen och schasade på mig till dess jag kröp
in under bordet med tidningen. När jag tittade upp
kunde jag se hennes ben vandra fram och tillbaka. Hon
höll på att duka åt oss i köket. Vi skulle ha pölsa. Alva
och Gunnar åt inte pölsa. De åt kött med grönsallad
sen.

Pölsa var lungmos egentligen. Det visste jag nu. När
jag var liten åt jag varken lungmos eller blodpudding
men jag åt pölsa och svartkorv. Tillslut en dag när jag
var med Mary och handlade hos slaktaren vid torget då
bad hon att också få ett halvt kilo lungmos och ett kilo
blodpudding åt barnen. Då protesterade jag.

— Du vet ju att jag inte äter lungmos och blodpudding, 
sade jag.

— Du har ätit lungmos och blodpudding hela livet,
sade hon. Man har bara kallat det för någonting annat.

I Sverige hade vi fått ny regering. Gunnar hade inte
kommit med. Per Albin hade gjort upp med bondeförbundet. 
I Spanien gick kriget dåligt. Svenska Dagbladet
skrev att de röda flydde och att Córdoba befriats.
Alcázars hjältemodiga försvarare har undsatts, skrev 

Svenska Dagbladet. Det var en högertidning. Jag
brukade inte läsa den. Jag läste Social-Demokraten. Men
nu hade Svenska Dagbladet bild på mig. Jag stod där
alldeles under namnlistan för den nya regeringen och
bredvid nyheterna från kriget.

På bilden var jag klädd i trenchcoat och keps. Det var
sommarvarmt ännu så jag hade inte börjat med
golfbyxor än utan gick i kortbyxor fortfarande. Strumporna
hade hasat ner och jag hade sandaler i stället för skor.
Men jag var inte ensam på bilden, bredvid mig stod en
annan. Vi var lika stora. Också han hade keps och
trenchcoat men hans trenchcoat var blå och min var
grå. Och han hade skor och golfbyxor och skjorta med
slips. Man såg inte ansiktena på oss. Vi var i profil och
bortvända så man bara kunde se våra högeröron.

Svenska Dagbladet skrev att de två var ”ett par unga
herrar Myrdal”. Många trodde att det var jag och min
bror. Denne bror brukade man tala om länge. 1965 åt
jag lunch en sommardag på Freden. En som jag haft
som lärare på Höglandsskolan 1943 kom in. Någon
pekade ut mig för honom. När han tagit sina två vita
kom han fram till mitt bord:

— Jag hade din bror i min klass, sade han. Din äldre
bror. Hur går det för honom nu för tiden.

Och han berättade för mig om sina svårigheter med
min äldre bror. Han väntade att jag skulle be honom
sitta ned vid mitt bord. Men det gjorde jag inte. Jag såg
honom inte. Han fanns inte. Efter en stund harklade
han sig och sade:

— Ja, jag går tillbaka till mig.

— Har du sett att man tror att Olle är min bror, sade 

jag till Mary.

Det var Olle som stod bredvid mig på bilden i
Svenska Dagbladet. Vi hade tagit oss till invigningen av det
nya området i Kristineberg. Det var Markelius som
hade ritat husen. De var hus för barnrika. Senare kom
de att kallas Myrdalshus.

 Bostäderna för barnrika visades på söndagen för
stadsfullmäktige och andra intresserade bland vilka
man även märkte ett par unga herrar Myrdal, som
syns här på bilden bredvid ett par av de nya
bostadshusen på Kristinebergsområdet.

På bilden står jag och läser ritningar och Olle håller
upp en dörr. Sju år senare brukade jag ofta gå genom
den dörren och upp i den trappuppgången ty där bodde
Tore Forsberg. Vi var mycket tillsammans och han blev
ordförande i den klubb där jag blev studieledare. Nu är
han partisekreterare för vpk och det är några år sedan
vi träffades.

Då, den söndagen mot slutet av september 1936, när
området visades hade Olle och jag tagit spårvagnen till
Kristineberg för att jag var intresserad av hus och
husbygge. I mitt rum hade jag en hel del böcker med
bilder av nya områden i Wien och i Hamburg och på
andra ställen. Jag brukade göra ritningar också. Det var
roligt att räkna ut hur fönstren skulle sitta och åt vilket
håll dörrarna skulle öppnas och hur man kunde gå från
rum till rum. Det var därför jag tagit Olle med till
Kristineberg.

Gotthard Johansson var inte helt förtjust i 

planeringen, minns jag och jag hade hållit med honom när jag låg
under köksbordet. Om folk skulle flyttas dit för att de
var trångbodda och hade många barn men sedan fick
bo fem personer i ett rum och kök var det inte så särskilt
bra. Badrummen i källrarna var heller inte bra. Allting
var trångt och litet. Fast Markelius hade ritat ganska
bra menade jag. Hans hus var intressanta. Näst
modellflygplan och ångmaskiner var hus det jag var mest
intresserad av att bygga då.

Svenska Dagbladets fotograf hade upptäckt oss när
jag stod och läste ritningar och talade med Olle om vad
som var fel med planeringen.

Olle och hans ett år yngre bror Lennart var ju då
mina närmaste lekkamrater och vi brukade träffas varje
dag. Fast de gick i Olovslunds folkskola och jag gick i
Ålstens folkskola.

På kvällarna klättrade vi i byggena ute vid Nockeby.
Där höll man på att bygga villor då. Vi sprang på
bjälkarna och balanserade högt uppe på taknocken.
Sedan tog vi med oss spik och bräder till våra kojor.
Sådant låg ju runtomkring på byggena och ingen
märkte om man tog bara lite.

Vi hade talat om att bygga en stor koja i skogen men
det gjorde vi inte. Den skulle vi inte få behålla. De
större pojkarna skulle bara ta den om den blev bra. Vi
ville heller inte bygga på Olles och Lennarts tomt. Hans
föräldrar skulle bara fråga var vi fått bräder och spik
och det skulle bli en massa förklaringar och sådant. Om
vi byggde på tomten till Thaliavägen 41 skulle Mary
märka vad vi gjorde och hon och Syster skulle börja
fråga. Det var därför vi byggde kojan uppe i tallen. Där 

kunde ingen av de stora komma på den och de stora
pojkarna brydde sig inte om att klättra upp där.

Tallen var hög. Det var rätt svårt att komma upp.
Man fick klättra på samma sätt som när man klättrade
upp i lyktstolpar och telefonstolpar. Knipa ihop med
benen och sega sig upp. Men bara man kommit upp ett
par meter gick det bättre. Där fanns grenstumpar att ta
tag i sedan blev det grenar och uppe i kronan var det
rätt gott om plats.

Vi började med att spika fast bjälkar mellan grenarna
så vi fick ett bra underlag för golvet. Sedan spikade vi
på ett golv och så kunde vi sitta på det alla tre. Ibland
fick någon annan vara med också. Vi kunde klämma
ihop oss fem stycken däruppe och då gungade och
knakade det men det höll. Vi talade om att göra väggar
och tak också men det var svårare. Det fanns inga
riktiga fästen. Därför högg vi stora tallgrenar med Olles
scoutyxa och liksom vävde väggar och tak av dem. När
man stod på marken kunde man sedan nästan inte se
vår koja och när man såg den tyckte man nästan att den
såg ut som ett mycket stort fågelbo.

Man fick vara försiktig när man hasade ned. Man
kunde fastna på en av de torra grenarna annars. Det
gjorde jag en gång. Det var en liten stump som körde in
i låret. Det gjorde ont och där satt jag. Den hade trängt
in flera centimeter. Jag kom loss först efter en stund.
Både Olle och Lennart drog i mig och jag sparkade till
allt vad jag orkade och kom loss och ramlade ned. Fast
det var inte så högt, bara några meter och det gjorde
ingenting. Men blodet rann utför benet och det
dunkade.


När jag kom till Thaliavägen 41 gjorde jag först ren
mig så mycket jag kunde i trädgårdstunnan för att
ingen skulle märka att jag blödde och sedan tog jag mig
upp till mitt rum och lindade om bitar ur den gamla
nattskjortan jag haft som stjärngosse vid luciafesten i
skolan. Det blev åbäkigt och bökigt men det kom inte
mycket blod i sängen och nästa dag var det ganska torrt
fast benet svullnade och det dunkade och jag hade lite
svårt att gå en tid. Men ingen märkte något och jag
slapp frågor. Ärret finns kvar. Det är stort och sitter på
insidan av höger lår. Det ser ut som om någon stuckit
en bajonett i mig. Senare om åren brukade flickorna
fråga vad det var.

— Ingenting, brukade jag säga.

Vi brukade inte vara på Thaliavägen 41. Oftast var
vi i Olles och Lennarts rum. De hade ett stort rum med
sängarna över varandra som i en sovvagn. Olle sov i
den övre och dit var det en stege av trä.

Vi byggde med deras Meccano och från Tyskland
hade deras pappa skaffat dem nya leksaker. Det var
soldater som inte var tennsoldater utan gjorda av något
konstgjort material och som var målade i riktiga färger.
Till soldaterna hörde kanoner och fältkök och allt som
behövdes. De hade också fått en tung och fin öppen
Mercedes med gummihjul. Den gick att styra. Till den
hörde en Hitler som stod upp och hälsade folket och
tolv SS-män. På så sätt kunde man låta Hitler köra
förbi sina soldater och hälsa dem. Olles och Lennarts
pappa beundrade Hitler för vad han gjort för Tyskland
och när Olle berättade för honom vad jag sade om
Hitler menade han att pojkarna inte skulle lyssna på

sådant. Fast han förbjöd dem inte att leka med mig.
Tvärtom. Han sade att Olle var stor nog att åka på
läger i Tyskland nu till sommaren och att han kunde ta
mig med. Först skulle jag åka men sedan sade farmor
att det inte var bra och så kom jag till Mariefred i
stället.

När Bromma flygplats öppnades hade vi varit där. Vi
hade cyklat dit alla tre och sett på när flygvapnet höll
uppvisning. Det var mycket folk därute och kungen
hade också varit där fast honom såg vi inte. På
utställningen hade vi sedan sett de stora modärna
flygplanen. Olle hade visat Junkers Ju 86 för mig och
sagt att med sådana flygplan kunde tyskarna antingen
vinna ett krig eller behärska hela världens
trafikflygning.

När vi satt uppe i vår koja i tallen och såg ut över
Bromma berättade vi för varandra om flygningar vi
gjort över hela världen. Gång på gång flög vi över
Atlanten och Stilla oceanen. Ibland störtade vi men
klarade oss efter stora strapatser men mest klarade vi
alla svårigheter och när vi fick motorfel mitt ute över
Atlanten låste vi spakarna och drog ner
flygarglasögonen så att inte vinden skulle förblinda oss och så
öppnade vi huven och klättrade fram mot motorn och
det tjöt i stagen och oljan sprutade mot ansiktet och
under det att vi höll oss med vänster hand och hängde i
knävecken i krysstaget reparerade vi motorn med den
stora skiftnyckel vi burit i munnen när vi klättrade upp
ur sittbrunnen. Nu när vi arbetade med motorn märkte
vi hur planet förlorade fart och så gick det i stå och
sedan i spinn mot havet som stormade under oss och

det visslade och tjöt och oljan sprutade men lugnt och
kallblodigt arbetade vi vidare med motorn till dess den
var klar då vi klättrade tillbaka till sittbrunnen igen
utan att förhasta oss för vi såg ju att det ännu var 367
meter till vågorna och när vi kommit på plats och tagit
kontroll över planet drog vi upp det ur störtningen och
det skalv i planet när det reste sig och strök så tätt över
de rykande stormpiskade bränningarna att
saltskummet yrde mot vindrutan och med en vrålande motor och
rasande propeller steg vi allt högre och högre mot en
himmel som var så knallblå att den nästan var svart.


XXVII

Mary måste ha varit ledig den eftermiddagen för Alva
kom in i köket och jag hann inte stänga kylskåpsdörren
förrän hon stod bakom mig och såg. Jag hade tagit en
köttbulle från det gula fatet i kylskåpet. Det skulle bli
middagsmat. Nu syntes hålet efter köttbullen. Det lyste
som ett såsigt sår i köttbullsmängden.

— Om du skall göra sådant som är förbjudet så
måste du i alla fall se till att ingen kommer på dig, sade
Alva.

— Om du stjäl köttbullar så måste du ordna det så
att ingen kan se vad du gjort. Du måste plocka om
köttbullarna så det inte blir något hål.

Hon plockade om köttbullarna så att man inte kunde
se att jag tagit någon.

— Ta så en köttbulle, sade hon.

Jag gjorde det. Men den smakade inte. Det var som
att tugga sågspån.

— Flytta nu om dem, sade hon.

Jag flyttade köttbullarna kring varandra.

— Det får inte se alltför regelbundet ut, sade Alva.
Det måste se ut som förut och ge intryck av att
köttbullarna bara hällts upp på fatet direkt från
stekpannan.


Hon petade på några av köttbullarna så att de bröt
den symmetri jag byggt upp.

— Så, sade hon. Nu ser det naturligt ut. Nu kan
ingen se att du tagit köttbullar olovandes.

Hon tog ned en glasvas från hyllan. Fyllde den med
vatten och gick. Jag stod kvar i köket. Nu var
köttbullssmaken en kall och fet hinna i munnen. Jag gick fram
till vasken och spottade. Sedan stack jag höger
pekfinger och långfinger i halsen och kräktes upp
köttbullarna. De var en sur och illaluktande smet som brände i
halsen. Jag spolade vatten och tryckte ner smeten
genom hålen till avloppet. Sedan spolade jag så länge
att allting var borta. Jag såg mig noga om så att ingen
skulle kunna se vad jag gjort. Jag sköljde munnen med
vatten gång på gång och sedan nosade jag för att känna
om någon kunde lukta sig till att jag kräkts. Men allt
var nu som det brukade vara och ingenting syntes och
inte kunde någon känna lukten heller. Det var
fortfarande eftermiddag och långt kvar till kvällen och jag
gick ut.

Vad man än gjorde var det viktigt att man inte
lämnade några spår efter sig. Det var lika viktigt som
att ha rena kalsonger ifall man skulle bli överkörd och
komma på sjukhus och någon annars skulle se att man
hade skit i kalsongerna.

Allting måste se riktigt ut. Om man ändå gjorde
något som inte var riktigt måste man göra det på ett
sådant sätt att det inte kunde synas. Man måste
använda riktiga ord också när andra kunde höra. Man
måste alltid komma ihåg att någon kunde lyssna.

Alva var alltid rädd att Gunnar skulle försäga sig så

folk hörde det. Därför kvittrade hon när han sade:

— En sådan där riktig klädjude!

Hon såg plågad ut när han gick in genom en dörr där
det stod "Förbjuden ingång" och han sade:

— För Gunnar Myrdal gäller inga förbud!

Men sådant sade han inte när andra hörde. Man måste
vakta på sin tunga. Det var som att säga piga. Det fick
man aldrig göra när något hembiträde kunde höra.

Det var Alva som såg till att det inte sades något
olämpligt.

— Gunnar lilla, sade hon, Gunnar lilla. Not in front
of the servants and children.

Hon kvittrade när hon sade det. Sedan skrattade hon.
De talade därför engelska med varandra när jag kom i
närheten. Sedan när de började misstänka att jag
förstod övergick de till franska. Men det var Gunnar
inte så bra på. Han svarade bara enstavigt och
grymtande.

Alva hade ett särskilt sätt att kvittra när någon sade
sådant som var olämpligt för andra att höra. I taxi och
på spårvagnen och i tåg och på biografer skulle man
alltid vara tyst. Man visste aldrig vem som lyssnade.
Men man kunde säga något om vädret eller om
chokladkakor eller om sådant. Särskilt viktigt var detta när
man träffade kamrater. Man visste aldrig vilka
föräldrar de hade.

Jag hade veckopeng. Den skulle räcka till mina
dagliga utgifter. Det var ju därför jag lärde mig åka
gratis på spårvagnen. Andra pengar arbetade jag för.
Vart arbete hade sitt pris. Klippa gräsmatta var 25 öre.
Gräva landet var 30 öre. Gå ärende kunde vara tio öre

om det gällde att bara gå fram och tillbaka till Percy
Luck på Höglandstorget eller att gå ner till bageriet.
Men det kunde stiga till 25 öre, ja till och med ändå mer
om det var komplicerade uppdrag.

Men dessa pengar fick jag inte med en gång. Alva
skrev upp dem i en liten anteckningsbok med svarta
pärmar. Om det sedan var något jag verkligen ville
köpa lades dessa pengar ihop och om det jag önskade
köpa var värdefullt och utvecklande då lade hon till lika
mycket. Om mitt tillgodohavande inte var tillräckligt
stort för att en fördubbling skulle räcka till då blev hon
mycket hemlighetsfull och satt med den svarta boken
framför sig och suddade och skrev och suddade och
skrev om och tillslut fick hon uträkningen att stämma
och jag kunde köpa det jag skulle ha. Men det var alltid
lika hemskt och spännande innan man visste hur hon
skulle bära sig åt.

Jag avskydde detta.

Men jag lärde mig räkna på samma sätt. När jag gick
ärenden och skulle handla så hade jag med mig
suddgummi och blyertspenna och på hemvägen
ändrade jag räkningen. Jag tog inte mycket. Ingen borde ju
komma på det. Det fick inte vara så mycket att någon
undrade och började fråga och om någon frågade skulle
det vara så liten ändring att affären inte skulle kunna
vara säker på att det var fel. Bara några ören här och
några ören där och se till att sammanräkningen stämde.
Det var som att hyvla bort några spån.

Jag tränade länge på att göra förändringarna på ett
omärkligt sätt. Det gällde att sudda riktigt. Man måste
vara uppmärksam också så att affären inte använt

anilinpenna. Siffrorna skulle göras på rätt sätt också. Och
man fick inte trycka alltför hårt. Nu hade jag ju alltid
räkningar i fickan så de var vana vid att de var lite
smutsiga och hopskrynklade. Det gjorde det lättare att
ändra räkningarna utan att någon kunde märka det.
Jag fick också räkna mycket noga för att allting skulle
stämma.

För de pengar jag fick på detta sätt kunde jag köpa
sportkola och sjörövargum och mycket annat.

Alva bokförde allting i hela huset. Allt vad de olika
barnen kostade. Allt vad gäster åt. Allt vad som köptes
in. Hon fyllde olika anteckningsböcker med
sifferkolumner. Hon tyckte att det var roligt. Hon kunde sitta
för sig själv och skriva siffror och räkna. Men hon
antecknade inte bara åt det här huset. Hon antecknade
åt hela släkten. Alla var de skyldiga Gunnar och Alva
pengar det förstod jag nu så småningom när jag började
bli tio. Det hängde ihop med farfars död. Alva hade
gjort uträkningar så att farmor skulle kunna leva som
vanligt och alla betala för det som om hon haft pengar
efter farfar men eftersom det inte fanns några sådana
pengar så skulle syskonen betala men eftersom de hade
olika möjlighet men skulle betala alltefter vad de kostat
farfar i utbildning och sådant som Alva räknat ut så
blev det Gunnar som betalade och sedan betalade
syskonen till Gunnar enligt de årliga uträkningar Alva
gjorde. Det var ett mycket invecklat system. Det var så
invecklat att ingen i släkten förstod det utom Alva.

Tio år senare när jag satt med Gustaf Carlman på
Frimurarhotellet i Kristianstad och han bjöd på
smörgåsbord och bäsk och öl sade han:


— Om jag bjuder dig på krogen så skriver jag inte
genast upp det i någon bok. Jag är inte med om detta
myrdalska bokhålleri. Jag vill inte ha med det att göra.
Säger hon att vi är skyldiga pengar så håller jag med.
Säger hon att vi inte är skyldiga pengar håller jag också
med. Det finns annat att syssla med i livet än att räkna
pengar och föra bok.

Jag berättade för honom hur det varit och hur jag fått
räkna och förfalska och förskingra och sudda och skriva
och sudda igen för att få det hela att stämma och han
sade:

— Glöm det. Du är inte skyldig dem någon
redovisning. Du har inte bett att bli född. Föräldrar är skyldiga
att ta hand om sin avkomma när de satt den till
världen. Du måste ju inse att det inte är du som är
tokig.

Det var mycket skönt. Gustaf skrattade och lade för
av sillpotatisen och lyfte brännvinsglaset och sade:

— Skål på dig!

Men ännu kan jag inte räkna pengar. Jag sticker ner
handen i fickan och känner efter om det finns mynt där.
Jag kastar en blick i plånboken. När jag skall föra bok
får jag utslag på händerna och känner kväljningar av
obehag och framför mig ser jag åter min barndoms
helvetiska sifferrader och förfalskade uträkningar som
alltid höll på att slå fel på något öre här eller där så jag
ständigt gick i risk att bli upptäckt.

Det är möjligt att det är likadant i andra
sammanhang och i andra familjer. Men jag har aldrig kommit i
kontakt med någon familj där detta mångdubbla
bokhålleri var så satt i system och där det var så mycket

vardagligt som var förbjudet att nämna och inför vilket
man hade att vakta tungan.

Hos mina systrar sitter det i än. Min yngsta syster
Kaj är gift i Tyskland. Hon bor i Göttingen. Henne
hade jag tyckt om. 1970 när vi kom med bil från Indien
körde vi av motorvägen i Göttingen och hälsade på.
Min systerdotter Nicky såg storögt på mig och sade:

— Aber Mutti, har du en bror?

Kaj blev generad och skrattade. Det hade inte blivit
av att säga något om mig, menade hon.

Tolv år tidigare hade hon gift sig. Det var i Indien. Vi
hade varit med. Efteråt när hon väntade på att komma
iväg till Europa, hade hon suttit och talat om hela detta
spindelnät av bokföring i släkten och hur Alva förde bok
och lade till och drog av och suddade och rättade.
Tillslut hade hon fallit i gråt:

— Jag vill aldrig bli sådan, sade hon. Aldrig!

Trots att hon bara var flicka var Nicky ett av
Gunnars favoritbarnbarn. Då kunde det inte gärna bli
av att nämna mig. Det var — som Gustaf brukade säga
— en helt igenom myrdalsk situation.

Orden var ett spel. Gesterna, tonfallen och
åtbörderna var tecken. Men när man lärt sig reglerna var
det inte obegripligt. Det var bara annorlunda än hos
andra.

Jag tänkte på det sista gången jag träffade Alva. Det
var på hösten 1967. Det bör ha varit i augusti eller
september. Hon ringde plötsligt och bad Gun och mig
komma på middag. Hon bjöd på Aurora. Det var enda
gången vi gick på den restauranten. Hon har ju aldrig
varit snål när hon verkligen bjudit och hon har alltid

varit trevlig att shoppa kläder och smycken och
antikviteter med och hon har alltid varit angenäm att prata
med. Det är hon med rätta känd för.

Jag förstod att hon ville något. Men jag visste inte
vad. Antog att hon skulle komma fram till det så
småningom. Under tiden åt vi gott och drack en god
flaska och småpratade.

Plötsligt skrattade hon till. Det var ett högt och lite
gällt skratt som klirrade. Jag förstod att det var nu det
skulle komma.

— Erlander undrade om vi träffades. Han var orolig
för det. Jag måste ju vara lojal mot mina kolleger. Det
är kanske bäst att vi inte träffas på en tid.

Sedan skrattade hon sitt klirrande skratt igen och
skålade. Hon satt i regeringen då. Tage Erlander var
statsminister. Jag var aktiv i solidaritetsrörelsen med
Vietnam och hade just kommit tillbaka från Kambodja.
Jag hade också talat för Palestinas folks rättighet efter
sexdagarskriget. Jag hade offentligen gått emot den
svenska regeringens utrikespolitik i det jag skrev i den
socialdemokratiska pressen.

— Nej, det är nog bäst, sade jag.

När vi körde hem var Gun blek om läpparna av ilska.

— Då kan hon få äta söndagsmiddag med Erlander i
framtiden då, sade hon.

Vi brukade träffa Alva och Gunnar några gånger om
året. Gunnar brukade visserligen först skälla och sedan
somna, men det var jag ju van vid sedan barndomen. Vi
hade ju inte så många släktingar i den äldre
generationen. Det hörde till att man besökte dem ibland. Men nu
hade vi befriats från den plikten.


— Men du tror väl inte att det är Erlander som sagt
något om att Alva träffar mig, sade jag. Du tror väl inte
att Erlander varnat henne för att träffa sina barn?

— Men Alva sade ju ...

— Erlander är ingen lysande politiker eller stor
tänkare, sade jag. Han är en helt vanlig människa med
helt vanligt familjeliv och han skulle inte kunna komma
på tanken att be Alva som han ser som min mor att låta
bli att träffa mig för partiets skull. Det där hon sade om
Erlander var ju bara ett täckord. Hon suddade lite i
räkenskaperna för att de skulle se bättre ut. Hon har på
egen hand kommit fram till att det är otaktiskt att träffa
mig. Hon är rädd att hon inte blir utrikesminister om
folk tror att vi umgås.

— Det var det hon signalerade med det där skrattet.
Så skrattar hon alltid i sådana situationer. Det har hon
gjort sålänge jag minns.

Jag blev inte särskilt sårad eller upprörd den kvällen
på Aurora. Att Gun blev det berodde bara på att hon
inte vuxit upp i familjen. Men jag tog Alva på orden.
Hon hade nu sagt vad hon hade att säga.

Jag visste ju hur dubbelt hon tänkte. Eller rättare
sagt; jag visste hur hon tänkte i krok. Men jag visste ju
också att hon aldrig vetat hur jag tänkte. Sedan 1955
hade jag ju vetat vad hon rapporterat om mig till
Förenta Staternas immigrationsmyndigheter efter det
att hon blev stoppad och förhörd vid inresan till New
York sommaren 1953. Det var Alvas sekreterare på
UNESCO som blivit så chockerad att hon berättade det
för mig i detalj när jag kom till Paris i juli 1955. Men jag
hade ingenting sagt till Alva.


Nu tog jag henne på orden.

— Säger du att Erlander är så orolig, sade jag. Ja, då
är det nog bäst att vi inte ses mer.


XXVIII

I en hembygdsbok om Bromma ser jag att jag haft fel.
Vi slogs inte. Vi var inte grymma. Men vi slogs. Och vi
var grymma. Jag var ju bara tio så jag var med bland de
små. Men jag var med när ledarna avrättade fientliga
spioner. De bands vid ett träd och så sköt vi med
luftgevär och luftpistol saltskott i skinkorna på dem. De
skrek.

Vi bröt oss in hos Lump-Nicke för att stjäla kaskar
och sablar. Sådant fanns i hans uthus. Ledarna satt
därutanför vid dikesrenen och höll uppsikt och jag och
andra små skickades över planket. Det var lätt att bryta
upp dörren. Den var inte ens fast med hänglås. Men
kaskarna och sablarna räckte bara för ledarna.

Från staden hörde jag om andra strider. Alla kvarter
kämpade med varandra. Det var farligt att komma
utanför sitt eget område. Då kunde man bli fast. Från
Kungsholmsstrand hörde jag att man fått tag på
ledaren för gänget som höll till på andra sidan bron.
Han hade gått Alströmergatan alldeles ensam en
eftermiddag. Man tog fast honom och sparkade på honom
till dess han berättade att han skulle besöka en moster.
Sedan band man honom ordentligt så han inte kunde
komma undan och förde upp honom i skogsdungen. En

av grabbarna sprang hem och hämtade en hink. Sedan
pissade alla i hinken. Man var tjugo stycken nu så
hinken blev rätt full. Så surrade man ledaren för det
andra gänget vid en tall och hällde sakta hinken över
honom. Det var soligt och gassigt och han blev alldeles
genomvåt och stank. Sedan tog man hinken och
lämnade honom och där fick han stå i solgasset hela dagen till
dess några tanter kom förbi. Först trodde de att han
lekte. Sedan tog de loss honom.

Jag var med i flera gäng. Jag var ju bra på att slåss
också. Jag kunde låta bli att känna när jag slogs. Det
gjorde inte ont som för de flesta andra. Jag kunde gå
främst. Jag svängde en käpp runt mig. Den var tung.
Den skulle krossa skallen på den som kom för nära. Så
skrek jag och gick fram. Det var därför man kallade mig
Sabelsvängaren.

När jag hörde att man talade om mig och sade:

— Ta med dig Sabelsvängaren!
då blev jag stolt. Men ofta fick jag stryk. Jag var ju bara
en av de små.

En gång slog man en planka i huvudet på mig.
Grabben var väl tolv eller tretton år. Han hade flytt in i ett
bygge. Nu hade vi spärrat utgångarna och han var
fångad. Han var inträngd i ett hörn. Då tog han upp en
planka och drämde den i huvudet på mig innan jag
hann undan. Det blev nästan alldeles svart och rött och
tungt och jag nästan föll omkull men jag lyckades stå på
benen fast jag bara kunde se liksom i ett litet hål mitt i
det svarta. Men alla hurrade och skrek av lycka fast
grabben kommit undan för plankan hade gått av. Jag
antar att den var murken. Eller också var det en

ordentlig kvist.

— Stenskallen!

— Stenskallen! ropade man.

Jag mådde lite illa och ville spy. Men det visade jag
inte. Vi satt i backen ovanför Västerled sedan. Ledarna
rökte och de frågade mig om jag ville dra ett bloss
också.

En av ledarna — han hade rött hår och bodde vid
Olovslunds skola — berättade att hans pappa hade
smugglat undan en hel sockerlåda med Nick
Carter-böcker när de förbjöds. Den fanns uppe på vinden.

— Det är väldigt bra böcker, sade han. Det är lik
under golven och hemliga dörrar och detektiven skjuter
folk rakt i ansiktet.

Jag tänkte mycket på dessa böcker sedan. De hade
förbjudits för att det mördades för mycket i dem. Jag
hade gärna velat läsa dem men det gick ju inte.

På bio satt jag längst fram. Bredvid mig och just
bakom mig var det tomt. Jag var alltid ensam på första
bänk. Men där bakom mig där alla ungarna satt kunde
jag inte se vad som hände framme på duken. Andra
kunde läsa skyltar på andra sidan gatan och gå på bio
och sitta på tionde bänk eller så. Det kunde inte jag.
I skolan var det alltid svårt att läsa vad fröken skrev på
svarta tavlan. Men för det mesta kunde jag gissa mig till
det. Men för att veta om det stod tiotusen eller
hundratusen med siffror fick jag pricka av nollorna och
räkna dem en efter en. Om jag bara tittade på dem
hoppade de fram och tillbaka och det gick inte att
avgöra om det var fyra eller fem nollor i rad. De liksom
sprang omkring på raden.


Därför satt jag på första bänk när jag gick på bio.
Figurerna var stora och väldiga framför mig och jag fick
luta huvudet tillbaka för att se dem ordentligt.
Högtalaren mullrade framför mig och hästhovarna smattrade
när den svarte ryttaren red fram mot mig och han sköt
pang, pang pang och fienderna föll döda från sina
hästar.

Om man slog naglarna i bordet så att det smattrade;
lillfinger, ringfinger, långfinger, pekfinger; då lät det
som när ryttarna dånade förbi. Man kunde springa
fram över bordet med fingrarna och först var ljudet
torrt och sedan ute mot bordsskivan blev det dovare och
sedan red han bort mot fjärran.

Jag skämdes inuti mig själv och gömde ansiktet i
kepsen när det blev kärlek. Då stängde jag av samtidigt
som jag höll fast kepsen genom att spänna svettbandet
mellan pannan och hakan.

När jag gick på bio i Alvik brukade det alltid sitta en
fet dåre borta på sjunde bänk. Han var alldeles rund i
ansiktet och hade glesa skäggstrån men dreglade och
skrattade och gick klädd som ett barn. Men han var
ofarlig. Då och då ropade han något men ingen brydde
sig om det.

Med Olle och Lennart var det inte som med gängen.
Jag vet inte varför de inte var med. Kanske var det att
de inte kunde ta sig ut ur huset om kvällarna. Deras
mamma vaktade på när de kom hem. De kunde inte ta
sig ut som jag. Därför kunde de inte driva och inte vara
ute med gänget.

Ibland var detta lite svårt. I februari 1937 hade vi
byggt isborgar hos Olle och Lennart. Vi hade byggt av

snö och gjort murarna glatta med vatten. Det var inte
så mycket en borg som en fästningsmodell. Vi hade
arbetat mycket med den. Men på kvällen sedan när de
var inne eller kanske redan sänts i säng var jag ute med
gänget. Vi var på väg upp från Olovslunds hållplats.
Jag visste inte vart vi var på väg. Det hade ledarna inte
sagt. När vi gick förbi villan där Olle och Lennart
bodde stannade den rödhårige och sade:

— Har ni sett sådan skit!

Sedan gick vi alla in på tomten och sparkade och
knuffade och tog i till dess fästningen var sönderslagen
och allt det vi arbetat med i flera dagar var förstört. Det
var tungt och svettigt och måste gå fort så ingen kom ut
ur huset. Men vi hann krossa alltihop och stampa på
det. Sedan vrålade vi alla så högt vi kunde:

— Skit på er!

Och så sprang vi allt vad vi orkade.

Nästa dag berättade Olle att man hade haft sönder
vår fästning. Jag sade att jag tyckte det var tråkigt och
jag tyckte också att det var tråkigt. Jag mindes ju hur vi
arbetat för att göra fästningen riktigt fin med tinnar och
torn och flagga högst upp. Jag sörjde den. Men jag sade
ingenting till Olle och Lennart om hur jag varit med om
att förstöra den och trampa sönder den på natten.


XXIX

Från Gripsholms 400-årsjubileum minns jag varken hur
Livregementets till häst musikkår blåste in jubileet eller
hur kungen kom eller hur landshövdingen talade eller
vad Arthur Engberg sade. Men jag vet att jag var med
bland publiken och tittade på. Vad jag minns är att där
stektes oxar på spett och att jag åt av helstekt oxe och
att folk dansade i folkdräkt.

Festen höll på i flera dagar. Nu fyrtiofem år efteråt
undrar jag om det verkligen var som jag minns att det
serverades helstekt oxe åt folket från Södermanland
eller om det jag minns egentligen var ett krönikespel.
Jag kunde fråga moster Karin. Men jag föredrar minnet
av den enorma måltiden. Fast det var män i
pluderhosor som stekte oxarna. Kanske var det ingen egen
måltid — även om jag känner den goda köttsmaken i
munnen ännu när jag skriver detta — utan ett spel av
hitresta skådespelare och utklädda mariefredsbor.

I början av sommaren hade jag varit hos farmor. Hon
var orolig över mig. Hon suckade och tvättade mig.
Hon skrubbade mig med rotborste. På armbågarna
hade jag fått grova och svartbruna förhårdnader. Stora
fjäll. Eller kanske man kunde säga stora hornskivor.
Däremellan blev sprickor som börjat blöda. Hon blötte

i varmt vatten och skrubbade och gned in fet kräm till
dess armbågarna blev släta igen. Men de brukade bli så
på vintrarna.

— Jag säger då ingenting, sade hon när hon
skrubbade mig. Jag läste "De tre musketörerna". Den hade
farfar köpt. En tjock bok bunden i blått klotband från
Nordiska förlaget. Jag låg på mage under bordet och
läste. När jag tittade upp kunde jag se mig själv i den
stora spegeln med förgylld ram. Den gick från golv till
tak. När farmor kom in sade hon.

— Du bara läser och läser.

Hon tog ut mig på promenader. Vi gick ända till
Kvicksta för att hälsa på. På vägen dit plockade jag en
stor bukett ängsblommor. Den skulle jag lämna till
mormor som var där och skulle bjuda på saft och kakor.
När vi var nästan framme gick farmor åt sidan för att
pissa:

— Ingen är så bjärt att hon inte släppt en fjärt, sade
hon. Hon sade sådant. Hon brukade se till att jag
tvättade mig eller rentav tvätta mig fast jag var tio år men
om jag blev överdriven i renlighet eller undrade för
mycket över vad jag åt och petade undan skräp och
småkryp från bären innan jag hällde på mjölk sade hon:

— Lite lort rensar magen.

Robert och Greta och deras barn bodde också i
Mariefred. Robert var lärare på Gripsholms
folkhögskola. Men jag hade inte så mycket med dem att göra.
Greta var så fin av sig. Hon var från bättre familj. Hon
var en Müntzing tror jag och tittade alltid på mig med
kritisk blick och sade små otrevliga anmärkande ord så
jag höll mig undan från henne fast hon var faster.


Sedan flyttade jag ut till Kvicksta och var där hela
den sommaren. Där bodde jag ju flera somrar och
ibland också någon vecka under vintern. Det var
morfars gård fast han och mormor bodde mest i sin villa
utanför Eskilstuna. Folke och Stig skötte gården åt
honom. Folke var äldst och bodde i det stora huset. Det
var från sextonhundratalet. Stig som var yngre bodde i
den lilla förvaltarbostaden. Jag bodde hos Folke och
Rosina i det stora huset men brukade gå ned till Stig
och Karin för att äta. Jag kunde äta där jag råkat
komma vid måltiden. Det var så lätt allting.

Man har lagt om vägen nu. Förut gick den över
stallbacken och mellan magasinet och stora huset innan den
svängde upp genom hagen. Nu har den dragits rakt
över de sanka åkrarna förbi hela Kvicksta.

Vi kör förbi där ibland. Vi tar vägen över Kvicksta
från Mariefred och kör till Stallarholmen. Jag ser mitt
fönster. Vi kör alldeles nära det. Ibland lyser det
därinne. Jag hade hörnrummet mot nordväst.
Därutanför var trädgården. Men Kvicksta såldes under kriget.
Både Folke och Stig låg inkallade under flera år och
morfar kunde inte sköta gården utan fick sälja den. Men
innan dess byggde han en undantagsvilla. Den ligger
högre upp i backen när man kört förbi Kvicksta.

Fönstret var öppet så jag hörde vinden i lindarna när
jag låg på golvet och läste och det var eftermiddag. Det
var en av Rosinas böcker. Stor och tung i brunt med
jordgloben i guld mitt på pärmen. Jag läste "Till
jordens medelpunkt" av Jules Verne och efter det jag
gått vilse hade jag nu kommit fram till det
Lidenbrockska havet. En vidsträckt vattenyta utbredde sig för mina

ögon. De svarta klipporna inramade utblicken och
därframme upplystes den väldiga inre rymden av
elektriciteten i luften och genom dimslöjorna över
havet.

Men Axel var onödigt hårig. En tvekare. Han gjorde
svårigheter. När han först hörde om Arne Saknussems
hemliga gång ned till jordens medelpunkt försökte han
hindra resan. Och det trots att han själv varit med om
att lösa pergamentbladets gåta.

Det sjöng av bin därute och luften doftade
högsommar och en fluga surrade mot mig och jag fick slå med
handen för att få undan den och den blev alltmer
närgången och det skulle bli åska. Allting tystnade och
djupnade. Rosina kom in i rummet och stängde
fönstret.

— Du läser du, sade hon.

Jag undrade om regnet skulle nå fram. Ofta kunde
man se regnet komma långt borta över skogsranden. En
grå gardin av regn som fällts ner och kom allt närmre
och sedan klöv regnet sig och Kvicksta förblev torrt
trots rotblötan runtomkring.

— Gården ligger oturligt, sade Folke.

När mullret kom närmre och det börjat bli för mörkt
att läsa gick jag ut i salongen. Där kunde jag stå mitt på
golvet och se ut över åkrarna mot skogen på andra
sidan. Det var som en väldig teaterscen. Nu låg molnen
blåsvarta över skogen och de vita gardinerna rörde sig
stilla i draget från fönstren. Sedan kom den första
skrällen. Den var inte alltför långt borta. Jag hade
hunnit räkna till sju sekunder från det blixten flammade
till mot de svarta molnen till dess skrällen kom. Det

sprakade ur kontakterna. Blåvita gnistor slog fram och
blixten fräste förbi helt nära och följdes nästan
omedelbart av knallen. Nu var det över oss och denna gång
vräkte regnet ned och trummade mot rutorna och det
flammade framme på åkrarnas scen och det dånade så
det skalv i huset och jag var mycket lycklig. Luften
smakade annorlunda nu när åskan gick och det var ett
storslaget panorama som utbredde sig för mina ögon
när jag såg ut över landskapet. Den väldiga rymden
upplystes av elektriciteten i luften och genom
regnslöjorna över åkrarna.

Jag hade ju lärt mig att stänga fönstren ordentligt och
skjuta spjällen så man inte skulle dra in blixten i
rummet. Farmor brukade berätta om kulblixtar som
rullat fram genom rummen. Själv hade jag ingen sett.
Det skulle dröja till 1941 när jag bodde med Elsa och
Gösta på Viggeby. Då fräste en kulblixt fram genom
rummet. Den sprang ut ur väggkontakten och var en
blåvit kula, ett klot, en ballong som slog först hit och
sedan dit och gjorde svarta spår efter sig till dess den
sprängde ut genom den öppna dörren till köket där den
försvann. Men inte ens då var jag rädd. Det var bara
spännande och fast andra blev rädda och några så
rädda att de svettades och blev kallklibbiga när det
åskade tyckte jag alltid att det var roligt. Det var en
glädje inuti att se blixten och höra dånet och känna hur
det strök och sprakade över nackhåren.

Efteråt gick jag ut. Gruset på gårdsplanen var vått.
Jag kunde ta det med tårna och sprätta iväg det. Det
var svalt och nästan kyligt i luften. Fåglarna talade med
varandra efter ovädret och jag kröp in till Träff i kojan

fast det nästan inte fanns plats. Han luktade våt hund
och gjorde plats för mig och jag tänkte på vandringen
ner genom de långa gångarna från mittkratern i
Snaeffelsjökull till det Lidenbrockska havet där den väldiga
inre rymden upplystes av elektricitetens fladdrande
sken och där en hel värld levde vidare årmiljoner
senare.


XXX

Folke talade inte mycket med mig. För det mesta gick
han tyst och tänkte. Så sade han:

— Hör du Djävelberg, stäng grinden ordentligt. Och
han hade samma tonfall när han talade till mig som när
han talade till Träff.

— Hör du hunddjävul, sade han.

Det var inte svordom. Det var som när Fridolf
Rhudin sade:

— Det är jag som är hund här i huset.

Jag fick följa med när han gick i skogen. Jag fick följa
med när han körde mjölken till mejeriet i
Stallarholmen. Han lyfte ut baksätet ur den gamla Forden och då
blev den som en skåpbil och så lastade han mjölken och
körde och på vägen hämtade han mjölk från
smågårdarnas mjölkpallar också. De stora gårdarna körde
själva.

Mina två tummar är olika. Den högra är längre. Den
har en annan sorts nagel. Det ser ut som om tummarna
tillhör två olika människor. Det beror på att jag
fastnade med höger tumme i bildörren vid Ulriksdal.
Jag hade klivit in och höll ännu fast i stolpen när Folke
slog igen dörren. Det gjorde ont. Men jag skrek inte.
Det gjorde man inte. Efter ett ögonblick när jag kunde

börja tala sade jag:

— Tummen sitter lite fast. Kan du öppna dörren.

Jag kom nästan inte hela den sista meningen fram så
ont gjorde det. Men det hade tagit en liten tid att tänka
ut den och efteråt tyckte jag den kunde ha varit bättre.
Grette skulle sagt det torrare. Jag hade fått "Grette
Asmundssons saga" av Gösta. Det var Hjalmar Alvings
översättning och boken var redan nästan sönderläst.
Det frös i mig när jag kom till sagans slut och Styrla
lagsagoman sammanfattade Grettes liv. Jag såg på
Folke och försökte se obekymrad ut.

— Tummen min sitter lite i kläm, sade jag.

Folke tittade på mig. Sedan gick han ur bilen och
öppnade bildörren. Jag tog loss tummen. Den var
blodig och trasig. Folke tittade på den.

— Det är nog bäst att vi vänder och kör hem, sade
han.

— Det behövs inte, sade jag.

Sedan körde vi tillbaka till Kvicksta. Folke hade gett
mig sin näsduk så jag inte skulle bloda så mycket.

När vi kom hem hällde Rosina upp ett helt dricksglas
vätesuperoxid och jag stack ner tummen i det. Det
gjorde så ont att det nästan blev svart och började gå
runt och det kom vatten i ögonen och det var svårt att
andas lugnt och låtsas om ingenting.

— Gör det mycket ont, frågade Rosina.

— Inte så farligt, sade jag.

Nu vitnade tummen och olika slamsor ramlade av.
Nageln ramlade också av och jag fick gå med bandage
om tummen hela den sommaren.

Julen det året fick Gunnar syn på min tumme. Det

hade blivit en skrovlig gul kartnagel på den. Den var
platt också.

— Den där tummen måste du hålla gömd när vi
kommer till Amerika, sade han. Annars tror
immigrationsmyndigheterna att du har syfilis och då skickar
dom hem dig igen. Sedan skrattade han. Jag höll också
tummen ordentligt gömd när vi skulle passera
immigrationsmyndigheterna i New York hösten 1938.

I magasinet hade Folke verkstad. Där reparerade han
verktyg. Där gjorde han också en modellbåt åt mig. En
dag sade han:

— Vi kunde bygga en liten motorbåt. En modell.
Vad säger du?

Jag nickade.

— Då du Djävelberg, sade Folke, då gör vi det.

Det blev en vacker modell. Den var nästan en halv
meter lång. Den hade steg som en riktig racerbåt och
linjerna var smäckra. När han byggde den sade Folke
då och då något åt mig. Jag fick hålla verktyg och sköta
limpannan.

På hösten när jag måste lämna Kvicksta för att flytta
till Elsa och Gösta i Sigtuna där jag skulle bo till dess
det blev vinterlov sade Folke:

— Nästa år målar vi den och sätter in en liten
ångmaskin.

Men så blev det inte. Nästa år fanns båten inte och
jag vet inte vad det blev av den. Fast den var mycket
vacker att se på och träet var helt lent sandpapprat då
hösten 1937.


XXXI

Jag samlade på bilder. Från sjörövargum hade jag en
stor serie sjörövårbilder. Jag bytte mina dubletter. Jag
hade flera exemplar av kartan över ön med den hemliga
skatten och när jag cyklade ner till Olovslunds hållplats
för att köpa nya sjörövargum sjöng jag:

Tretton man på en död mans kista
Hej hå och en flaska rom.

I en blå arbetsbok klistrade jag upp bilder av bilar och
bilmotorer jag klippt ur tidningar. I mitt rum på
Thaliavägen satt jag om eftermiddagarna och klippte
och klistrade. Om Ford hade jag en hel avdelning i
boken. Det var inga spännande bilar men de var
trevliga på sitt sätt. En Ford V8 Coupe de Luxe var
ingen vanlig bil och den hade nästan vad som behövdes.
Till och med en Ford Junior kunde leka sportvagn i
lyxmodellen. Den var öppen.

Men de bilar som intresserade mig på riktigt var
Delage och Amilcar och även Rolls-Royce. De hade
andra linjer. Och Wanderer tyckte jag om.
Sportmodellen hade dubbla reservhjul bak på bagagekofferten. Den
hade elektrisk bensinpump också. Den tolvcylindriga

Horch var en stilig bil.

Men det var inte bara en fråga om linjerna. Jag var
en lidelsefull förespråkare för framhjulsdrift. Man låter
ju inte hästen skjuta vagnen framför sig! Bilar sådana
som Brennabors sexcylindriga sportlimousine och
Stoewer fick många sidor. Stoewer såg ut som en
fyrkantig och tråkig gammal Ford eller Volvo nästan.
Fast den var mindre och hade bara två dörrar. Men
konstruktionen var så vacker när man tittade på
chassit. Det var så rent genom att motorn och drivaxlarna
utgjorde en enhet och det bara fanns batteriet därbak
ovanför bakaxeln.

Om man hade ett stort Meccano kunde man bygga
ett Bentley-chassi. Jag hade ett litet Meccano bara. För
att bygga detta chassi för Bentleys sexcylindriga
tre-och-en-halvliters motor behövdes låda L. Den var
mycket stor. Men om man byggde det chassit då var det
nästan på riktigt. Alla pedaler fungerade. Styrningen
var som en stor bils och hjulen lutade utåt som de skulle
och växellådan hade fyra växlar framåt och en back.
Det var en underbar växellåda. Jag klippte ut den och
tänkte mig hur kugghjulen snurrade och grep in i
varandra och ritade en tjock röd ram runt bilden.

Om man hade en låda L kanske man först kunde
bygga ett sådant chassi för att lära sig bygga och sedan
bygga ett Stoewer-chassi. Jag försökte tänka mig hur
man skulle bygga Stoewer-chassit. Men jag hade inga
riktigt bra bilder på knutarna. Men det gick väl att
fundera ut.

Jag gick ner för att tala med Gunnar om det en dag.
Jag hade samlat mig länge. Jag visste vad han skulle

säga men å andra sidan måste jag ju försöka
åtminstone. Jag talade med honom om chassit och Meccano
låda L.

— Ja, det är bra, sade han. Lek med ditt Meccano
du.

Jag försökte förklara att det var ett större Meccano
jag menade.

— Du är inte klok, sade han.

Sedan viftade han. Men han hade inte sagt mer än
nej i alla fall.

Från Folke hade jag fått "Motorcykelhandboken".
Folke hade kört motorcykel förr om åren. Där fanns
vackra motorbilder. Överhuvudtaget var motorcyklar
bra för att man kunde se motorerna ordentligt. De var
inte dolda bakom plåt. När det gällde motorcyklar var
jag mest intresserad av att återinföra kraftöverföring
med axel och kugghjul. Kedjor — för att inte tala om
remmar — var ju inte så motormässigt egentligen fast
nästan alla hade kedjor. Men gamla F N från Belgien
hade haft axel och kugghjul och det började tyskarna
med nu igen.

A J S var bra maskiner också. Det skulle räcka med
en av de mindre. Man behövde ju inte en tvåcylindrig
tusenkubikare. Det gick bra med en
trehundrafemtiokubikare med överstyrda ventiler och dubbla avgasrör.

Men det var inte bara bilbilder och motorcykelbilder
jag klippte ut. Jag klippte andra bilder också. Jag
förvarade dem gömda i ett kuvert bakom
klipparksteatern. Den hade jag byggt upp och klistrat ihop och man
kunde framföra olika skådespel på dess scen och låta
ridån gå och sådant. Fast det var inte så roligt att leka

teater som att bygga teatern.

Alva kom in genom dörren en eftermiddag när jag
höll på att klippa ut sådana bilder ur Vecko-Journalen.

— Vad gör du? frågade hon.

— Ingenting, sade jag.

— Men vad är det du klipper? frågade hon.

— Dockor till teatern, sade jag.

Hon stod tyst en stund bakom mig och jag kände i
nacken hur hon tittade på mig. Sedan gick hon igen och
stängde dörren efter sig.

Jag klippte ut flickor i underkläder ur annonser och
det var inte alls för teatern. Jag runkade för dem. Det
hade jag börjat med när jag bodde på Thaliavägen.

Vi hade suttit i en ring i buskarna på den obebyggda
tomten ner mot spårvägen. Man sade att ingen ville
bygga där för någon högt uppe i Stockholms Spårvägar
hade fått för sig att det gick att bekämpa frosten genom
att blanda salt i banvallsgruset och det hade man gjort
och allt saltet lakades ut och förstörde tomterna och
därför ville ingen ha den här försaltade tomten. I varje
fall satt vi i en ring och runkade varandra. Jag minns
det mycket tydligt och har mints det länge för det är den
enda gång jag vet att jag runkat en pojke. Det var
ledarna som föreslagit det och var och en runkade den
som satt till höger. Vi var väl tio stycken.

Uppe på mitt rum på Thaliavägen brukade vi också
runka när vi lekte. Men vi runkade inte varandra. Vi
hittade på fantasier och runkade. Vi var flygare och
skulle ut på vår sista flygning och innan vi flög iväg
knullade vi våra fruar.

Vi hade cyklat ner till Ålsten en söndagsmorgon på

våren strax innan skolan skulle sluta. Vi letade kådisar.
Nere vid vattnet hittade vi först en kådis och så en till.
Det var snart så varmt i vattnet att man kunde bada. Vi
tog på oss kådisarna och runkade och sade att det var
flickor som kommit till oss i skogen och att vi knullade
dem.

På sommaren sedan när vi körde in höet på Kvicksta
lekte vi och hoppade i höet. Det var en flicka med som
hade blå klänning. Jag tror inte hon var från gården.
Jag minns henne inte annat än den dagen. Hon var
kanske på besök. Hon var ungefär lika gammal som jag.
Kanske ett år äldre, elva eller så. Hon och jag hoppade
och hon berättade en historia om en pojke åt Länna till
som hoppat i höet och inte sett att han hoppade på en
stör och fått stören rakt genom sig så den stack ut
genom ryggen och han dog dagen därpå.

Hon hade burrigt hår och ögon som liksom kisade
hela tiden och skrattade. När vi var ensamma i höet
sade hon:

— Nu skall jag mjölka ko.

Så stack hon in handen under mina byxor och
började runka. Vi låg i höet och det doftade starkt och
dovt. Då kom jag åt att ta henne på fittan och jag hade
hela hennes fitta under handen och hon blundade.

Då ropade Folke där nere:

— Djävelberg! Är du där. Rosina väntar med maten.

Flickan sprang iväg och sedan klättrade jag ned. Jag
ville ju inte att någon skulle se hur det var.

— Du leker i höet, sade Folke.

— Ja, sade jag.

— Se dig för så du inte gör dig illa, sade Folke. Det

var en pojke härborta som hoppade på en stör så han
förstörde sig.

Jag letade efter flickan på eftermiddagen sedan men
hon hade redan rest. Jag tänkte mycket på henne. Det
skulle dröja flera år innan jag kom en flicka så nära
igen. Vid jultiden det året togs jag till Stockholm för att
fira jul och då bodde jag på ett pensionat vid
Grönviksvägen. Var Alva och Gunnar bodde med mina systrar
minns jag inte. Jag delade i alla fall rum med Mary. Jag
låg i en alkov i rummet. På kvällen när det var mörkt
runkade jag och tänkte på flickan i höet och såg henne.
Jag försökte runka så Mary inte skulle höra och
andades mycket omsorgsfullt och stilla men hon hörde i
alla fall och frågade:

— Jan! vad gör du?

— Ingenting, sade jag.


XXXII

På hösten 1937 kom jag till Elsa och Gösta i Sigtuna.
Alva och Gunnar hade lämnat Thaliavägen. Den de
hyrde av skulle komma tillbaka. Markelius hade ritat
ett hus åt dem. Det skulle byggas vid Nyängsvägen mitt
emot Bromma läroverk.

Elsa och Gösta var folkskollärare. Elsa var min faster,
hon var lärarinna i Sigtuna folkskola och där gick jag
också fast jag gick inte för henne utan för en lärare som
hette Andeby. Det enda jag egentligen minns av honom
var att han sade till Elsa att han inte förstod vad man
menade med att jag var ett problembarn.

— Det är ju bara en vanlig grabb. En busunge som
andra, sade han. Elsa höll med honom. De satt inne i
rummet och talade och jag lyssnade vid dörren. Jag
hade inte smugit dit för att lyssna på dem. Jag hade
bara råkat komma förbi och när jag hörde att de talade
om mig stannade jag för att lyssna.

Gösta tyckte jag bra om. Det hade jag alltid gjort.
Redan på Gesta där han var fästman hade han tagit ut
mig på promenader och berättat för mig om flyttblock
och inlandsisar och sådant. Sedan under kriget när
Alva och Gunnar satt i Amerika och hade skickat mig
till Sverige och farmor hade hand om mig och mina

systrar fast hon började bli gammal då var Gösta min
förmyndare.

Nu när jag bodde hos Elsa och Gösta brukade han
tala med mig på kvällarna och på söndagarna. Han
gjorde en hektograf åt mig. I köket hällde vi upp den
varma gula massan i formen. Jag tror den bestod av lim
och glycerin. I varje fall luktade den som lim. Majt var
med. Hon var min kusin. Hon var sex år då, tror jag.
Hon hade inte börjat skolan vad jag minns. Jag hade en
kusin till där, hon hette Ingela men var så liten att hon
inte räknades. Gösta sade till mig att hon döpts efter
Lars Gathenhielms hustru Ingela för jag läste om Lasse
i Gatan då. Jag hade två böcker om honom och tänkte
på hur det var att ro ut ensam på havet i storm bort från
allting. Men jag visste inte om han menade det eller
bara skämtade. Men Majt var med och hjälpte till och
fick också lära sig hur man skrev med anilinfärg och
ritade och sedan kunde göra tjugo eller tjugofem kopior.
Kopiorna var alltid lite feta och luktade svagt av lim.

Gösta spelade kula med mig också. Han var skicklig
på det. Han kunde sända en dank rakt in i en
kulpyramid också från andra sidan gården. Egentligen
hade han ju varit fotbollsspelare.

Innan söndagsmiddagen gick han ut med Majt och
mig och visade ruinerna. Han talade om Ansgar och
kristendomen och Sveariket och han gjorde det på ett
annat sätt än andra lärare. Han var en mycket god
lärare. Det vet jag nu. Även efter pensionen gick han
kvar som lärare för särskilt svåra elever. Han hade svårt
att gå då efter att ha skadat höften och var bräcklig.
Men också stora drasuter som slagit ner poliser med ett

enda slag och ansågs helt oregerliga blev spaka och
milda när han såg på dem. De lyfte aldrig ett finger mot
honom och höjde aldrig rösten när han sagt att det
skulle vara tyst och nu efteråt när han är död kommer
de fram till mig och talar om honom.

Vi gick långpromenader på söndagarna och han
visade mig den varviga leran och visade hur varje varv
bestod av ett ljusare och ett mörkare skikt och det
mörka hade avsatts under vintern och det ljusa under
sommaren då vattnet strömmade fram och så lades varv
på varv år efter år så man kunde räkna sig ner genom
åren. Det var under den postglaciala tiden för tiotusen
år sedan.

Han berättade hur Sverige varit efter istiden. Han
berättade om tundran och alla vadarfåglarna på våren
och hur de första människorna kom vandrande upp. De
var jägare. Det hade kanske funnits människor före
istiden också häruppe men det visste man ingenting om.
Man kunde inte veta något om det heller för isen hade
gått som en väldig hyvel över landet och skrapat bort
allting som var löst och pressat ner berget. Nu när isen
var borta steg berget uppåt igen. Det gick sakta för allt
går sakta i geologin men landet fortsatte att höja sig.
Där vikingaskeppen förut dragit fram var nu åkrar och
ängar och just där vi gick hade drakskeppen gått ut och
männen hade lyft sköldarna och ropat.

Sedan när vi kom hem fick vi kalvstek med små
runda potatisar och glacerade morötter och gräddsås
och gelé på svarta vinbär.

Sent på den hösten hörde jag att Gunnar och Alva
skulle till Amerika nästa år för att lösa negerfrågan och

att de skulle ta med mig. Men det fick jag inte säga till
någon.

Jag brukade gå till Sigtunastiftelsens bibliotek. Där
lånade jag som om jag varit vuxen. Hon som skötte det
var syster till biskopen. Jag letade i hyllorna efter
böcker om Amerika och tillsist måste jag fråga henne.
Hon hjälpte mig ta fram olika böcker om Amerikas
geografi och jag läste om dess geologi och dess berg och
dess floder och dess städer och tittade på bilder från
Chicago och New York och S:t Louis. Hon undrade
varför jag var så intresserad av just Amerika och då
råkade jag säga att jag kanske skulle dit. Mycket mer
tror jag inte jag sade men två dagar därefter stod det i
tidningen att Gunnar skulle till Amerika och jag var
rädd att det var jag som försagt mig. Man borde aldrig
säga någonting till någon.

Men jag fortsatte att gå till biblioteket för det var det
bästa jag någonsin varit i. Sent den hösten började jag
läsa Flammarion. Bäst tyckte jag om hans
"Atmosferens under". Den var på gammalstavning men det
gjorde mig ingenting. Det var Jules Verne också.

Jag satt vid fönstret och därute var regnet grått över
ängarna och skogen var en mörk massa i det grå regnet.
Jag läste om hägringar och haloer och antihelier och
hur molnmassorna ser ut från en luftballong (och den 4
juli år 1873 tappade den olycklige luftseglaren La
Mountain greppet om gondolen och med ett dovt ljud
slog han i marken och trängde 15 centimeter ned i
jorden).

Regnet föll och det regnet hade en gång kanske varit
det vatten som bar drakskeppen här fram ty allt var en

kretsgång och hvad vi inandas, dricka och äta har redan
förut varit inandat, ätet, drucket millioner gånger; döda
eller levande bestå vi af samma ämnen under
varelsernas och tingens eviga kretsgång.

Det mörknade och jag föreställde mig ett absolut fritt,
å alla sidor isolerat klot utan stödjepunkter att vila på,
utslungat mitt i den ändlösa rymden. På en gång
världsalltets medelpunkt och helhet, världens ovan och
nedan, dess vänster och höger och samtidigt blott en av
millioner kroppar i världsalltets oändlighet. Det var nu
helt mörkt i rummet och därute hördes regnet och än en
gång prövade jag att se vårt klot ila fram i omätligheten
buren av den allmänna tyngdkraftens mystiska lagar
och det var en nästan sorgset längtande sötma genom
kroppen och Flammarion hade slutat med att man
genom att sålunda leva intellektuellt tiodubblar
behaget att leva och att vi lämnar åt andra köttet och dess
lustar och vi väljer anden och dess njutningar.

Snart skulle det bli 1938 och jag skulle fylla elva år
och resa till Amerika och lämna Sigtuna folkskola och
Sverige. På natten såg jag flickan i höet. Hon hade
brunbrända ben och jag tog henne på fittan och
runkade tyst så ingen skulle höra.




EN ANNAN VÄRLD



I

Bilden från hösten 1938 är helt tydlig. Jag ligger och
läser på soffan men ser upp från boken. Jag har
kortbyxor och är nyklippt och ligger på mage och lyfter
huvudet och tittar åt vänster. Genom den öppna dörren
på styrbords sida därborta ser jag akterut genom
trapphallen där affären ännu är stängd och ingen människa
syns till. Därute i fonden lyser meanderslingorna av
silver på frisen över dörröppningen in mot Cabin class
salong.

Jag känner maskineriet och följer med i de
långsamma hävningarna men det råder stillhet runt mig och
jag är ensam. När jag flyttar blicken står här jordgloben
vid bokhyllan av jakarandaträ. Fåtöljerna är klädda i
brunt läder. Borden därframme har inläggningar av
silver. Det ligger tidskrifter ovanpå dem. Prydligt lagda
i högar. Allt är nystädat. Tidskrifternas färggranna
omslag lyser mot bordets svärta. Jag kan se ryggen på den
stora atlasen. Kraftiga breda bind och guldtryck.
Väggarna är klädda i ljust svinläder och taket är av grå
valnöt. Det är september 1938 och jag är elva år. Elva
år, en månad och sexton dagar.

Det var ännu tidig morgon. Här i Cabin
class-biblioteket var jag helt ensam och alla dörrar stod öppna och

allt var nyputsat och varken passagerare eller
besättning fanns att se och jag kände lukten av läder och hav
och bonvax och något som kunde vara cigarrök från
hallen och jag såg åter ner i boken och fortsatte att läsa
Tusen och en natt. Jag hade tagit ner det första av de
sex banden ur bokhyllan i går eftermiddag. Nu hade jag
hunnit en bit in på andra bandet. Sindbad var nere i
hålan omgiven av lik. Man hade just vält undan stenen
som täckt öppningen och det plötsliga ljuset smärtade i
ögonen när man firat ned en död man med en ännu
levande ung hustru. Hon grät och jämrade sig. Jag grep
en stor benknota från ett benrangel och så slog jag ihjäl
henne. Jag tog den mat hon hade haft med sig och jag
tog hennes ädelstenar och nu förstod jag att jag skulle
överleva också här nere i hålan på min fjärde resa.

Det var därför jag tittat upp och sett genom de
tomma salarna och lyssnat till maskineriet långt borta och
känt sjöhävningen. Var det verkligen nödvändigt att slå
ihjäl henne? Det fanns en fotnot längst ned på sidan.
Den hade skrivits av professorn som översatt boken från
arabiska. Det var en fotnot sådan som fröken Rehn i
Ålstensskolan som jag för alltid lämnat bakom mig
kunde ha skrivit. Den sade att man inte skulle bry sig
om detta utan att detta var något särskilt orientaliskt
och att västerlänningar tänkte på annat sätt. Men det
trodde jag inte och det var inte därför jag tittat upp.
Hon som firades ned hade mat med sig. Men alla som
firades ned i hålan skulle dö. Här i landet fick den
levande följa den döde in i döden. Maten var blott
färdkost i den korta väntans tid. Alla skulle dö. Det låg
tusentals gamla lik runt mig. Det hade jag sett redan

när man firat ned mig och jag ropat och bönfallit dem
däruppe att spara mitt liv. Jag såg mot ljuset och såg då
de goda grannarnas och vännernas och släktingarnas,
de ingifta, huvuden däruppe mot den blå himlen och de
stirrade alla ner på mig när de sakta firade ned mig. Jag
kunde inte se deras minspel för ansiktena låg i skugga.
Jag såg bara en krans av huvuden runt öppningen och
tyckte det blänkte av ögon i vännernas och
släktingarnas skuggade ansikten. Jag hängde i repen och sakta
släppte släktingarna ner mig och i ljuset från öppningen
såg jag alla de döda under mig. De låg som på parad
därnere. Fast ut i hålan mot ljuskäglans rand tycktes
kropparna sönderslitna. Ja, de multnande resterna var
kringspridda som om stora djur slitit i dem. Jag försökte
klamra mig fast i repen och kunna följa med upp och
rädda mig men mina grannar och ingifta släktingar de
bara ryckte mycket hårt i repen, först en gång lite
prövande och sedan med ett samfällt häftigt ryck en
andra gång så fingrarna släppte greppet och jag
tumlade bakåt mot min döda hustru och så såg jag repen
sakta försvinna uppåt mot den blå himlarundeln och
med ett brak föll stenen så åter på plats och det blev
svart runt mig.

Överallt där jag sedan famlat fram i hålans mörker
hade jag snubblat över lik. Några var redan helt
förmultnade och det som varit en skalle föll sönder till stoft
mellan mina fingrar. Hålan var ett benhus. Den som
kommit hit ned kunde låta hoppet fara. Jag var levande
begraven bland alla de döda. Själv är också jag snart
död hade jag tänkt när stenen lades över himlahålet.
Det stank runt mig. Det måste ha tagit mig lång tid att

vänja mig vid den stanken. Men jag gjorde så och
samtidigt märkte jag att mitt torftiga förråd av mat höll
på att ta slut och jag skakade vattenkrukan men kunde
inte höra något klucka därinne. Jag var dömd att törsta
ihjäl innan jag hungrade till döds. Då öppnades åter
himlahålet och kvinnan fick följa sin döde man och med
henne skickade begravningsföljet en vattenkruka och en
matsäck. Så inte var det konstigt att jag letade rätt på
en tung benknota när jag såg stenen sakta vältas undan
och sedan höll mig gömd i skuggan bortom ljuskäglans
rand under det hon firades ned och sedan, just som
stenen föll på plats igen utnyttjade det sista ljuset för att
med ett välriktat slag krossa skallen på henne och slå
henne ihjäl. Det gällde ju hennes liv eller mitt och det är
bättre att en överlever än att båda dör. Det hade
professorn inte förstått och det var sådant fröken Rehn inte
förstod och det var därför han skrivit fotnoten.

Fast jag visste ju att jag tittat upp ur boken mot
trapphallen och salongen för att jag tänkte något helt
annat. Det var en annan bild som skjutit fram nu när
den dödes unga hustru gråtande firats ned mot mig och
jag hade sett upp ur boken för att veta att jag var ensam
och att ingen kunde se mig när jag såg den. Det var en
längre fram där den skurkaktige kristne rövaren
Barsum bortförde slavinnan Smaragd. Hon sprattlade och
lyfte armarna så att klädnaden kom i oordning och man
såg både hennes bröst och håret i armhålan hennes när
hon anropade Gud om hjälp. Och när nu den dödes
unga hustru firades ned hade hon detta långa svarta hår
som fladdrade i vinden och hennes tunna klädnad var i
oordning och jag såg på henne. Man behövdeju inte ha

slagit ihjäl henne. Man kunde ha knullat henne om man
nu hade henne nere i hålan. Och det kanske dog flera
däruppe denna vecka och då kunde man slå ihjäl deras
hustrur och män och ta deras mat i stället. Eller så.

Och allt detta såg jag plötsligt med bilder i starka
färger rakt framför boksidans text och fast jag visste att
jag var helt ensam tittade jag upp ur boken för att se om
det var någon där som kunde se vad jag tänkte. Men jag
var ensam i biblioteket och ensam på hela däcket såvitt
jag kunde se och höra. Och nu kunde jag ha tänkt
vidare och tagit fram fler bilder. Men det var inte riktigt
så jag ville tänka nu när det var ljust och morgon och
någon kunde komma när som helst. I stället såg jag
noga på hur meanderslingorna i silver lyste fram ur den
polerade svarta frisen där i trapphallen och jag såg på
jordgloben och jag såg på bordens inläggningar av
silver och lyssnade inåt mot det stora maskineriet och
kände hävningen och såg tillbaka ned i boken och
fortsatte att läsa och fortsatte att slå ihjäl änkor och
änklingar och samla guld och juveler till dess de vilda
djuren visade mig väg ur hålan och jag kom fram till det
gröna havet som brusade under mig.

Inga andra Cabin class-passagerare var uppe ännu.
De låg kvar i hytterna och drog sig. Det var tidigt på
morgonen söndagen den 4 september 1938 och vi var
ute på Nordatlanten; M/S Kungsholm var inte
halvvägs till New York ännu. Detta var hennes resa nr 71
väst. Det stod i passagerarlistan. Båten var inte
fullbelagd. Det fanns 441 tomma hyttplatser hade vår
steward sagt när jag frågat. Fast de flesta i turistklass.

Hela familjen var på väg till Amerika. Det hade stått

i alla tidningar att professor Myrdal skulle till Amerika.
Gunnar skulle leda en stor undersökning för att lösa
negerproblemet. Han skulle ha många assistenter och
en stor stab. Carnegiestiftelsen i Amerika betalade. Vi
hade varit ett helt följe när vi gick ombord i Göteborg.
Vi såg ut som på journalfilm. Först gick handbagaget.
Därefter gick mina föräldrar. De bar på stora
blombuketter de fått till avsked. De vände sig om och log och
vinkade som om de såg in i kameralinser. Gunnar hade
mjuk grå filthatt med amerikansk stukning, han bar
ingen överrock och var klädd i en enkelknäppt
amerikansk kostym han köpt i Boston när han varit där
tidigare på sommaren. Alva var mer franskt klädd.
Kappan hade stora slag och mycket axelvadd. Håret
glänste, det var nyondulerat och nytonat. Sedan gick
mina två systrar. De var uppklädda i reskläder. Hade
likadana svarta flickhattar på nacken, fastknutna med
svarta band under hakan, likadana gula kappor, vita
knästrumpor och vita skor. De hade skära sidenrosetter
därfram i håret. Bakom dem, för att hålla reda på dem,
gick barnsköterskan och den nyanställda unga
husföreståndarinnan som var från Göteborg och verkade
trevlig fast jag inte hunnit tala med henne ännu. Sist gick
jag. Man hade klätt mig i mörkblå, nya kortbyxor med
brett scoutbälte fast jag var Ung Örn, vit skjorta (som
redan tappat översta knappen) med tvärrandig slips,
vita knästrumpor (som korvade sig), nya bruna skor,
fiskbensmönstrad resulster och keps av samma tyg. Jag
tittade åt sidan när jag lite dröjande gick där bakom
dem och försökte se ut som jag inte hörde till sällskapet.
Jag låtsades gå åt samma håll som de andra av ren

tillfällighet. Som om jag var någon annan i ett annat
sällskap som hade ett annat ärende. Men jag aktade
mig för att gå så långt efter dem att Alva därframme
skulle be Gunnar vända sig om och ropa på mig och alla
runtomkring skulle titta på mig.

Mary hade stannat i Sverige. Hon hade inte velat
följa familjen till Amerika. Alla reste vi Cabin class. Jag
hade egen hytt med bad på A-däck på babords sida.
Den låg mitt emot herrfrisören.

Jag minns inte om jag ätit den morgonen. Det borde
jag väl ha gjort för jag var inte hungrig. Och i så fall
hade jag väl först tagit en halv grapefruit och sedan en
skål med shredded wheat och bananskivor och mjölk:
Shredded Wheat with Sliced Banana and Milk, stod det
på matsedeln. Det vet jag att jag börjat ta till frukost nu
på väg till Amerika. Men matsalen var inte öppen
ännu. Det var strax efter sju och man hade just låst upp
biblioteket och salongerna. Jag vet alltså inte om jag
ätit. Jag tror det inte. Från den morgonen den 4
september 1938 minns jag bara dessa ögonblick i biblioteket
och att jag vaknat tidigt i min hytt.

Vi gick ju västerut så nätterna varade längre och man
vaknade upp när klockan flyttats fram. Jag kom upp ur
nattsömnen och låg då en stund och blundade och
kände maskinen långt borta. Båten var väldig och det
var som att finnas inuti ett stort djur vars hjärta slog
lugnt och säkert.

Jag låg och koade alldeles stilla efter uppvaknandet
och ville inte riktigt helt vakna och sökte i stället se
maskinerna framför mig men det blev bara otydligt så
jag ljudade fram det och sade:


— Två huvudmotorer på adertontusen hästkrafter.
Dubbelverkande cylindrar och tre dieselgeneratorer.

Och då när jag sade det då kunde jag se det väldiga
maskineriet kring mig i hytten och stålet var blått och
kopparen flammade röd och mässingen blänkte. Men
jag minns inte om jag varit nere i maskinrummet ännu
och sett maskineriet i verkligheten.

Sängen jag låg i var en koj. Jag hade en läslampa på
väggen ovanför huvudet. Det var som på nattåget från
Stockholm till Göteborg när jag åkt sovvagn och åkt i
andra klass som jag ju aldrig tidigare gjort. Fast det var
bättre och finare ändå. Kojen var bredare och skönare
än på tåget och det var nyputsade mässingsräcken kring
denna kojen. Fast inte vid fotändan förstås. Man måste
ju kunna komma ur också utan att klättra.
Mässingsräckena var till för att passagerarna inte skulle stjälpas
ut på golvet om det började rulla. Men hon rullade
aldrig. Hon hade slingertankar och hon bara hävde sig
med de stora dyningarna. Sakta gungade hon och man
kände henne röra sig under fötterna när man gick på
däck. Hela tiden fanns ett stilla knarrande läte mitt i
maskineriets puls. Stormarna hade ju inte börjat för
året heller. Jag hade gått upp ur kojen och mattan hade
varit mjuk och skön under fötterna. Att gå på den var
som att gå på en varm sommarväg där gruset malts till
grått damm och mattans ludd kändes mellan tårna lent
som gammal hästspillning. Sådan som hunnit bli
alldeles torr och fin under fötterna. Jag hade ställt mig på
knä på soffan och dragit från gardinerna. Fönstret mot
babords promenad var inget fönster, det var en ventil
liksom golvet inte var golv utan durk, men det var inte

runt som en vanlig ångbåtsventil när man åkte båt på
Mälaren från Stockholm till Stallarholmen när man
skulle till farfar förr i tiden utan fyrkantigt som ett
fönster på land. Min hytt låg akterut där promenaden
inte var inglasad. Det fanns inga turistklass-passagerare
därute på deras A-däckspromenad ännu men det var
redan ljust och havet var grönt och det blåste såg jag
och här inne där det var tyst och jag bara hörde
maskinerna långt borta tänkte jag mig hur det fräste om de
stora vågorna när skummet virvlade förbi helt vitt och
friskt med smak av salt i munnen när man stod där ute
på däck.

Himlen var molnfri och alldeles glasklar. Den var
ljust buteljgrön, tänkte jag. Som om jag stod i en hytt
bakom en ventil av silverpapper i ett modellskepp i en
butelj på en spiselkrans någonstans. Morbror Folke
hade gjort en skeppsmodell i en butelj åt mig i somras.
Men det var ingen oceanångare; det var en fiskebåt och
det hade varit ett pillgöra att resa masten och måla
gipset som skulle vara hav när man fått in skeppet. Fast
det hade sett fint ut sedan när masten var rest och
gipset målat och korken satts i igen och förseglats med
rött lack. Folk måste undra hur det gjorts när de såg på
skeppet i flaskan. Den stod kvar i verkstaden på
Kvicksta.

— Det är ju ingen mening att ta buteljen till Amerika,
hade han sagt. Du kan hämta den när du kommer
tillbaka.

Sedan såg jag havet fräsa därute igen och det var så
vackert och så skönt och inga människor syntes till på
däck att det riktigt värkte av glädje som det kunde göra

tidigt om morgnarna när man var helt i fred och ingen
annan var uppe.

Vi hade seglat från Göteborg för tre dagar sedan. Jag
hade varit uppe på promenaddäck efteråt i natten och
hängt över relingen som alla andra och sett ut i mörkret
bort dit där Sverige funnits. Och jag tänkte att när han
såg fosterlandet försvinna sade han så högt och tydligt
att man förvånat och nästan skräckslaget ryggat undan,
lyft händerna och vänt ansiktena mot honom där han
stod försjunken i mörka tankar vid relingen med
stormen kammande hans hår:

— Nevermore!

Ty jag hade ju börjat läsa engelska också och tyckte
att det var riktigt att säga detta på engelska för jag hade
beslutat mig för att aldrig återvända till Sverige. De
andra skulle bara till Amerika på några år fast både
Alva och Gunnar varit där tidigare och Gunnar varit
över där en gång förut i år redan för att bli hedersdoktor
och delta i festligheterna kring svensk-amerikaminnet.
Det var trehundra år sedan "Kalmare nyckel" och
"Fågel Grip" kommit till vad som nu är Wilmington i
Delaware och där hade vi då köpt land av indianerna
och uppfört fortet Christina skans. Fast holländarna tog
den kolonien från oss redan efter sexton år så det hela
varade inte så länge. Men om de andra bara skulle vara
några år i Amerika så var det annorlunda med mig. Jag
emigrerade. Jag skulle aldrig återvända till Europa.
Fast det beslutet höll jag för mig själv. Jag sade
naturligtvis ingenting högt som de andra kunde ha förstått
eller hört. Jag bara tänkte det.

Jag hade beslutat mig på försommaren. Men jag

hade tänkt på det ända sedan jag först hört talas om att
vi skulle till Amerika. Då hade jag gått till biblioteket i
Sigtunastiftelsen för att läsa om den nya världen. Men
det stora beslutet att aldrig mer — nevermore! —
återvända tog jag på försommaren. Det var när jag satt och
talade med Träff i hundgården på Kvicksta jag
verkligen förstod att det var sista gången jag såg honom och
såg Kvicksta och att jag nu skulle resa bort för alltid och
börja ett annat liv i en annan värld. Jag strök Träff över
nosen upp mot ögonen och huvudet och han såg på mig
med sina stora bruna ögon och det var alldeles varmt i
bröstet och jag nästan grät. Men hela våren under det
jag läste engelska på eftermiddagarna när skolan var
över hade jag egentligen tänkt på det. Jag hade stått på
främre plattformen när tolvan körde över
Tranebergsbron mot staden och engelsklektionerna och sett vattnet
och bergen och tallarna och de nya hyreshusen och
tänkt att allt detta kanske tillhör ett gammalt liv nu när
jag skall resa bort.

Första gången jag berättat för någon människa om
detta beslut var i förrgårsgår. Men det gjorde ingenting
för han visste inte vem jag var och jag sade det heller
inte riktigt som att jag skulle emigrera utan som att jag
varit i det gamla hemlandet på besök.

När tåget hade kommit in till Göteborg på morgonen
torsdagen den första september hade vi alla gått till
Hotell Eggers för att dricka kaffe och äta grötfrukost.
Hotellet låg snett emot Centralstationen. Vi satt på
glasverandan. Jag sade att jag skulle gå ut och se på
staden en stund. Man sade att jag måste komma ihåg
tiden så jag inte kom för sent och blev akterseglad och

fick stanna kvar. Jag lovade att inte komma försent och
sedan gick jag ut. Jag gick på gatorna och tänkte att
detta är det sista jag någonsin ser av Sverige. Och jag
tänkte att jag inte kände någon saknad vid tanken på
att lämna detta land.

En stund stod jag och såg ner i Stora Hamnkanalen.
Det var inget riktigt räcke; det var järnkättingar. Jag
hörde spårvagnarna bakom mig. Jag tittade i
skyltfönster. Affärerna hade inte öppnat ännu. Jag tittade på
bilar hos en bilförsäljare sedan. Jag minns inte var det
var. Jag minns bara den väldiga blänkande rutan och
därinnanför det stora rummet med bilarna. Man sålde
Ford. Jag stod där en lång stund ute på gatan och såg in
på en blå Lincoln-Zephyr närmast fönstret. Den var
vacker även om jag egentligen inte tyckte om Ford. Då
såg jag hur försäljaren kom gående mellan bilarna fram
mot mig. Han låste upp dörren och öppnade för dagen.
Han släppte in mig för att se närmare på bilarna. Han
var i femtioårsåldern, ganska tjock och flintskallig. Han
hade hår bara i nacken. Det var grått. I öronen hade
han tofsar av hår som var rött. Han hade hornbågade
glasögon och mörkblå dubbelknäppt kostym.
Kostymen hade samma färg som den Lincoln-Zephyr han
hade framme i fönstret mot gatan. Jag berättade att jag
varit i Sverige hos släktingar nu över sommaren men
skulle hem till Amerika igen. Jag reste för mig själv. Nu
fördrev jag tiden i väntan på embarkering. Jag skulle ta
Kungsholm över till Amerika. Min far var ingenjör sade
jag. Han hade varit konstruktör på Svenska
Fläktfabriken men förlorat sina pengar i Kreugerkraschen och fått
lov att sälja vår stora villa på Lidingö och

sommarstället på Dalarö och allt och emigrera och nu i Amerika
arbetade han åt en stor elinstallationsfirma. Han
övervakade de installationsarbeten som firman tagit på
entreprenad i skyskrapebyggen och därför reste han
omkring från den ena kusten till den andra så på det sättet
fick jag se hela Amerika. Han tog mig med för min mor
hade ju dött när jag var mycket liten och vi bodde alltid
på hotell. Det var mest praktiskt så, menade jag.

Under det jag berättade för bilförsäljaren såg jag
honom i ögonen. De hornbågade glasögonen var
mycket stora. Den högra skalmen var lagad. Rummet
speglade sig i glaset. Ögonen var mycket små därbakom.
Han var närsynt. Försiktigt tog jag ett steg åt vänster så
han tvangs vrida på huvudet och jag kunde då se den
blåa Lincoln-Zephyr-bilen spegla sig framför hans
ögon. Han nickade under det jag berättade.

— Hälsa Detroit, sade han sedan och gav mig en liten
emaljerad askkopp i blått och vitt där det i förhöjda
bokstäver inom vad som såg ut som en oljedroppe stod:

Lincoln-Zephyr V. 12
THE STYLE LEADER

Jag höll askkoppen gömd i fickan på min resulster när
vi gick ombord och sade ingenting om besöket hos
Fordrepresentanten.

Det kom några i hallen nu. Det hördes röster där ute.
En man och en kvinna. Mannen mullrade, han talade
med hög röst. Det var inte vanlig svenska, det var en
sjungande finlandssvenska. Kvinnan svarade enstavigt.

— Jo. Jo.

Jag såg upp ur Tusen och en natt och kikade ut. Där i
hallen gick nu paret förbi. Han var mörkröd i ansiktet,

bar rutiga golfbyxor och brun tweedkavaj. Han hade
stubbat vitt hår. Kvinnan var tjugo år yngre, hade
kortklippt grått hår och mörkblå skräddarsydd dräkt.
De måste ha kommit upp ur hissen. Nu gick de mot
verandan som kallades vinterträdgård fast det var
sommar än. De hade tagit frukost. En däcksteward
skyndade förbi längre bort. Han var på väg till salongen.
Passagerarna hade börjat vakna. Jag hade ställt
klockan när jag gick upp och den var nio. Ingen kom in
i biblioteket dock. Det var för tidigt. Dessutom tycktes
ingen i Cabin class vara intresserad av att läsa böcker.
Många var sportiga. De gick regelbundna
långpromenader på däck. När vädret var vackert ordnades
lerduveskjutning för dem. De tävlade med varandra. Men
mest satt passagerarna i sina däcksstolar. De hade hyrt
dem av däckstewarden första dagen och var och en
hade sin egen stol med sitt namn. Där satt de med
plädar runt benen. Några läste, några pratade men
många sov. Andra höll på med olika spel eller drack
inne i baren. I biblioteket var det lugnt. Jag brukade få
vara i fred här inne. Nu såg jag inte upp längre utan
fortsatte med boken. Man hade ju redan vaknat och jag
hade bara detta hörn av biblioteket. Jag hade upptäckts
där jag stod på yttersta spetsen av den svarta klippan
mitt i havet och viftade med en vit svepning jag tagit
från en av de döda. Kaptenen på skeppet som var på
väg till Basra hade sett mig. Han hade räddat mig och
tagit mig ombord med mitt stora knyte. Det innehöll
alla de dyrbarheter jag tagit från de döda i hålan. Och
när jag kommit hem till Bagdad hade jag utdelat gåvor
till änkor och faderlösa och återtagit mitt muntra liv.


II

Det blåser runt mig och jag säger att det vita skeppet
M/S Kungsholm plöjer fram i det gröna nordatlantiska
havet. Jag står akterut på promenaddäck och hänger
över relingen alldeles bakom livbåten. Jag har stått där
länge. Det är lunchtid redan och jag står på styrbords
sida och om jag ser upp från vattnet och ut mot
horisonten måste Norra Ishavet finnas där bortom synranden.
Vi går mot väster. Därframme kan jag se de två stora
skorstenarna. De pryds av Svenska Amerika-liniens tre
gyllene kronor på blått fält. Fast skorstenarna är inga
skorstenar; de är bara dekoration. Kungsholm är ingen
ångare. Hon är ett motorfartyg. Vi är lika gamla hon
och jag. Hon är av stål och började byggas i mars 1927
hos Blohm & Voss i Hamburg och sjösattes året därpå.
Hennes bruttoregistertonnage är 20 000 och
maskineriet är från Burmeister & Wain i Köpenhamn. Hon var
svart från början men nu är hon målad helt vit.

Hon är Sveriges största oceanångare men egentligen
är hon bara lite större än ingenjören Brunels Great
Eastern från 1858 och i jämförelse med de verkligt stora
Atlantjättarna jag läst om är Svenska Amerika-liniens
flaggskepp en rätt liten båt. M/S Queen Mary från
Cunard White Star-linjen är på över 80 000 ton och den

franska Normandie är större ändå nu. Men hon är en
vacker båt M/S Kungsholm och the machinery has a
sweet sound, tänker jag på engelska.

Om jag håller munnen öppen fylls den av saltsmak.
Jag är barhuvad och känner blåsten mot pannan men
vinden är inte kall, bara sval. Vinden friskar i, säger
jag. Men det gör den inte. Jag bara säger mig att
vågorna växer därute och piskas fram av ovädret och
att de väldiga dyningarna bryts i stormen och skummet
flyger bort i vindstötarna och det kunde vara vid fyren
vid världens ände eller också kunde det vara kapten
Silas Huntly som nu förde befäl och med rasande fart
styrde vi i det fräsande havet mot okända men
säkerligen ohyggliga öden. Det är sommar nu och isbergsfara.
Däruppe vid Grönland kalvar inlandsisen och M/S
Kungsholm följer sin säkrare sydliga kurs mot Amerika.
Några isberg syns inte. Jag har läst om hur världens
största ångfartyg, White Star-linjens Titanic på 46 000
ton gick under långt därframme den 15 april 1912. Men
hon följde den kortaste rutten. Passagerarna i steerage,
som nu kallas turistklass, kunde inte komma upp ur den
väldiga ångarens innanmäte. De gick vilse. De trängdes
i de smala trapporna och trampade ned varandra. De
skrek. I det första ledet hade gamla män i fotsida svarta
kappor och vita skägg kommit rusande upp ur
trapphålen. När nu steeragefolket kommit upp till övre däck
och hopen sedan försökte tränga sig fram till Cabin
class-utrymmena där livbåtar fanns slog personalen
dem tillbaka. Propert uniformsklädda däckstewarder
stod på vakt och höll folket undan när miljonärerna
skulle räddas och skrikande och förbannande på alla

olika östeuropeiska språk trängdes massan tillbaka.
Man kunde höra dem ropa och svära och bönfalla på
ryska och polska, på jiddisch och ungerska, på
rumänska och på tyska. Men Cabin class-passagerarna
hade betalt ända upp till $ 4 350 för sin hytt och hade
rätt att räddas i första hand. Det var ju mycket pengar
nu 1938, mer än en årslön för en vanlig svensk
professor, men ändå många gånger mer pengar på den tiden
före kriget. Det var därför nästan alla som räddades
från Titanic hade betalt för Cabin class. De som bara
haft råd med steerage hade inte rätt till livbåtsplats.
Smakar det så kostar det, gott folk! Och nu drogs dessa
emigranter med i undergången när S/S Titanic gick till
botten och det kalla vattnet dränkte dem.

Här på M/S Kungsholm fanns plats i livbåtarna
också för turistklass. Men det var kanske bara vad man
sade. Inte hade emigranterna som dränktes i Titanic
köpt biljett om de vetat att de skulle dränkas inte.

Vi plöjer fram genom de stora vågorna och ibland
stänker vattnet ända hit upp. Jag ser de gröna
dyningarna och det vita skummet. Trots att det blåser i
verkligheten kring mig och det stänker mot ansiktet från de
störa gröna vågorna när de bryts och skummar därnere
börjar allting tystna, det mojnar inuti mig och allt går
långsammare; orden kommer saktare. They trickle.
Sedan sinar de och upphör. Det kittlar i nackhåren och
bakom öronen. Det känns i pannan och över hela
huvudet och ned längs nacken mot ryggen som hos frisören.
Jag ser allting mycket tydligt, ja än mycket tydligare
och klarare än annars; allt är helt distinkt. Och jag hör
allting mycket klart genom blåsten och vet att

människor går förbi bakom mig och att lunchtiden längesedan
är över men jag kan stå här och se ner i vattnet utan att
behöva röra mig och allt annat drar sig bort undan mig
och jag står mitt i en ring av tystnad. Jag drar en cirkel
kring mig där jag står. Men jag rör mig inte. Jag är helt
stilla och formar inte orden och beskriver inte utan bara
ser mig dra den och ser mig stå därnere i den. Hela
tiden kittlar det neröver ryggen.

Man kan stirra ner i de gröna virvlarna och hela
tiden falla och tumla genom rymden utan att röra sig
och utan att tänka och man vet detta utan att orden tar
form och ljudar i öronen. Man bara ser. Man ser sig ner
och in. Och allt flyter och skiftar och omvandlas
därnere och det fräser och kommer nya stora vågor långt ifrån
som sedan har klyvts av fartyget och stänker upp mot
ansiktet som skum av blåsten och ger sälta i munnen
men ändå är allting detsamma och helt stilla och
orörligt och man bara finns i själva det glittrande suget
därnere och blicken följer med i rörelser som varken har
början eller slut. Jag tänker att detta kan jag inte tänka
mig ur.

Men när jag gör det då kommer orden tillbaka. De
formuleras och jag känner dem och då trasas tystnaden;
orden är kantiga, taggiga och river upp höljet och då
tränger också ljuden och rösterna från människorna
som promenerar fram och åter bakom mig in mot mig
och cirkeln börjar bli genombruten och det suger inte
längre i virvlarna därnere. Det kittlar inte längre i
nacken och i stället tänker jag ut orden till meningar
och lägger mening till mening och bygger så upp cirkeln
på nytt fast på annat sätt. Och med orden tänker jag att

så här blir varje ögonblick en egen droppe som faller
genom tiden. Och droppen som faller har inga gränser,
den är själv både början och slutet och ögonblicken
faller förbi utan att någonsin nudda vid varandra och
utan att kunna uppleva varandra då deras slutenhet är
utan gräns och de faller i en oändlig ström utan början
och slut. Rymden är ett virvlande grönt hav av droppar
som alla är helt lika varandra. Och jag tänker att detta
tänker jag och jag tänker det inuti just en sådan droppe
i ett ständigt vattenfall och då den ena droppen är den
andra lik fanns jag också i nästa droppe och tänkte där
vad jag tänker här och fanns i nästa och nästa och nästa
och tänkte likadant i alla och det fanns inget som gjorde
den nästa annorlunda än den förra eller som kunde säga
mig i vilken jag fanns och när det var. Jag tänker nu att
jag tänkte detsamma i den förra droppen, tänkte jag
med ord, och jag tänkte detsamma i nästa droppe och i
den som kommer därefter och något själv som kan veta i
vilken droppe av denna ändlösa ringdans något jag
finns kan inte skiljas ut och avgöra. Man kan inte veta
om jag finns i den ena eller den andra eller i alla på en
och samma gång. Och hela tiden virvlarna i det gröna
vattnet och det vita skummet och vågorna långt
bortifrån och orden som saktade och sjönk undan och nu
bara föll och tumlade jag där jag stod vid relingen och
nackhåren reste sig och det gick ilningar i huden ner
längs ryggraden och över pannan och kinderna och
läpparna. Först när solen gått ned och det blivit kallt
gick jag därifrån. Man undrade var jag hade varit. Man
hade letat efter mig till lunch och letat efter mig på
eftermiddagen och gått på alla däck och tittat efter mig

men inte kunnat hitta mig. Och jag visste att man gått
förbi bakom mig men jag hade dragit en cirkel kring
mig och stått helt stilla inuti den så de inte kunde se
mig. Jag hade låtit deras blickar halka av mig utan att
ge dem fäste. Men det sade jag inte. Jag talade bort
dem. Jag svarade inte på det de sade utan gled vidare
på orden och talade om filmen i stället. Det skulle bli
film på kvällen stod det på en skylt som ställts upp i
dörröppningen till förstaklassalongen. Movie stod det.

Jag kan se skylten tydligt. Den har ställts upp på ett
blänkande stålrörsstativ. Stativet har tre ben. Det ser ut
som ett notställ fast grövre. Skylten är av tjock, gräddvit
kartong. Den har röd bård och är textad för hand med
amerikanskt schwungig trettiotalsstil. En sådan där
skrivstilsliknande reklamscript som kallas filmstil och
bilstil men inte har något riktigt namn och numera bara
används när man skall ge trettiotalstouche åt en
annons.

Tonight, står det i rött. Också Deanna Durbin har
sitt namn textat i rött. Så ser jag ordet movie. Det är
svart. Men jag får inte fram titeln. Den flimrar. Men jag
tror det var "100 man och en flicka". Egentligen minns
jag heller ingenting av filmen jag såg sedan på kvällen
fast jag tror jag kan se Deanna Durbins ansikte även om
jag aldrig var särskilt förtjust i henne. Hon började
sjunga rätt som det var mitt i filmerna när någonting
skulle hända. Men det var ordet movie jag tänkte på.
Det syns också helt tydligt.

Nu när jag skulle emigrera till Amerika försökte jag
tänka på engelska. Byta ut de svenska orden mot
engelska och därefter sätta ihop dem på engelskt sätt.

Därför hade jag också på våren och försommaren gått hos
en medelålders engelsman som gav privatlektioner i en
våning vid Sankt Eriksplan. Jag fick två timmars
privatlektion i engelska var dag utom lördag. Alva sade att
det var för att jag skulle kunna gå i amerikansk skola de
år vi skulle bo i New York. Hon förstod inte när jag
talade om ordens utseende och att olika språk hade ord
av olika form. Därför sade jag ingenting till henne om
att engelsmannen visste att orden hade särskilda
utseenden och hakade samman på skilda sätt fast de
tycktes betyda detsamma.

Efter dagens sista lektion för fröken Rehn gick jag då
över skolgårdens asfalt och sedan Ålstensgatan rakt ned
till hållplatsen och tog tolvan till staden. Jag vet inte om
det fanns hiss i huset. Jag använde den inte i varje fall.
Jag tror han bodde två trappor upp. Han bodde med
fönster mot gatan. Han var kring de femtio och hade
nog varit rödhårig fast han nu bara hade några grå
lockar kring huvudet och var kal mitt på som en munk.
Han hade en liten mustasch och tuggade på
mintkarameller. Han brukade gå klädd i golfbyxor och rutig
skjorta med blå sidenscarf om halsen och blå pullover.
Men scarfen var lite fransad och det var fläckar på
pullovern.

Han öppnade själv när jag ringde fast jag tror att han
var gift och jag skymtade en hustru i något brunt i
korridoren mot köket ett par gånger och hörde ljudet av
tofflor. Han bad mig komma in. Han var alltid mån om
att uttrycka sig hövligt. Också jag skulle vara hövlig.
Men avmätt i hövligheten. Varken påträngande eller
underdånig.


— Det passar sig inte att vara familjär på engelska!
Sedan bad han mig sitta ned och vänta. Han skulle
göra färdigt den lektion han höll på med. På det runda
bordet framför väntsoffan i hallen låg gamla nummer av
Illustrated London News från i vintras. Han lade ut
dem där när familjen läst dem, sade han. Men han sade
ingenting om hur stor familjen var eller så. Jag frågade
inte om sådant, frågade inte honom heller men för
säkerhets skull hade han redan första lektionen sagt:

— Det är bara i Amerika folk ställer personliga frågor
eller talar om sitt eget. I Amerika kallar de varandra vid
förstanamn och frågar så fort man möts: Hur mycket
tjänar ni? Jag är en tiotusendollarman. Sedan berättar
de för varandra hur många gånger de varit gifta och hur
många barn de har och hur det går för barnen i skolan
eller om barnen är gifta eller skilda och vad de gör och
vad de tjänar och om de själva har varit miljonärer
någon gång eller om de suttit i kongressen eller om de
kommit i fängelse för valfusk och var de nu bor och så
säger de att det var underbart att träffas och vi måste
hälsa på varandra och titta in till mig. Men de menar
ingenting med det. I England förekommer sådana
samtal inte. Där respekterar människor varandra även om
de kommer från olika klasser. Du skall aldrig ställa
personliga frågor. Det skall du lära dig om du vill förstå
engelskt sätt.

Jag bläddrade i tidningarna och försökte också läsa
orden under det jag väntade. USS "Panay" angreps av
japanska aeroplan med bomber och sänktes i Yangtze.
Och USS betydde United States Ship liksom HMS
betydde His Majesty's Ship eller Her Majesty's Ship

beroende på om regenten var kung eller drottning och
man fick inte glömma att sätta the apostrophe rätt i
genitiv. Alltså skriver man the king's om kungens men
the horses' om hästarnas. Många blir osäkra när ett ord
slutar på s eller sh eller z, de tror apostrofens placering
bestäms av singularis eller pluralis. Men så är det inte.
Det skall vara Tom Jones' hus trots att han är ental och
det är faktiskt vulgärt att skriva Tom Jones's hus. Men
särskilt i Amerika skriver många så.

— Kan du följa mig?

— Ja, sade jag. Fast det gjorde jag inte riktigt.

Det var i alla fall HMS "Ladybird" som besköts vid
Wuhu och general Franco's effektiva bombers flyger ut
och i Barcelona dör 220 och såras 400 i en enda raid och
de tunga bombplanen bombar järnvägen till Madrid på
tre sidor. Men när Herr Hitler och Lord Halifax möts
och säkrar fred i Europa då skriver tidskriften att det är
Lord Halifax's visit to Germany. Men kanske finns det
andra regler för ord som slutar på x eller för lorder.

Det dröjde länge denna dag och general Matsui red
med sin stab in i Nanking ty japanerna gick segrande
fram i det kriget som Franco gjorde i det spanska kriget
fast annars var det mest bilder av målningar och
teckningar och sådant i tidskrifterna på det runda bordet i
hallen.

Det var vanligt att jag fick vänta i hallen en bra stund
till dess den elev som hade timmen före mina två
lektioner var färdig och gick. Även om lektionerna bara höll
på i trekvart och engelsmannen höll mycket noga på att
de inte skulle dra ut längre på tiden dröjde det alltid. Ty
han brukade gå in i lägenheten bakom arbetsrummet

och vara borta en stund och ta igen sig och förbereda sig
inför lektionen med nästa elev och fram mot
eftermiddagen blev hans raster mellan lektionerna allt längre.
På det sättet blev hela dagens schema förskjutet och
han kunde aldrig hålla tiderna. Den som kom sist fick
vänta länge och det gjorde jag var dag. Men när jag
sedan kom ut från mina lektioner då satt ingen och
väntade ty jag var den siste eleven för dagen och jag fick
också två hela timmar eftersom han sade att hans
verkliga uppgift inte var att lära mig ord eller hur man
skulle stava och översätta.

— Köp ett lexikon och en lärobok och lyssna på radio
för uttalets skull. Det räcker!

Hans verkliga uppgift och den som fick honom att ta
sig tid med mig var att han skulle lära mig tänka på
engelska, menade han. Om pengar talade vi aldrig. Jag
antar att han skickade en räkning direkt till Gunnar och
Alva. Men till dem hade han inte sagt något om detta
att tänka.

Det viktigaste var att jag lärde mig förstå språkets
sammanhang, menade han. Att gå in i ett språk är inte
att gå på språkkalas och ta åt sig smulorna fast så gör
svenska läroverkslärare. De är så tyska av sig. Han
lutade sig bakåt i stolen, såg upp mot taket och
deklamerade:

— They have been at a great feast of languages, and
stolen the scraps. Shakespeare. Love's labour lost. Act
five. Scene one. Moth to Costard.

Sedan böjde han huvudet och tittade ner på mig och
sade:

— Du kan aldrig tänka på engelska utan att ha lärt

dig Shakespeare. By heart. Utantill! Han är det
engelska språket.

Engelska var ett förenklat blandspråk. Det var ett
öppet språk. Det var inte stelt som franskan eller
insnört i regler som tyskan. Det var därför det var ett bra
språk att arbeta och tänka med. Men samtidigt var det
just därför viktigt att veta vad som är riktig usage och
vad som är oriktig och förstå varför. Den som känner ett
språks historia kan börja tänka på det; de andra kan det
aldrig.

— På svenska säger man fyrahundratalet men på
engelska säger man det femte århundradet. Det var då
de västgermanska stammarna koloniserade de brittiska
öarna och det engelska språket började utvecklas. När
du nu skall börja tänka engelskt finns det flera
ordnivåer du måste särskilja. Det finns ett indoeuropeiskt
tankeskikt hos oss alla. Säg två på engelska!

— Two.

— På gammalengelska twā. Det är detsamma som
det tyska zwei som förut var zwā eller som ryskans dva
och latinets duo. Det hör du? I den gruppen finns syster
och broder, där finns hjärta och där finns hus. Det är
vårt urgemensamma arv. Där finns också de riktigt
gamla gudarna. Där finns ord som används av folk från
Bengalen till Island. För att inte tala om de länder som
koloniserades på sjuttonhundratal och
adertonhundratal i Amerika och Oceanien.

Jag nickade bara. När han började tala så här satt
han bakåtlutad i sin stol med händerna knäppta bakom
nacken och då gjorde det detsamma vad jag svarade.
Då talade han utan att se på mig. Bakom honom kunde

jag se bokhyllsväggen. Där stod ordböcker och bundna
tidskriftsårgångar. Men det han sade var intressant
också. Det var som om språken vävdes fram när han
talade.

— Sedan kommer i engelskan de germanska orden.
De hör till den tid då de germanska stammarna lösgjort
sig från de andra indoeuropeiska folken och utvecklade
ett eget språk. Dit hör ord som hand, engelskans hand
och svenskans hand, engelskans deep som är svenskans
djup och engelskans sing som är svenskans sjunga. Du
hör hur de hänger ihop? Det är ord som har med arbetet
och havet och färgerna och vardagslivet att göra. Där
finns sagorna och sägnerna. De fortsätter sedan med de
gammalengelska egna ord vi skapade på våra öar.

— Norrut mot Skottland finns därefter ytterligare ett
lager nordiska ord. Bra till exempel som betyder just
bra eller bairn som är barn. Och ut mot Shetlandsöarna
och Orkneyöarna är engelskan ett ganska nytt språk.
Där talades norse ännu mot slutet av det adertonde
århundradet. Men när du går från svenskan till
engelskan måste du ställa om din hjärna precis som du måste
ställa om din underkäke när du börjar tala engelska.
Det finns tre tankegångar; ordgångar kan vi kalla dem,
som du måste stänga när du börjar tänka på engelska.
Det finns fler säregenheter hos era språk men det är tre i
era språk ordentligt upptrampade ordgångar du måste
lägga bom över från början.

Först kommer passivformens väg. Fäll en bom över
den vägen! Så kan man inte tänka med engelska
språket. Jag kallar blir I call. Jag kallade blir I called.
Fortsätt!


— Jag har kallat, I have called. Jag skall kalla, I shall
call.

— Se upp där! Tänk på will and shall. Men hur blir
nu: Jag kallas. Jag kallades. Jag har kallats, och så
vidare? Den passivkonstruktionen hör skandinaverna
till. På de andra europeiska språken tänker man på
annat sätt. I am called: jag är kallad. I was called: jag
var kallad och så vidare. Där måste du lägga den första
bommen!

— Den andra bommen rör bestämda artikeln. Där
tänker ni också annorlunda i Skandinavien. Du tycker
det är naturligt att säga en bok, boken, böcker,
böckerna. Men det är inte alls naturligt. Det är lika konstgjort
som allt annat i språket. Det finns inget naturligt i
orden. Det är sätt att tänka vi gjorts överens om från
generation till generation. Det är bara det att de flesta i
Europa gör inte som ni. De gör som vi. A book, the
book, books, the books. Du måste tänka i annorlunda
spår än du gör.

— Den tredje bommen är att ni och latinet har något
som vi engelsmän, tyskar och holländare inte har. Vi
säger: She loves her child, I love her child. He has his
book, I have his book. Så kan du inte tänka. Du tänker
att det finns en nödvändig form som vi inte känner. Du
tänker: Jag älskar hennes barn men hon älskar sitt
barn; jag har hans bok men han har sin bok.

När han berättade om sådant då talade han med hög
röst som om han höll föreläsningar för ett helt stort
klassrum. Jag tror det var han som fick mig att se språk
som läggspel. Varje språk hade sina regler och man
kunde inte göra detsamma på ett språk som på ett

annat. Man måste inte bara hålla käken och munnen
olika, man måste tänka olika och se orden haka fast i
varandra på olika sätt.

— Om du någon gång tänker bli poet på engelska
kom då ihåg att de latiniserade orden har lägre
spänning, de bär på mindre laddning än de ord som kom in i
engelskan eller skapades på de brittiska öarna före 1066.
Det betyder att de latinska ord som kom in med kyrkan
eller till och med fördes in av romarna dessförinnan
också är poetiskt laddade men de som kom in efter
erövringen vanligtvis är kraftlösare och svagare även
om de verkar mycket lärda och färgstarka. De få
keltiska orden skall du dock undvika. De slogs ut redan för
sextonhundra år sedan. Men om du tvekar om ett ord,
tag ett gammalt svenskt. Det brukar gå bra! Fast han
sade det på engelska och orden fogades annorlunda: It
usually works!

Jag funderade mycket på orden och hur de hängde
samman när jag satt med Illustrated London News och
väntade på att han skulle bli klar med den elev som
hade lektionen före min. Det var inte samma elev var
gång. Det var tre elever och alla var de vuxna. De var
inte kvinnor och inte gymnasister. De var män i
trettioårsåldern. De var affärsmän trodde jag. De såg sådana
ut. De var klädda som affärsmän. Jag minns inte längre
deras ansikten. Jag såg dem inte. Jag lade bara märke
till att de hade byxor med pressveck och näsdukar i
bröstfickorna och en av dem brukade ha paraply fast
det inte regnade. Men det var inte bara därför jag
trodde att de var affärsmän. De kunde ju inte vara
ämbetsmän för då hade de inte behövt ta

privatlektioner utan redan kunnat engelska. I alla fall något
slags engelska även om engelsmannen som undervisade
mig menade att inte ens svenska professorer i engelska
talade engelska på ett sådant sätt att de kunde gå in och
beställa ham and eggs.

— Men de kan säkert tolka Beowulf, sade han.

Två av affärsmännen gick två gånger i veckan men
den tredje bara en gång, på fredagar. Här i huset lever
vi som i England med en riktig weekend.

När han sedan efter en stund öppnade dörren och
kallade in mig och lektionen skulle börja hade han tagit
en ny karamell. Han drack. Det var därför han ofta var
så svullen i ansiktet och om händerna. Ibland skrattade
han också så som folk som dricker skrattar. Att han
drack visste jag just för att han hela tiden tuggade på de
starka glasklart genomskinliga mintkaramellerna. Han
bjöd mig också. Karamellerna hade han i en rund
plåtask. Det stod något med mycket snirklade bokstäver
som från förra århundradet på dem. Det var tryckt i
grälla färger och hade ornament kring sig och en bild av
en fyrklöver. Men vad det stod minns jag inte och det
var längesedan jag nu såg en sådan ask.

— De görs bara i England, sade han.

Men jag kände konjaksdoften runt honom ändå när
han lutade sig fram mot mig och öppnade boken och
andades mot mig. Men jag sade ingenting om den. Jag
sade ingenting hemma heller om att han drack. Man
fick inte tala om folk som drack. Särskilt inte om
fastrarna hörde det. Det var väl för farfars skull. Man fick
inte låtsas om sådant. Jag tuggade på karamellen jag
fått och den knastrade mellan tänderna och innan jag

såg ned i boken tittade jag ut genom fönstret. Jag kunde
se över Sankt Eriksplan bort mot bron över mot
Kungsholmsstrand till där jag bott som liten fast själva
kanalen och stranden och det huset var skymda.

Han hade placerat sitt skrivbord just under de stora
burspråksfönstren där satt han i en svart trästol med
hög rygg och undervisade sina elever i engelska. Då och
då märkte jag att han själv satt och blickade ut. Jag
kunde se att han följde de blå spårvagnarna med
blicken. De slamrade förbi därnere och han såg efter dem.
Då tappade han tråden i vad han talade om. Satt tyst.
Bakom honom var väggen helt klädd med bokhyllor och
längre in i rummet, bredvid den öppna spisen och den
stora bruna läderlänstolen med fotpall hängde sex
inramade färgtryck av män i röda rockar som red efter räv.
Jag såg mot dem och en av de ridande männen skulle
just till att blåsa i ett horn. Så tog han upp tråden igen
och fortsatte som om det inte varit någon paus. Han
lutade sig mot mig där jag såg ner i boken och jag kände
den starka konjaksdoften igen och undervisningen
fortsatte. Han bodde bredvid biografen Lorry. Det var
ett skämt. Han sade att hans vänner alltid blev så
förvånade — surprised — när han berättade att han
skulle gå till the lorry på kvällen. För lorry var ju vagn
egentligen men i England betydde ordet stor lastbil. I
Amerika hette det truck eller motor truck. Men truck
var det äldre ordet och kom från latin och det var lorry
som var ett nyare ord med dunkelt ursprung. Men på
engelska hette lastbil alltså lorry och på amerikanska
som bara var en dialekt hette lastbil truck.

— Amerikanskan är ett på många sätt

ålderdomligare språk, sade han.

Men skämtet var att på Lorry vid Sankt Eriksplan
visades filmer. Det var en cinema. När han sade att han
skulle go to the lorry tonight sade han att han skulle gå
på bio fast det lät som om han skulle gå till lastbilen.
När han gick på cinema gick han to the flicks. Men det
var inte flickor, det var att gå på bio men på slang. Eller
rättare sagt; gå på bio på ledigt vardagsspråk. Vänner
emellan kunde man säga att man skulle go to the flicks
också i bildat sällskap. Uttrycket kom sig av att de
rörliga bilderna fladdrade lite och flicks kom från
flickering, fladdra, flämta, vippa.

— But you never know, sade han. Flicka är ju ett
strange word som man inte vet riktigt varifrån det
kommer. Det har med Norwegian fleikja att göra. Open
up, gapa, öppna sig. En flicka blir då någon som öppnar
sig och som när hon så ligger där och håller på att
öppna och sluta sig kan sägas flicker.

När han sade det fnissade han åt sitt eget skämt och
lade handen på min axel och jag kände att han luktade
konjak mycket starkt. Han luktade mer än han
brukade. Han måste ha druckit ett ordentligt glas under
rasten just innan han släppte in mig. Det var
fredagseftermiddag och konjaksdunsten var som ett moln kring
honom. Men han lade inte handen på min axel mer än
denna enda gång och han kom inte med sådana skämt
mer heller och han var nog inte sådan.

Nu ser jag på det svarta ordet movie. Det är
amerikanska. Det är inte ens slang. Det kommer av moving
pictures, rörliga bilder. Jag skall gå på bio i kväll här
ombord på M/S Kungsholm som går mot väster, mot

New York och jag måste komma ihåg att ta bort de
engelska ord han lärt mig och sätta in de riktiga
amerikanska orden i stället.

Ingen goes to the flicks i New York eller Chicago eller
Los Angeles där jag nu skall bo hela livet.


III

Jag har gått ned till min hytt och in i badrummet. Ur
kranen forsar saltvatten. Jag sitter i badkaret och
tappar upp havsvatten. Det är mitt på dagen. Med vänster
hand reglerar jag kranen och i höger hand håller jag en
trämodell av M/S Kungsholm. Den fick jag av Cabin
class chefsteward när vi kom ombord. Den låg i en ask.
Meningen var att man skulle ha den i bokhyllan efteråt.
Den var inte gjord för att vara i vatten. Men jag hade
tagit fram den och stängt om mig och tappat i vatten
och klivit ned i badet fast det var mitt på dagen för det
var middagstid den 7 maj år 1915 och jag skulle nu
sänka S/S Lusitania utanför Irlands sydkust och
förvandla det Stora europeiska kriget till Världskrig.

Trämodellen är vit och flyter och guppar i badkaret
under det att det varma havsvattnet forsar fram ur den
silverfårgade kranen men jag tänker mig den svart med
fyra skorstenar i stället för två; hon är den största
oceanångare som ännu i det Stora europeiska krigets
tionde månad går i reguljär passagerartrafik över
Nordatlanten; Cunard-linjens väldiga S/S Lusitania och nu
driver hon inte för vågorna utan nu går hon in i de
farliga vattnen trots att den utlovade kryssareskorten
inte har kommit. Kapten William Turner står på

bryggan och håller rak kurs mot Queenstown som om vore
det djupaste fred. Hon går med bara 17 knop fast havet
är lugnt och dagen solig men dimbankar rullar in mot
henne och kapten Turner håller ner farten. Och han
bryr sig varken om den uteblivna eskorten eller om att
gå i sicksack för att undkomma ubåtsfaran här i
farvattnen. Jag låter honom stå med armarna i kors på
bryggan och sjunga en sjömansvisa om hur han rullar hemåt
och han slår takten med näven mot relingen och sedan
fortsätter han helt lugnt att röka och suga på sin
snugga. Han är stor och tjock och förstår inte att det är
krig på riktigt. Eller också har han fått order om att låta
skeppet gå under.

Då lurar jag med min ubåt, U-20, här i vattnen åtta
sjömil sydost utanför Old Head of Kinsale. Jag går i
undervattensläge med periskopet uppe. Jag iakttar
henne. Hon har gått från New York med ammunition till
engelsmännens front mot Tyskland i Frankrike för en
vecka sedan; den första maj. Jag följer henne nu en
stund med blicken. Lurar på henne. Smyger som en
hungrig varg efter mitt offer. Lägger sedan U-20 i
position söder om henne. Hon är en sittande anka. Från 200
meters håll sänder jag så torpeden mot henne.

Uppe på båtdäck spelar passagerarna däcksspel. De
dricker te och en tjock engelsman i en däcksstol med en
rutig pläd om benen dricker ett glas rykande het rum
punch som stewarden just burit ut åt honom på en
silverbricka från verandakaféet. Så ropar amerikanen i
keps som står vid relingen och ser ut över havet:

— Se där kommer en torped.

En vit strimma av skum skär genom det tungt grå

havet. Folk störtar fram mot relingen. Små barn
skriker. En kvinna svimmar. En gammal amerikansk
dam med blått hår ropar:

— Mina juveler!

Hon sliter upp dörren och skall störta ner till sin hytt
just som torpeden träffar på styrbords sida därframme
vid bryggan.

Genom periskopet iakttar jag hur torpeden träffar det
till passagerarfartyg maskerade ammunitionsskeppet.
Nu skakas hon av en andra explosion. Det är
ammunitionen till västfronten som flyger i luften. Jag beordrar
undervattensläge och sätter kurs norrut. Uppdraget är
utfört. S/S Lusitania skall gå till botten här på hundra
meters djup.

Där stannar jag berättelsen. Det där med livbåtarna
och de många dränkta kan jag ta en annan gång. Det är
inte så viktigt som själva torpederingen. Inte just nu.
Till det behöver jag inte saltvattnet och inte båtmodell
heller. Det kan jag berätta ändå. Jag brukar ligga och
berätta med en dank. Kasta den och se den blänka och
fånga den och hela tiden berätta. Om man inte kan vara
i fred någonstans kan man sitta under ett bord eller
uppe i ett träd och berätta. Det enda viktiga är att inga
andra är med och ingen kommer fram och talar med en
eller något sådant.

Jag vet varför jag berättade om Lusitania. Det fanns
en egen nyhetstidning ombord. Där stod alla de senaste
nyheterna. Men det stod inte mycket om krigen. Det
stod ingenting ordentligt om vad som hände i Spanien.
Man kallade Francos trupper "nationalister" fast de
var italienare och marockanska legosoldater och tyskar

och för övrigt var fascister också. Men man skrev inte
att de var fascister. Det stod heller ingenting om det
stora krig som skulle komma i Europa. Jag minns inte
att där fanns någon diskussion om Hitler och
Tjeckoslovakien. Det var som om det var fred.

Men krigen pågick hela tiden. Det hade varit krig i
Afrika och nu var det krig i Spanien och det var krig i
Kina. Jag hade stått på däck och dagen var disig. Det
drev grå dimbankar över havet. Jag hade legat och läst
på soffan i biblioteket och sedan jag läst färdigt om Ali
Baba och rövarna hade jag lagt ifrån mig boken mitt i
Trollhästen för jag hade hållit på att läsa ända sedan
tidigt på morgonen och var trött i ögonen. Jag hade gått
ut på däck och passerat baren där folk redan stod och
drack och vänt mig om och sett ut över det oljeblanka
havet som hävde sig i långa dyningar under dimman.
Jag stödde armarna mot relingens bruna teak och
kände skeppet sakta häva sig. Jag stod bredbent, lade
hakan mot det fuktiga träet och därute där hav och
himmel gick samman i ett grått töcken kunde vad som
helst dölja sig. Där på babords promenaddäck
funderade jag på bombningarna i Medelhavet och på ubåtskrig
och på hur det kunde gå. När jag sedan gick ner till min
hytt fick jag syn på modellen och kom att tänka på att
det var riktigt havsvatten också i badkarskranarna och
därför låste jag in mig och tog ett bad och berättade om
Lusitania mitt på dagen. Jag sänkte båten i saltvatten.
Den gången blev det ett stort krig. Man låtsade inte om
att båten var lastad med ammunition. Man skickade
den in i farozonen för att den skulle gå under. Man
talade sedan bara om alla passagerarna. Det var många

som dränktes den gången. Tolvhundra. Och sedan dog
miljoner i skyttegravskriget.

Jag låg nedkrupen i badkaret till min hytt och höll
andan i undervattensläge och hade havsvatten upp
ända till ögonen och såg modellen som i ett periskop
och sände nu än en gång en torped mot henne och
sänkte henne åter och kom med handen under vattnet
och grep henne och såg hur hon först reste sig när
torpeden träffade under bryggan på styrbords sida och
hur hon sedan drogs ned i havet.

Men man kunde nog inte ha modellen i bokhyllan
mer.

Att Lusitania hade ammunitionslast visste jag för att
det var den våren 1938 jag blev politisk. Det var också
då jag verkligen började läsa nyhetstelegrammen i
tidningarna. Och jag hade gått med i Unga örnar. Det var
den socialdemokratiska barnorganisationen. Fast det
fick man inte säga för det var uniformsförbud och därför
sade man att det var arbetarrörelsens barnorganisation
och att det var Arbetarnas bildningsförbund som ledde
den. Jag hade blåblus med en röd örn av tyg fastsydd på
vänster ärm och röd halsduk. Min uniform kan jag se
tydligt. Det konstiga med den var att jag köpt den i
scouternas affär vid Tegelbacken. Jag ser expeditens
förvånade ansikte när jag säger att jag är Ung Örn. Det
var inte den röda örnen jag köpte i scouternas affär
förstås. Det var blusen. Jag undrar om inte
KFUM-scouterna hade samma sorts blåblus som Unga Örnar.

När jag försöker minnas mera om detta med Unga
Örnar blir minnet märkvärdigt abstrakt. Unga Örnar
tillhörde inte de andra liven. Unga Örnar var politik.

Det fanns olika liv i olika fack. Skolan i Ålsten med
fröken Rehn och klasskamraterna var ett liv i ett fack.
Sedan kunde jag gå in i ett annat liv i ett annat fack och
där fanns Olle och Lennart och de vänner jag hade i
Olovslund där jag bott. Sedan fanns andra fack;
Kvicksta var ett. Varken Folke eller Stig eller hundarna eller
ens morfar fanns egentligen i något av de andra liven
fast de ju fanns i verkligheten vid Mariefred i Sörmland,
Sverige, Världen, Universum förstås. Det var bara jag
som gick från ett till ett annat. Men de som fanns i det
ena livet skulle inte känna igen mig om de såg mig i ett
annat liv, ett annat fack. Eller kanske fack inte är rätt
ord. Ibland tänkte jag mig det som fack i en väldig kast;
som en sorts boktryckeri egentligen med olika stora fack
i en flat låda. Inne i varje fack syntes blott väggarna;
från ett fack kunde man inte se till ett annat. Men
uppifrån kunde man flytta en typ från ett fack till ett
annat om man ville. Men sedan tänkte jag mig det som
en stor och sinnrik labyrint där det fanns olika gångar
som ibland gick i tunnlar under varandra och som
snodde och vände men där de olika gångarna aldrig
gick samman. Då såg det nästan ut som ett tovigt
nystan med tjockt garn eller en sorts tarmsystem sådant
som man kan se på anatomiska modeller när man tagit
bort framstycket. Det fanns sådana gångar eller fack
som bara jag kände; där jag var själv. Men jag kunde gå
från det ena livet till det andra och så tillbaka igen.
Unga Örnar var av annat slag.

Det var inte bara blå blus och röd halsduk. Det var
den politik jag minns. Det är Spanien och Mussolini
och Hitler och vad man ansåg om noninterventionen.

Det var en politik som inte bara var ord och telegram i
tidningarna. Jag gick också samman med de andra och
skramlade med en insamlingsbössa en söndag. Vi fick
inte mycket pengar. Det var till Spaniens folk. Kanske
gick jag fler söndagar.

Men vi sjöng. Jag vet att jag har berättat för min son
att vi hade en stuga i Judarnskogen bort mot Åkeshovs
gård där vi träffades. Nu när jag skriver detta är jag
osäker på om den fanns. Dock ser jag rummet. Jag sitter
på en väggfast bänk med blusen på och den röda duken
om halsen och vi sjunger.

Affischerna minns jag också. De hängde på väggen.
Det var tre stycken. Den ena är en soldat i grått mot
blodröd bakgrund. Soldaten håller en handgranat i
höger hand, beredd att kasta den mot Francos
legosoldater. NO PASAREIS, står det. Det står också CNT
och FAI och först många år senare skulle jag undra över
hur det kom sig att en anarkosyndikalistisk affisch satt
uppe i den socialdemokratiska barnorganisationens
lokaler.

På den andra affischen låg en sårad soldat med
geväret framför sig. Bakgrunden var svart och soldatens
uniform lerigt brun. Han reste sig upp, stödde på
vänster hand. Han hade svåra smärtor. Han pekade rakt på
åskådaren och från vänster tinning rann rött blod mot
marken. Han hade redan blött så mycket i den svarta
natten att man förstod att han var döende. Han såg på
dig och med röda bokstäver ropade han:

— Och du? Vad har du gjort för segern?

Man förstod att det var detta han ropade fast orden
var skrivna på spanska.


Den tredje affischen var en knuten näve och så
flygplan som flög upp över papperet och ut mot fascisterna.
Där stod mycket skrivet på spanska som jag inte kunde
förstå. Men att flyget behövdes för att slå fascisterna
förstod jag.

Men det är bilden av den döende soldaten som jag ser
tydligast. Den hängde alldeles till höger om dörren.
Man såg den såfort man kom in. Han pekade på var och
en. Han reste huvudet ur blodpölen, såg mig i ögonen
och pekade på mig.

Det var kanske han som fick mig att gå till skolan i
min blåblus också trots att jag egentligen visste att det
skulle gå illa när jag flyttade ihop ett liv med ett annat.
Jag hade varit klädd som vanligt när jag åt
frukostgröten i köket. Det var i nya villan i Stora Mossen. Mary
visste inte vad jag tänkte göra. Jag berättade det inte för
henne. När jag ätit och tackat för maten gick jag in i
mitt rum och bytte om till blåblus och röd halsduk och
tog skolväskan och sprang till cykeln och for iväg innan
någon hann hindra mig. Men jag gjorde det bara en
gång. Det var på morgonen alldeles efter påsklovet
1938. Det blev alldeles tyst kring mig när jag kom in och
satte mig i min bänk. Man ville inte ha sådan klädsel i
skolan. Den var inte lämplig, sade fröken.

Jag cyklar sedan hemåt på lunchrasten i min blå blus
med röd örn och röd halsduk och korsar Västerled. Jag
fortsätter uppför Nyängsvägen och ser skidbacken med
hopptornet och kolonistugorna och därframme till
höger ligger Bromma läroverk. Det blixtrar i de långa
fönsterraderna. Anläggningen är nybyggd i glas och
vitrappad betong. Den är rätvinklig och funktionell

utan någon dekoration eller färg. Den kan vara en
fabrik eller ett fängelse eller ett modernt ämbetsverk.
De bästa i klassen skall få gå där i höst. Läroverket är
vitt och strängt och stort. Det är Sveriges största skola,
säger man och mitt emot ligger vår nya villa som
Markelius ritat och som alla tidningar skrivit om och som vi
flyttat in i fast allt arbete inte är klart ännu. Den ser ut
som en ångbåt med runda ventiler i badrummet, stor
kommandobrygga och relingar av teak. Här på avstånd
ser villan ut som läroverket. Glas och vit rappning. Fast
under rappningen är det bara tegel och inte betong vet
jag. Jag cyklar förbi läroverksfasaden denna frukostrast
och det är snart sommar och sedan reser jag till
Amerika och aldrig, aldrig skall jag sjunga med i deras
psalmer mer! På eftermiddagen var jag återigen klädd
så som skolan önskade. Jag hade kortärmad grå skjorta
och stickad slips. Men när alla barnen reste sig upp i
bänkarna och sjöng:

Vad ljus över griften!
Han lever, o fröjd!
Fullkomnad är skriften,
O salighets höjd!
Från himmelen hälsad
Han framgår i glans,
Och världen är frälsad,
Och segern är hans.
Bortvältad är stenen och inseglet bräckt,
Och vakten har flytt för hans Andes fläkt.
Och avgrunden bävar.
Halleluja!


Då stod också jag upp och sjöng. Men jag sjöng en
annan sång. Den skulle sjungas som man sjöng
Marseljäsen. Fast jag sökte röra läpparna så lite som möjligt så
hon inte skulle se vad jag sjöng och jag höll rösten nere
så jag inte skulle sjunga ut så högt att jag verkligen
hördes där framme också för då skulle det blivit väldiga
bråk:


Upp bröder, systrar, käcka, unga
Framåt, slut upp kring vår fana röd!
I striden glatt vi skola sjunga
vår frihetssång med ungdomsglöd
vår frihetssång med ungdomsglöd
Vi svära fanan trohetseden
Och rycka så i striden ut
För att på orätt göra slut,
Vi kämpa uti första leden.
Framåt,du ungdomshär!
Till stormning nu det bär.
Framåt, framåt!
Du förtrupp är
Kring röda fanan kär.


Det måste varit där i Unga Örnar jag hörde om
Lusitania. Man borde ta alla presidenter och kungar och
generaler och ledare som vill krig och stänga in dem på
ett stort fält med taggtråd kring och låta dem kriga för
sig själva. Och folken hade lurats in i världskriget. Det
var den våren jag hörde om västfronten och om
skyttegravarna. Det hade varit som i Spanien fast mycket
värre. Det hade hållit på i fem år.

Världskriget hade varit värre också för att det inte

fanns någon sida som hade rätt. I Spanien hade
regeringen rätt mot Franco och italienarna och de tyska
bombplanen men i Världskriget var det bara generaler
och kungar och presidenter som tävlade om makten och
som skickade ut folk att dö. Och Lusitania hade
använts som lockbete. Man hade fyllt henne med
ammunition och sedan tagit full last passagerare fast tyskarna
varnat i tidningarna och sedan inte gett henne någon
eskort och låtit henne gå sakta, sakta tvärs genom
ubåtsvattnen där tyskarna hade sin blockad och väntat
på att hon skulle torpederas och när hon blev
torpederad och tolvhundra människor dränktes då dränktes
också mer än hundra tjugo amerikaner och då kunde
ententen sätta igång en stor reklamkampanj för att få
med Amerika i världskriget.

Så gjorde generalerna när de ville ha krig. Men vem
kan ha berättat detta? Inte mina föräldrar. Inte någon i
skolan. Och det borde inte ha sagts i Unga Örnar. Så
sade inte socialdemokrater. Det måste ha varit någon
ledare som inte bara upprepade vad regeringen
brukade säga. Det måste ha varit någon äldre. Kanske en
som varit kommunist. Eller också en som var
syndikalist egentligen. I varje fall blev allt detta helt självklara
sanningar för mig med en gång. Det var den våren
Hitler tog Österrike. Jag minns den stora bilden av
Hitler som står upp i sin bil och lutar sig fram och
skakar hand med några kvinnor. Han är tillbaka i sin
födelseort Braunau am Inn. Han har trenchcoat och
han ler. Nej, han smilar förtjust. Och kvinnorna hoppar
och hoppar och håller fram sina händer och vill ta
honom i hand. Han har just erövrat Österrike.


Vi hade firat farmors sextioårsdag i den nya villan.
Hela släkten hade varit där. Utom Gunnar som var i
Amerika. Alla talade om Österrike och om vad Hitler
gjorde med judarna. Vi drack kaffe i trädgården.
Grannvillan, den mot Bävervägen, var inte färdig ännu.
Byggnadsställningarna var kvar och murarna stod på
ställningarna och höll på med fasaden. Gösta talade om
Hitler. Hans makt över massan.

— Massan är dum! ropar Hitler och massan står där
nere och jublar. Heil Hitler! ropar den till ledaren och
Hitler säger åt massan att massan är som barn. Man
kan inte säga massan sanningen. Och än en gång jublar
massan.

— Men då är ju massan verkligen dum! sade jag.

Gösta satte ned kaffekoppen och såg på mig tvärs
över trädgårdsbordet. Så sade han:

— Nu säger du precis det Hitler vill att du skall tycka
och tänka och säga. Var och en i massan tittar sig
omkring och håller med om att massan är dum, som
jublar när den får höra att massan är dum. Därför
jublar tysken åt Hitler som är klok nog att säga precis
som det är. Men den som jublar märker inte att inte
bara de andra utan också han själv är massan. Och här
sitter sedan du och jag och vi alla och håller med om att
den tyska massan är dum som jublar när den hör att
den är dum. Så lurar vi oss själva. Hitler är slug. Han
smickrar. Han säger dig att han och du är kloka nog att
veta att massan är dum.

Gösta brukade prata med mig om sådant. Han var
ingift. Han hade varit fotbollsspelare i landslaget en
gång. Han var socialdemokrat nu men hade varit

kilbommare egentligen.

— Du skall inte låta lura dig, sade han.

Då berättade farmor för mig om en judisk pojke från
Österrike som var på väg med sina föräldrar till
Amerika och blev sjuk ombord och man förstod att det var
barnförlamning och den hade han fått av ett äpple som
inte sköljts ordentligt och pojken kunde bara botas i
Tyskland och då hade hela familjen som hade kommit
undan och fått resa ut och var på väg till ett nytt hem i
Amerika gått i land i England för att pojken skulle
komma till Tyskland och få vård och när familjen
återkom till Tyskland stod polisen där på gränsstationen
och lät hämta dem alla från tåget och förde bort dem för
de var judar och hade inte rätt att vara i Tyskland eller
att resa in i Tyskland så de sattes i fängelse.

— Dog pojken? frågade jag

— Det vet jag inte, sade farmor. Pojken kanske kom
på ett fängelsesjukhus sedan.

Jag undrar var hon kan ha hört eller läst detta. Hon
brukade inte tala om politik. Men det var en av många
historier folk berättade. En vecka senare var jag på
Kvicksta igen och då var politiken borta. Jag minns
varken Kina eller Spanien eller Mussolini eller Hitler
eller någonting sådant från den sommaren 1938 och
ingen talade om judar eller andra som flydde. Det var
den sista sommaren utan krig. Jag hade tagit med mig
många böcker att läsa. Det var mest teknik. Just då
hade en fransman konstruerat ett flygplan vem som
helst kunde bygga och flyga med. Det kallades
Flygande loppan. Det förbjöds då i Sverige det året tror
jag. Man kunde störta med det. Men jag hade sparat

pengar och kunnat köpa en bok med ritningar och
beskrivningar och fotografier av folk som byggde
Flygande loppan och flög den. Hela dagar kunde jag ligga
på golvet i hörnrummet och tänka mig hur jag byggde.
På gården ritade jag sedan upp vingarnas konturer i
gruset. Jag mätte ordentligt och följde beskrivningen
noga. I Amerika skulle jag flyga också.

När denna den sista sommaren på Kvicksta var över
och vi skulle resa till New York kom jag hem till villan i
hörnet mellan Bävervägen och Nyängsvägen mitt emot
Bromma läroverk. Jag stod i sensommarsolen uppe på
altanen och hängde över det som såg ut som en
ångbåtsreling här på Nyängsvägen 155 och såg hur de
andra kom cyklande till sitt läroverk när höstterminen
började. De kom i stora flockar. De fyllde hela vägen
ända nedifrån Västerled upp till det stora vita
skolhuset. De var så många att det inte ens var förbjudet att
cykla i bredd. De svängde in mot skolgården och
cykelparkeringen. Här alldeles under mig kom så de
cykellösa, de gående. Jag såg på dem när de gick där nere
över gatan in mot skolporten; där var nybörjarna i
kortbyxor som just köpt sin första skolmössa och inte
hunnit knäcka skärmen ännu; där kom de äldre
pojkarna, de hade golfbyxor och bar solkiga skolmössor
med ordentlig stukning; där trippade flickorna i första
ring och där gick de barhuvade gymnasisterna som
nästan var vuxna. Jag kände igen många bland dem.
Men jag hörde inte dit längre.

Dem lämnar jag nu, tänkte jag. Jag hängde över
villans reling av teak och iakttog de kvarvarande. Och
här i Stockholm hade jag läst tidningar igen och kriget

hade kommit tillbaka. De blir kvar i Europa och kriget,
tänkte jag. Nu två veckor senare när jag går genom
korridoren på A-däck och uppför den stora trappan
minns jag farmors berättelse om den judiske pojken.
Han kom nog inte undan.

Ute på däck är havsvinden rå och kall. Vattnet är
mörkt och grått. Det fräser om de tunga dyningarna.
Jag hänger över relingen, känner saltsmaken i munnen.
Efter en stund går jag in till biblioteket. Där är jag
fortfarande ensam. Jag har hunnit igenom fjärde bandet
av Tusen och en natt nu och har börjat på femte bandet
och denna mörka och kulna dag ligger jag på
lädersoffan och läser om Sidi Numan som gifter sig med en skön
kvinna men upptäcker att hon om nätterna drar till
begravningsplatsen och där gräver fram och äter upp
nyss begravda lik samman med ghulerna och som av
hustrun straffas för denna sin upptäckt med att
förvandlas till hund men möter en god kvinna som återger
honom hans mänskliga gestalt och hjälper honom att
hämnas på den onda hustrun genom att förvandla
henne till ett sto som han sedan var dag piskar. Det är en
berättelse full av trolldom och märkvärdigheter men
den har ingen riktig spänning. Den syns inte när jag
läser. Den är bara ord. Men jag skyndar mig att läsa
vidare i Tusen och en natt ty det är redan
eftermiddagen den åttonde och därför jagar jag fram genom
berättelserna här i bibliotekets stillhet utan att egentligen
vara riktigt intresserad längre. Jag måste läsa snabbt ty
jag har bara morgondagen på mig. Sedan kommer vi till
New York och jag har bestämt mig för att hinna igenom
alla sex banden innan dess.


IV

Att jag inte mindes om jag ätit frukost eller inte den
morgon jag läste om Sindbad är inte så konstigt. Jag
minns överhuvudtaget inga måltider ombord på M/S
Kungsholm. Det vill säga jag vet att det gavs måltider
och jag vet också att jag åt frukost på amerikanska med
shredded wheat och jag vet att det fanns jordgubbsglass
och att man kunde få både en och två påfyllningar fast
jag tror att några vuxna kring mig då började
protestera. Men själva måltiderna minns jag inte. Fast jag
minns måltidssignalerna. Man slog på gonggongen och
passagerarna i däcksstolarna tittade på klockan och
några bland dem började göra sig redo. De klev upp ur
stolarna och vandrade mot hytterna för att sedan ta
hissen ner i matsalen. Det var som på ett tåg när
vitklädda servitörer gick i korridoren, slog på
gonggongen och ropade att första lunchen var serverad och
folk reste på sig.

I Cabin class på den här båten åt herrskapet för sig
och barn och tjänstefolk för sig och de som åt middag i
Cabin class-matsalen vid åttatiden på kvällen brukade
ha aftontoalett. Men det sade man inte på svenska för
så säger man inte. Man sade det på engelska: "evening
dress". Till lunch räckte det med slips och kavaj. Men

det minns jag inte synligt.

Egentligen borde jag ha ätit med de stora för jag var
ju elva år på det tolfte och det var bara barn under tio
som enligt reglerna skulle äta med sitt tjänstefolk. Slips
hade jag också. Men hemma hos oss åt de vuxna alltid
för sig. Annars kunde de inte samtala ostört. De åt
annan mat också.

Fast bordet ser jag. Jag sitter i en mjuk stol med
karmar. Det är en pelare nära intill och bordet är runt,
linneduken är fläckfritt ren och nymanglad. I denna
vita damast glänser Svenska Amerika-liniens tre kronor
som mönster. Någon lutar sig mot mig och frågar något.
Mitt på bordet står en blomvas med färska
snittblommor. Vasen är av silver. Servetten på tallriken framför
mig är konstfärdigt bruten. Den står upp som en
solfjäder. Också i servetten glänser de tre kronorna i tyget.
Det är stor dukning, ser jag. Silvret med de tre kronorna
är putsat och tungt. Till vänster om tallriken ligger
fiskgaffel och köttgaffel; till höger ligger soppsked,
fiskkniv och köttkniv; ovanför tallriken ligger dessertsked,
fruktgaffel och fruktkniv. Det står två glas, ett stort och
ett litet, mot höger till framför mig. De glittrar och
gnistrar. Båda är de dekorerade med Svenska
Amerika-liniens tre kronor. Jag vet att jag noga tittar på
verktygen. Jag kan inte äta med kniv. Jag vet inte hur man
gör. När jag äter i köket har man skurit för åt mig för att
det skall gå fort. För det mesta har jag ju inte ätit sådant
som behöver skäras heller. Och för att jag inte skall peta
med fingrarna i maten de gånger jag skall äta inne i
matsalen med de stora har Alva också låtit lägga fram
påpetaren av silver åt mig. Den hör matsalen till. Den

får jag inte ha i köket. Det är en sorts liten raka man
använder att få upp mat på gaffeln. De stora äter med
kniv och gaffel. De vänder på gaffeln och med kniven för
de upp mat på gaffeln. Jag har aldrig träffat någon
annan pojke som fått äta med påpetare. Inte vad han
kunnat minnas och inte nu som elvaåring i alla fall.

När jag varit kvar på middag hemma hos Olle och
hans bror har jag därför ibland låtsats ha ont i handen.
Det var det som gjorde att jag var tvungen att äta bara
med höger hand, sade jag. På så sätt behövde jag inte
visa att jag inte kunde äta med både kniv och gaffel som
de andra. Eller också — när det varit fisk som jag inte
kunde rensa utan att använda fingrarna har jag sagt att
jag inte får äta fisk för doktorn. Jag får utslag av fisk,
har jag sagt. För att det skall låta bättre har jag sagt:
fisk, ägg och jordgubbar.

Jag berättade just detta när jag åt hos Olle och
Lennart i juni efter skolavslutningarna och innan de
skulle till Västkusten. Olles mamma hade gjort kokt
gös. Jag beskrev hur jag fick stora röda utslag på
armarna. Utslagen ser ut som hammare och klubbor
ungefär. De slår upp helt plötsligt. Sedan brer de ut sig.
De kliar. Så får jag feber också. Jag berättade om detta
under det att alla de andra satt där och snittade och
skar i fiskarna och tog ut ryggraden och lade benen på
tallrikskanten och sedan åt det goda vita fiskköttet med
smält smör, hackat kokt ägg och fin, nyskalad potatis.
Men jag låtsades om ingenting och tog bröd och
oskalad potatis. Ty på samma sätt har jag sagt att jag alltid
äter potatis oskalad för att det finns så många nyttiga
ämnen just innanför potatisskalet och de försvinner när

man skalar. Därför satt jag nu vid matsalsbordet
hemma hos Olle och Lennart och tuggade leende i mig
fjolårspotatisens tjocka och beska skal och sade att jag
tyckte om det. Det var gott. Fast jag berättade allt det
här för att slippa tala om annat också. Olle hade inte
kommit in i Bromma läroverk men jag hade kommit in.
Jag hade inte tyckt att det var nödvändigt att ansöka
men Gunnar hade menat att jag måste söka för att veta
om jag dög eller inte.

— Man får inte smita, hade han sagt.

På morgonen hade jag gått tvärs över Nyängsvägen
från villan till läroverket och sett på namnlistan. Den
hade satts upp på dörren. Mitt namn fanns med bland
de godkända. Jan Myrdal skulle börja i klass 15b till
hösten. Men Olles namn fanns inte med. Han hade inte
godkänts. Fast jag skulle resa till Amerika och hade inte
behövt ansöka. Jag sade ingenting om detta till Olles
föräldrar. Jag berättade om hur sjuk jag blev av fisk i
stället. Men det var Olles mamma som lett lite och
tillrättavisat mig den gång jag efter en middag hos dem
hade gått fram och tackat henne och tagit i hand och
bockat som farmor lärt mig:

— I bättre familjer brukar man inte tacka på det
sättet!

Det glömde jag aldrig. Det tänkte jag på när jag satt
vid hennes bord och tuggade på fjolårspotatisens grova
skal.

Men soppa kan jag äta. Man skall inte sörpla. Det får
inte höras något när man äter. Man får därför inte
slamra med skeden mot tallriken heller. Man får inte
sticka skeden rakt in i munnen; man skall sakta läppja

på skeden och tyst svälja soppan. Man får inte luta
sopptallriken mot sig eller föra skeden mot sig för att få
upp det sista. Man skall föra skeden från sig. Man skall
hålla skeden som om den vore en nyvässad
blyertspenna med lång och smal grafit man skulle skriva med
utan att bryta spetsen. Det har Alva sagt mig när jag
ätit med de stora.

— Du skall inte vara så oestetisk, har hon sagt.

I köket har jag dock gjort som vanligt, som när man
äter gröt. Nu tittar jag på alla verktygen. De många
knivarna. Jag förstår systemet och kan beskriva det men
kan inte hantera det och undrar om man ser detta på
mig från de andra borden. Funderar på hur jag skall
göra. Det är därför jag fortfarande minns dukningen.
Det måste vara den första riktiga måltiden ombord.
Men vilka andra som satt vid bordet vet jag inte.

Jag ser upp från borddukningen mot taket. Däruppe
är levande blommor som en väldig krans under den
silverfärgade kupolen. Och målade figurer vandrar
kring däruppe ovanför blomsteruppsättningarna.
Flickor med bara bröst. Några är skördekvinnor. De bär
vindruvsfyllda korgar på huvudet och andra är
såningskvinnor och går sående och åter andra är
fiskarkvinnor och drar in nät och så finns det sådana som
bara står och ser ut mot solnedgången. Men man kan se
brösten på dem allesamman. Stora kjolar har de också.
De sveper med kjolarna där de går runt rummet
ovanför borden. Sveper med kjolarna och putar med
brösten. Jag tittar på brösten och låtsas som om jag bara
tittar förstrött långt bort. Med det annorlunda ögat är
flickorna nästan osynliga. Men färgerna är varma och

jag kan ana figurerna och tänka mig hur flickorna går
och nästan se dem där de svänger och sveper med
kjolarna. Med det goda ögat syns dock flickorna tydligt
och skarpt, de står helt stilla på silverväggen och jag
kan se till och med deras ögon och deras bröstvårtor.
Fast färgerna är andra med det ögat; de är kalla. Det
finns karlar på målningarna däruppe också. Karlarna
är inte så intressanta. De gräver och bär och går och
tycks ha något slags simbyxor på sig. Men flickorna är
vackra. Särskilt en flicka som håller höger arm mot
höften och bär blommor i håret och tittar rakt ner mot
publiken och ler lite och skjuter fram brösten. Hon har
långt svart hår som vinden tar tag i. Om jag plötsligt
byter öga att se med kan jag se det fladdra och då rör
hon sig. Det ena bröstet ser man från sidan och det
andra framifrån och hon har helt röda läppar och en
svepande vit kjol av något tunt och nästan
genomskinligt tyg. Jag kisar med ögonen och ser ut som om jag
tänker på något särskilt, på korsordet vi talat om eller
på vädret som blir sämre har man sagt, för att det inte
skall synas att jag egentligen stirrar på henne. Jag ser
henne sedan om nätterna också när jag är helt ensam i
min hytt.

I minnet är M/S Kungsholm för det mesta en folktom
båt dessa tio första dagar i september 1938. Det
skymtar folk inne i barerna, det sitter ansiktslösa gestalter i
däcksstolar, det rör sig kanske ett suddigt myller borta i
salongen. Men med undantag för ett fåtal skarpt
utmejslade och klart synliga scener vandrar elvaåringen
upp genom trapporna och bort genom korridorerna i
ensamhet. Han står i ensamhet och ser på fåglarna i den

stora buren under det att grå och helt orörliga gestalter
skymtar inne i baren till vänster och ett sällskap utan
ansikten sitter kvar fruset stela runt mittenbordet inne i
kortspelsrummet till höger. Isklirret från vänster och
grymtningarna från höger har helt stillnat och dött
bort; det enda som kan höras över och bortom
maskineriet är fågelsången som stiger och stiger. Men fåglarna
kan jag inte längre se. Det är elvaåringen jag ser. Den
rutiga kortärmade skjortan som förlorat översta
knappen och som hålls ihop i halsen av den tvärrandiga
slipsen i rött och guld. Slipsen har en såsfläck han
försökt ta bort med tvål och kallvatten. Men fläcken
syns ändå. Han har långbyxor. Grå flanell. De är
opressade trots att han lägger dem under madrassen var
kväll för att de skall få pressveck. De bruna skorna är
oborstade. Skosnörena är skarvade och höger klack är
snedgången. Han nöter skor på det sättet. Han står med
händerna djupt nedkörda i fickorna och lutar sig framåt
och stirrar in mot fåglarna. Han tänker på Afrika och
Sydamerika och djungler med lianer och Johnny
Weissmuller som svingar sig från träd till träd i Tarzan som
han sett på bio. Och han ropar med hög röst så alla djur
skall höra honom och han fladdrar med handflatan
framför munnen så ropet blir en väldig drill; en som
hörs över hela djungeln. Men han gör det inte på
riktigt. Han bara tänker det stora vrålet som stiger upp
över djungeln och han håller händerna i fickorna och
munnen stängd. Sedan vänder han och går in mot det
stora herrummet, rökrummet, för att se på Manhattan.
När han kommer in i rökrummet måste han vända sig
än en gång för att kunna se målningen. Klockan över

dörren visar New York tid. Här på väggen syns hela
Manhattan från inloppet och de rena skyskraporna
reser sig som ett mänskligt berglandskap över vattnet
och en oceanångare plöjer fram i förgrunden tvärs över
bilden. Och det är så vackert målat att det ryser i
honom.

Nu vet jag att det är Kurt Jungstedt som målat detta
panorama. Jag tycker om honom som konstnär. I ett
senare skede skulle hans akvareller ge mig min bild av
Zolas Frankrike. Jag har nu letat efter en riktig
reproduktion av hans dekorationer till M/S Kungsholm men
inte hittat någon. Men då i september för fyrtiofem år
sedan står jag där och ser på den stora bilden. Och jag
vet att där i New York skall jag nu bo så länge jag lever.
Det är den vackraste stad på jorden. Skyskrapor och
hav och himmel.

Om det fanns andra i rökrummet när jag står och ser
på panoramat över New York, det vet jag inte. Men
denna tomhet fortsätter genom dagarna. Elvaåringen
rör sig inte i en befolkad värld när han strövar i denna
stora flytande stad. Det är ett tomrum runt honom.

Jag skall simma fram och åter nere i simbassängen.
Den ligger allra längst ner. Den ligger på F-däck. Det
finns under matsalen. Det är en rätt ordentlig
simbassäng. Inte så stor som den i Sportpalatset dit jag
brukade gå för att simma när jag bodde kvar i Stockholm
men stor för att vara på en båt. Den bör vara nästan sex
meter bred och tolv eller tretton meter lång. Jag
kommer från bastun. Har bara varit därinne en helt kort
stund. Tvättar fötterna mot fotsvamp och duschar och
så dyker jag i vattnet. Det är friskt och salt. Jag simmar

sedan de tretton metrarna från den ena kortändan till
den andra. Jag skall simma en halv kilometer, det har
jag bestämt. Jag vänder och slår runt som en säl var
gång jag kommer fram till kortändan. Det tar inte så
många simtag. Sparkar sedan av med fötterna mot
kaklet och skjuter iväg. Var gång jag sparkar till räknar
jag.

— Det var den trettioåttonde och så nu den
trettionionde...

När jag sparkat till för fyrtionde gången menar jag att
jag gjort mina femhundra meter.

Men jag minns ingen annan där i simhallen. Jag ser
mig simma men det tycks som om jag vore ensam fast
det inte kan vara möjligt. Jag sitter en stund på kanten
med fötterna mot vattnet. Jag är andfådd. Sedan går jag
in och ser på gymnastikredskapen. Där finns mekaniska
hästar som hoppar när man sitter på dem och
roddmaskiner och träningscyklar som man kan sitta och cykla
på allt man orkar. Man kan växla och trampa i motlut
och tvingas ta i och man kan se hur fort man cyklar och
hur många kilometer man har cyklat utan att röra sig ur
fläcken. Men jag är ensam också där. Även i hissen upp
är jag ensam.

Då förvånade detta mig inte; så var det ju. Nu
fyrtiofem år senare undrar jag dock. Men jag iakttar den
elvaårige pojke som vandrar genom båten och som går
längs däcken och som ligger på lädersoffan i biblioteket
och läser på för att hinna igenom Tusen och en natt och
jag tror jag förstår vad denna folktomhet kring honom
innebär. På denna resa byter han liv. Han säger det
själv i M/S Kungsholms rökrum när hon är mitt ute på

Nordatlanten på sin resa nr 71 väst och han står framfor
Kurt Jungstedts panorama över New York:

— Där skall jag leva mina dagar ut.

Han tänker det tydligt när han sitter vid
simbassängen nere på F-däck och kommer ihåg Sportpalatset i
Stockholm.

— Dit jag gick för att simma då när jag bodde i
Sverige.


V

Det fanns olika världar ombord på M/S Kungsholm.
Men båten var så sinnrikt planerad att de aldrig möttes.
Det kunde verka som om vår Cabin class var själva
världen. Man rörde sig i en tillsynes obegränsad frihet
genom korridorer och trappor och salonger. Först så
småningom såg man att det fanns dörrar där
glasverandan upphörde. Dörrar som ledde ut ur Cabin class.
Men de var slutna. De flesta passagerare lade inte ens
märke till dem. När jag tittade ut genom ventilen från
min hytt kunde jag dock se turistklass promenera
därute på sitt däck. De rörde sig överst i den andra världen.

Det fanns dörrar som förde dit ner. Jag tror de fanns
akterut i trappan ner från B-däck. Jag minns dem som
vita stängda dörrar. Dörrar som dock var olåsta. Det
var otillåtna dörrar. Ty det var förbjudet att lämna sin
klass. Stewarden kunde inte ge tillstånd; inte ens
chefsstewarden kunde. Endast besättning i arbete
kunde röra sig mellan underklass och överklass. Men
besättningen levde annars i sin egen och avskilda värld.
Dit var inträdet än mer förbjudet. De första dagarna
passerade jag de stängda dörrarna. NO ENTRANCE
stod det; TILLTRÄDE FÖRBJUDET. Sedan på tredje
dagen prövade jag om de verkligen var stängda. Jag ser

mig stå i trappan och känna på mässingsvredet och
märka att den vita dörren öppnar sig och se ut i den
andra världens korridor och skynda mig undan när en
steward närmar sig långt därborta. Den vita dörren till
den andra världen är åter stängd och jag går sakta mot
den stora trappan. Där mitt emot hålls pursern.
PURSER'S OFFICE står med små gyllene bokstäver.

Om man önskade gå från sin klass genom de
förbjudna dörrarna då måste man söka speciellt tillstånd från
pursern själv. Han hade uniform med tre breda
guldgaloner med vitt på ärmarna. Och han var mäktig inom
sitt område som chiefen inom sitt fast chiefen bar fyra
guldgaloner med violett, fast honom hade jag aldrig
sett. Över dem stod blott befälhavaren och
befälhavaren hade inte bara rätt att viga och att begrava döda i
havet utan också att slå vem han så ville i järn och hålla
fången inlåst i skeppets eget fängelse. På kvällarna
öppnade han den lilla luckan och såg skrockande in på de
olyckliga där de vilade på bäddar av gammal halm.
Befälhavaren hade rätt att skjuta ner den som inte
lydde hans order.

— Tillbaka! ropade han. Tillbaka pack!

Och så drog han sin six-shooter och sköt rakt in i
hopen.

Till och med om befälhavaren blev helt galen var han
oantastlig. Och nu när han stod drucken på bryggan i
solskenet, den guldbroderade mösskärmen knäckt, den
rödvinsfläckade uniformsjackan med de fyra breda
guldgalonerna löst hängande över axlarna och skjortan
uppknäppt så den stora tatuerade örnen i blått och rött
lyste från det håriga bröstet och skralade och sjöng och

slog takten med brännvinslitern i luften var han
fortfarande befälhavare och den absolute ledaren.

Med en ond glimt i sina små gula ögon djupt dolda
under de nedhängande buskiga ögonbrynen beordrade
han M/S Kungsholm att sätta kurs mot Sydpolen och
gå söderut mot ekvatorn. Förste styrman som oroligt
harklade sig och ett ögonblick såg ut som om han
ifrågasatte ordern fick ducka när kapten kastade den
tomma literflaskan mot honom.

— Ville styrman säga någonting? morrade
befälhavaren.

Styrman öppnade och stängde munnen några gånger
som en fisk på land men slog sedan ihop klackarna,
gjorde salut och gick att verkställa befälhavarens order
och M/S Kungsholm stävade nu söderut mot okända
öden. Nere under däck i det hårda vädret gick vi alla
passagerare oroligt kring och undrade och viskade till
varandra i korridorerna. Men inte ens den klotrunde
och skallige ammunitionskungen från Bofors kunde
förmå styrman att slå kapten i järn och överta befälet.
Styrman ryggade när han hörde förslaget och sprang
därifrån med händerna för öronen. Oundvikligen, sade
jag mig när jag kom upp i stora hallen och gick ut mot
promenaddäck, är det så att M/S Kungsholm håller på
att dela tremastaren Chancellors öde.

Jag stod med ryggen mot relingen och armarna i kors
över bröstet uppe på promenaddäck och iakttog dem
där de sov i sina däcksstolar och solen lyste från en blå
himmel och de var ännu icke medvetna om de
katastrofer som närmade sig. En och annan vred oroligt på
sig i sömnen nu när skuggan vek från ansiktet under

solens snabba förflyttning på himlavalvet vid denna
tvära gir; vaknade till, insåg att M/S Kungsholm lagt
om kurs och satte sig då plötsligt upp med fasa lysande
ur de vitt uppspärrade ögonen. Med ett kallt leende på
läpparna såg jag in i deras framtid. Jag räknade vilka av
dem som först skulle bli uppätna när de onda dagarna
kom då de överlevande från M/S Kungsholms hemska
öde drev för vågorna långt bortom alla rutter i de öde
havsvidderna söder om Sankt Helena ner mot
Stenbockens vändkrets i en livbåt utan åror där provianten
redan tagit slut. Den fete och skallige som nog var
kanonkungen från Bofors vilken var den som gömt 50
kilo nitroglycerin i sitt stuvade bagage och därmed
åstadkommit den slutliga katastrofen sträckte då
bedjande fram sina vita händer när han dragit den
ödesdigra lotten och chiefen kom med kniven under det
hungriga manskapets upphetsade smackande.

Ibland om kvällarna på denna M/S Kungsholms
sista färd hade vi kunnat iaktta förste styrman där han
stod vid styrbords reling försjunken i mörka tankar och
såg solen gå ned i väster under det fartyget obönhörligt
fortsatte på sydlig kurs. Vi skulle viskande anförtro
förste styrman vår ångest och han skulle blicka strängt
på oss och framhålla att han var en gudfruktig fiskarson
från Bohuslän och blott gjorde sin plikt och att våra ord
i sig var straffbara. Först när fartyget gick in i
Sargassohavets väldiga tångmassor strax väster om 45° västlig
längd och 30° nordlig bredd och kaptenen fortfor på
sydlig kurs då suckade förste styrman tungt och tog på
sig det stora ansvaret att söka fånga in befälhavaren.

Sargassotången omslöt nu vårt fartyg. De långa

tångsträngar vilka flutit förbi i det klara och osannolikt
genomskinliga havet hade alltmer och mer klumpat
ihop sig och bildat öar i vilka fartyget trängde in och
sakta fastnade. Den ruttnande tången utgjorde en seg
och illaluktande gröt. Solen stekte obarmhärtigt och
tjäran rann. På bryggan stod befälhavaren. Han talade
till massorna som vällt fram ur fartygets innanmäte och
nu stod skrikande nere på fördäck och lyfte armarna
upp mot honom. Befälhavaren ropade att han kommit
för att frälsa dem och leda dem ur Sargassohavets
stiltje. Han frågade om de litade på honom och var
beredda att följa honom in i döden. Massan därnere
skrek sitt bifall. Sakta smög sig nu förste styrman upp
bakom befälhavaren med dolken höjd. Bladet blixtrade
i solen. Då kom däckstewarderna. Det var dags för
klockanfem-te och de i sina däcksfiltar inrullade
passagerarna satte sig förväntansfullt upp och jag vände mig
om, höll händerna på relingen och såg ut över havet och
upphörde med berättelsen om M/S Kungsholms öde.

Det var på eftermiddagen den dagen den
amerikanske studenten kom upp. Jag minns det ty när jag
upphört berätta om M/S Kungsholms undergång gick
jag akterut. De satt i vinterträdgården i sina korgstolar,
Gunnar, hans assistent och studenten. Det var då
Gunnar talade om världsutställningen. Den skulle hållas i
New York nästa år och Markelius arbetade med den
svenska paviljongen. Det var framtiden och demokratin
som var själva temat för hela utställningen.

— Centralgestaltningen, själva centrum för New
York World's Fair, blir framställningen av
Democracity, Demokratistad, sade han. Amerika vill visa

demokratiens styrka.

Detta skulle bli en Roosevelt-epokens
världsutställning. Man borde därför i Sverige ta de pengar som
skulle slängts ut på den meningslösa olympiad i Tokyo
som japanerna tack och lov avsagt sig och använda dem
på att verkligen visa vad Sverige uträttat på det
socialpolitiska området. Det vore viktigt. Sverige hade ju
nästan monopol på amerikanarnas sympati nu. Det
borde man utnyttja. Miljoner människor skulle komma.
Det skulle kunna bli av betydelse för Roosevelt i hans
ansträngningar att få bukt med Amerikas problem.

Studenten reste på billigaste biljett. Han hade varit i
Stockholm ett halvår. Han var sociolog. Han kom upp
till Cabin class för att tala med Gunnar. Han ville
diskutera svensk befolkningspolitik. Han hade skrivit en
uppsats om den. Han gick på Harvard tror jag. Han
hade tagit starkt intryck av Gunnar, sade han. Sedan
var han häruppe var dag.

Gunnar hade varit på Harvard och föreläst om
befolkningsfrågan i en demokratisk politik tidigare på året
när han blivit hedersdoktor där. Det var en verkligt
intellektuell miljö, menade han.

— De unga socialvetarna där är inte tyskt
specialiserade inom trånga gränser; de har överblick och
bildning.

Jag trodde jag kom ihåg studentens namn; jag borde
göra det, men det gör jag inte. Fast jag kan se honom.
Han såg ut som en amerikansk student i annonser.
Lång och gänglig med mörkblont hår. Han skrattade
mycket. Han måste ha varit med under hela resan men i
minnet hör han till resans allra sista dag.


Eller rättare sagt det finns två versioner bredvid
varandra. I den ena kom han bara denna enda gång och i
den andra fanns han med hela resan. Han satt då för
det mesta med Gunnar och Gunnars assistent och
pratade. Däckstewarderna behandlade honom som om han
hörde till Cabin class. Men han bodde längst ned i
fartyget. Jag följde honom ner en gång. Han öppnade
den förbjudna dörren som om han hade rätt att göra
det.

— Man skall aldrig fråga, sade han.

Det var trångt där på andra sidan. Hytterna var små.
Det var fyra kojer i varje hytt.

Men det är också så att jag brukade ströva för mig
själv därnere under hela resan. Om man bara passerade
gränsen mellan klasserna utan att någon steward lade
märke till det just i passagen var det sedan ingen som
sade något. Jag märktes inte där jag gick. Jag såg väl
heller inte annorlunda ut än pojkarna därnere. Men
också om en steward såg mig sade han ingenting om jag
bara gick rakt på mot honom och inte vek undan med
blicken.

Gunnar talade om Amerika och studenten instämde.
Studenten var New Deal Democrat. Roosevelt var en
verklig vänsterman, menade Gunnar, och Amerika
skulle nu lyckas lösa sina problem. New Deal var
uttryck för den demokratiska traditionen;
yankee-idealismens praktiska tradition. Den att inte låta binda sig av
förutfattade meningar och gamla tankar utan se på
verkligheten med friska ögon och sedan utföra det
nödvändiga arbetet och slita hårt utan annan ersättning än
det goda samvetet.


— Roosevelts unga ämbetsmän är dugliga och
okorrumperade. De är professorer som kommer från
biblioteken och föreläsningssalarna och inte kvarterspolitiker
från de rökiga små inre rummen där det politiska
maskineriets folk brukat göra upp i gammal Tammany
Hall-stil. Nu är det en tio eller tolv miljoner arbetslösa.
Roosevelt inser att detta är onödigt i ett land som är en
kontinent med en kontinents alla tillgånger. Det gäller
bara att se till att de småaktiga lokala särintressena, de
kvarvarande konservativa tjänstemännen och
riksbankssystemet inte lägger en dämpare på den
högkonjuktur som kommer utan låter högkonjukturen suga
upp alla dessa arbetslösa massor. Roosevelt försöker
bryta med den traditionella konservativa snålheten.

Jag kan fortfarande se dem där de sitter vid det runda
bordet i vinterträdgården. Gunnar röker. Han talar inte
med dem, han talar till dem så som han brukade göra
till journalister och studenter.

— America, sade han, America is the new Athens.
Och liksom Aten är det inte utan sina stora klyftor.
Men för vetenskaperna är Amerika det nya Grekland.
Det finns hos er en vidsyn och en vetgirighet som inte
existerar i Europa. Se på medicin och naturvetenskap!
Men i synnerhet gäller det socialvetenskaperna. Det
beror på det öppna, det älskvärda och praktiskt ideella
hos amerikanerna. Det finns en gästfri och tolerant
nyfikenhet i Amerika som kanske bottnar i arvet från
puritanerna. Det var ju från den gamla världens
trånghet de vilka blev amerikaner en gång flytt.

Jag ser dem sitta där och hör dem tala och jag borde
känna studentens namn. Jag borde veta helt säkert om

jag såg honom på båten denna enda gång eller under en
hel vecka. Jag känner honom ju. Hans familj bodde
norrut i New York State, vid Syracuse, och han hade en
yngre bror i min ålder och jag besökte dem några dagar
över ett veckoslut just efter det att vi kommit till New
York.

— Det är klart du skall åka, sade Gunnar. Sådana är
amerikaner. Gästfria och öppna.

Men ännu när jag satt på tåget norrut undrade jag
om jag överhuvudtaget blivit inbjuden. Om studenten
menat det han sagt som en verklig inbjudan på allvar
och inte bara kommit med en hövlighet. Engelsmannen
vid Sankt Eriksplan som jag extraläst för i våras hade ju
varnat mig just för detta med amerikanares ovana att
mitt i vanliga samtal komma med inbjudningar att
hälsa på i hemmen.

— Och så säger de att det var underbart att träffas
och look me up när du kommer och jag hoppas
verkligen du kommer för att se mig men när man sedan står
vid deras dörr förstår man att de ingenting menade med
det och att det bara var en fras. I Amerika är en
inbjudan ingen inbjudan.

Och om studenten nu verkligen menat det som en
inbjudan var det då verkligen gästfrihet i allmänhet
eller var det inte så att studenten ville ha Gunnars
rekommendation till ett stipendium eller att Gunnar
skulle lägga ett vänligt ord för honom? Men jag hade
inte visat vad jag tänkt eller sagt något om detta. Hade
jag sagt något sådant då hade Gunnar blivit rasande.
Då hade han sagt att jag tänkte som ett överklassyngel;
som en europé.


— Du är inte värd att få vara i Amerika!

Gunnar frågade mig inte ens om jag ville resa när
studenten sade till mig att det vore roligt om jag kunde
komma upp och se dem någon gång och att han hade en
bror i min ålder. Gunnar tackade ja för mig med en
gång där vid det runda bordet innan jag hann svara.
Han såg inte ens på mig. Han körde fingrarna genom
håret som en riktig amerikansk professor, log mot
studenten och sade:

— Det är utmärkt. Det var verkligen vänligt att du
vill ta hand om Jan några dagar. Du tar tåget hem med
en gång vi kommer till New York, eller hur? Vi skickar
sedan upp Jan på måndag så hinner du packa upp och
komma i ordning innan han anländer. Han blir nog inte
till större besvär. Han brukar kunna sköta sig själv. Ni
kan skicka ner honom på fredag om ni vill ha honom så
länge.

— Det är en glädje, sade studenten.

Gunnar tog upp ett paket Lucky Strike ur
kavajfickan. Det var gult och grönt med texten i svart mot en
röd cirkel. Det var oöppnat. Han rev av cellofanhöljet
och drog upp stanniolen i hörnet. Sedan knackade han
upp en cigarett med tummen, drog ut den och stoppade
så ner paketet i kavajfickan igen. Studenten tog fram
sina tändstickor. Han skyndade sig. Det var ett häfte
med Svenska Amerika-liniens tre gyllene kronor. Den
första sticka han bröt loss tände inte. Gunnar väntade
med cigaretten i hand. Först den andra stickan tände.
Studenten lutade sig då fram, höll den brinnande
stickan i höger hand och skyddade lågan med vänster
hand och bjöd eld och Gunnar drog ett djupt halsbloss,

blåste sedan ut röken genom näsan och sade:

— Då hinner vi komma i ordning i vår nya våning
också. Och Jan börjar ju inte skolan förrän veckan
därpå. Då behöver han inte gå och drälla. Och så får
han redan från början se något annat av Amerika än
bara New York också. Det var ett utmärkt förslag. Det
var verkligen hyggligt av dig.

— Det blir bara roligt, sade studenten, mina
föräldrar blir glada.

Det samtalet måste ha förts vid eftermiddagsteet
fredagen den nionde september 1938. Nästa dag skulle vi
komma till New York. Jag stod kvar en stund och såg
på dem. Men man märkte mig inte längre. Man sade
ingenting mer om mitt besök hos studenten. Man talade
om Ryssland. Nazismen var i alla fall värre.

Jag lämnade dem och gick akterut mot rökrummet.
En lång stund stod jag där framför panoramat över
Manhattan. Återigen var det som om jag blev helt
ensam. Sorlet bakom mig dog bort. Figurerna vid
borden stelnade, de dimmade igen och tonades bort. Det
var bara det rytmiskt dova ljudet av maskineriet och
känslan av durkens stilla hävning under fötterna. Det
var sol över vattnen och blå himmel över skyskraporna.

— The skyline! sade jag tyst för mig själv. The
skyline.


VI

Genom den lätta morgonsömnen märker jag att det
stillnat kring mig och att M/S Kungsholm beter sig
annorlunda. Jag går ut ur en dröm som försvinner
bakom mig när jag vaknar upp. Det var någonting jag
vet att jag sade mig att jag måste komma ihåg men i
uppvaknandet finns bara formerna kvar och också de
drar undan när jag öppnat ögonen. När jag sedan
blundar och söker dem igen är de borta. Jag bara vet med
ord att de funnits. Men jag hann inte fästa dem med
ord. De kunde kanske inte formuleras. Men det har inte
varit någon ond dröm. Det finns en känsla kvar i
kroppen som av vårmorgon med öppet fönster och vita
gardiner som blåser in i rummet och bågnar och fläktar
och fönsterhakar som rycker i vind och därutanför stor
himmel med små ulliga molnstrimmor högt uppe och
svart skog långt borta på andra sidan ängen. Men om
det är det jag drömt vet jag inte. Jag tror det inte. Det är
bara en känsla i kroppen. Drömmen var annorlunda.
Den gick bortöver och öppnade sig in åt ett annat håll.

Nu när jag ligger med helt öppna ögon i min koj
märker jag att maskineriet har annat ljud än förr, båten
häver sig också på ett nytt sätt.

— Vi är framme, säger jag.


Jag slänger av mig sängkläderna och störtar upp ur
kojen och ser ut genom ventilen men ännu syns blott
morgondimman över vattnet. Vi ligger på redden och
väntar på att morgondimman skall lyfta. Jag ser ut i
dimman. Redan ljusnar den och tunnas ut. Jag ser
kartan framför mig. Vi ligger i Lower New York Bay
och därborta är Staten Island och snart skall vi genom
the Narrows in mot Upper New York Bay. Plötsligt blir
kartan så tydlig i den försvinnande morgondimman att
den är som etsad i glas. Jag ser Staten Islands flyende
strandlinje och hur Brooklyn öppnar käften och skjuter
fram underkäken med Coney Island och längre upp
syns konturen av Manhattan. Ett kort ögonblick står
linjerna tydligt ristade i diset. Men redan när jag söker
se upp mot New Jersey-kusten ovanför Staten Island
försvagas de och tonar ner och sedan är de helt borta
och jag bara minns hur kartan ser ut. Nu rör vi oss. Vi
är på ingående.

Denna morgon äter jag en helt amerikansk frukost.
Jag tar två bovetepannkakor på tallriken. Jag lägger en
rund smörkula mitt på var pannkaka. Sedan häller jag
lönnsirap över det smältande smöret och de bruna
bovetepannkakorna. Så har ingenting smakat i det gamla
landet. Inom mig talar jag med amerikanska ord.
Maple syrup, säger jag om lönnsirapen. Fast det borde
heta lönnsav då det är sav av sockerlönn och inte sirap.
Butter, säger jag om smöret. Pancakes of pure
buckwheat, säger jag. Fast jag låtsas inte om att jag säger
detta inom mig. När man talar och säger något åt mig
då grymtar jag bara till svar. Men också då är jag
amerikansk. Detta är grymtningar som inte finns på

svenska. Jag skriver dem inom mig samtidigt som jag
svarar med dem. De finns i böcker på engelska:

— Eh! Eh? Uhu. Ugh! Mmm.

Man kan föra hela samtal på engelska genom att
grymta på olika sätt och vet man inte vad man skall
säga säger man ...er... och skrapar med rösten. Jag har
inte bara läst det i böcker, jag har hört det på bio också
när det varit amerikanska filmer.

Vi är på väg in genom the Narrows och man talar till
mig och vill att jag skall skynda mig och man kommer
med olika förmaningar och jag bara grymtar till svar
vid frukostbordet. Men inom mig talar jag med
amerikanska ord om vad jag äter till breakfast och säger mig
att jag soon skall arrive at New York.

Jag går upp på promenaddäck sedan och bryr mig
inte om Frihetsstatyn eller låglandet därborta på New
Jersey-sidan utan hänger över relingen på styrbords
sida. Det är en klar dag med hög luft och blå himmel
och därframme stiger Manhattan ur vattnet.
Skyskraporna reser sig. Jag tycker mig se fönstren blixtra i
morgonsolen fast de ännu är långt borta. Upper Bay är
fylld med båtar, lastfartyg, färjor och bogserbåtar. En
stor oceanångare är på utgående. Den är redan på väg
till havs. Den tycks vara svart med vita däck och på
skorstenarna glittrar något gyllene i solen. Men den är
långt bakom oss. Jag ser ingen annan liner på ingående
dock.

Där utanför Governors Island kommer en ferry mot
oss. Vi kommer att skära dess kurs. Vi skall upp mot
Hudson River och den kommer från sin terminal nere
vid the Battery på Manhattans sydspets och skall till S:t

George på Staten Island. Nu när den kommer närmare
ser jag att det är en stor färja. Men vi är större. Folk på
färjan vinkar mot oss och jag vinkar tillbaka. Färjan
heter "Miss New York" ser jag. När den passerat är
sikten fri. Jag ser uppåt East River mot bron. Den heter
Brooklyn Bridge. Och nu är Manhattan helt nära och
skyskraporna reser sig rena och ljusa mot den klarblå
himlen i torn på torn. Det är inte en skog av hus, det är
ett berglandskap av hus. I den klara luften ser jag
tinnarna resa sig i kam efter kam norrut uppöver
Manhattan.

Morgonsolen blixtrar därframme i tusen och åter
tusen fönster och där är Chrysler Building och där
måste vara Empire State Building och den är världens
högsta byggnad. Vad de lägre skyskraporna härframme
heter vet jag inte men nu står jag äntligen här inför
Manhattans verkliga skyline.

M/S Kungsholm fortsätter upp i Hudson River nu
och Manhattans waterfront ligger i motljus. Men jag
skuggar med handen för ögonen och bakom pir på pir
med fartyg ser jag silhuetten av Woolworth Building i
soldis. Det går färjor i skytteltrafik över floden. Hela
tågsätt med boggiegodsvagnar flyts fram över floden till
Manhattan från New Jerseysidan på ett slags väldiga
flottar. Två tåg på var flotte och två flottar
sammankopplade till en transport med en liten bogserbåt
mellan sig och en annan bogserbåt på styrbords sida. Jag
ser flera sådana transporter. De möts mitt i floden. En
har passerat framför oss. Dess bogserbåtar kämpar med
de tunga släpen. De reser sig och tar nästan spjärn med
propellrarna och frustar och piskar flodvattnet till vitt

skum bakom sig. Transporten är helt nära och på
ingående till New York. Jag räknar godsvagnarna. På den
ena flotten är det en rad med sex godsvagnar, box cars,
och en öppen godsvagn, vad den heter på engelska vet
jag inte, och en flakvagn med något som ser ut som
stora maskiner under grön presenning. Godsvagnarna
har olika märken och symboler på sig. De flesta är små
och svårtydda men några går att läsa. En gul box car av
stål med rött tak bär mycket text. De stora dörrarna
mitt på sidan är klarröda som taket. Därframför står
firmanamnet målat med stora röda bokstäver mot den
ljusgula sidan. FRIGICAR står det. Det måste vara en
kylvagn. De andra vagnarna är dunkelröda. De har vit
text. På en kan jag läsa BALTIMORE & OHIO och på
en annan NEW YORK CENTRAL. Den öppna
godsvagnen är svart och helt av stål också den och bär ett
långt namn med små bokstäver som inte går att få
riktigt tydliga. Men jag tror det står WESTERN
MARYLAND. Den andra raden på den flotten tycks vara
enbart röda box cars. Sju stycken. På flotten därbakom
tror jag jag kan räkna till två gånger tio godsvagnar.
Det blir då ett helt godståg med trettiofem
boggievagnar som de två små bogserbåtarna stretande genom
flodvattnet drar fram.

M/S Kungsholm fortsätter uppför floden. Husen
reser sig på varandra därinne på Manhattan bakom
den stora expressvägen för biltrafik. Nu löper den vägen
på fackverkspelare av järn längs hela stranden. En
passagerarfärja är på ingående till sitt färjeläge. Framför
expressvägen för bilar står en stor skylt. Den är vänd ut
mot floden. Med jättelika svarta bokstäver mot vit

botten så man skall kunna läsa det från andra sidan floden
står det:

NEW YORK CENTRAL SYSTEM
N.Y.O.B.W.RY.

Jag kisar med det goda ögat och försöker läsa färjans
namn. Det står skrivet med vit text på styrhytten. Det
är svårläst. Färjan är gammal och sotig. Här och där
har den stora röda mönjefläckar. Men bokstäverna är
vita trots allt. "Catskill" tror jag den heter. Därinne på
land sitter också väldiga skyltar. Man har målat dem
direkt på de små skyskrapornas brandgavlar.

HOTEL DIXIE
HOTEL HOLLAND

Rakt uppför gatan vi passerar går spårvagnar österut
och högt däruppe reser sig Chrysler Building och längre
ner till höger syns Empire State Building och då vet jag
att vi nu är på väg förbi färjeläget vid 42nd Street. Hela
tiden tänker jag på kartan över Manhattan och försöker
förstå vad jag ser. Bredvid mig talar passagerarna med
varandra och de pekar in mot Manhattan och visar på
olika skyskrapor och de knuffar på mig och vill berätta
vad jag ser därframme. Men jag hör inte på. Jag vill
inte lyssna på någon annan. I stället ser jag the skyline
och vet att jag kommit fram till New York.

Det är fortfarande molnfritt och sol med en lätt vind.
Det är hög frisk luft med blå himmel över New York
denna höstmorgon och vi är på väg in nu. Det är på pir

nr 97 vid slutet av västra femtiosjunde gatan, Pier No.
97, Foot of West 57th Street, vi kommer att stiga i land.

Vi är bland de första i land. Det brukar vi ju alltid
vara. Jag minns inte att immigrationsmyndigheterna
ens brydde sig om att se på mig. Hyttuppassarna hade
burit ner vårt bagage från hytterna och det andra
bagaget stod redan uppställt inne i den stora hallen.
Tullaren var nästan sextio år. Han stod mitt på golvet
framför oss i det stora magasinet men han såg oss inte.
Han hade stora vita hårtofsar som stack rakt ut ur de
stora röda öronen men han var dock alldeles
spädbarnsskär i hyn. Han hade hornbågade glasögon och en
lång mörk ytterrock med stora slag över djupa fickor
och en konstig skärmmössa med hög platt kulle.
Gunnar klev då fram till honom, böjde sig mot honom och
talade ett par ord med honom. Sedan tog tullaren
papperen, såg snabbt på dem, gjorde honnör och vinkade
på de uniformerade bärarna som stod i en klunga och
väntade borta vid väggen. De var negrer och bar röda
skärmmössor. Tre bland dem kom då springande för att
ta allt vårt bagage. En var kortvuxen, ljus i hyn, nästan
vit. Han var gammal och hans ansikte var skrynkligt.
De två andra var kolsvarta i ansiktena men deras
handflator var skära. De var storvuxna och rätt unga. Kring
tjugofem eller så. Gunnar pekade på bagaget och de tre
lassade upp det på två kärror, surrade det med remmar
och körde småspringande iväg med kärrorna. Då hade
Gunnar redan börjat gå och Alva skyndade sig ikapp
honom. De andra passagerarna var nu redan på väg in i
tullskjulet. De stod i kö. Men jag såg inte studenten
bland dem. Han var väl fortfarande kvar ombord. Och

så vandrade vi nu ut från tullen och in mot Amerika.

Först gick Gunnar och Alva och sedan mina två
systrar med husföreståndarinnan och barnsköterskan
bredvid sig och sist gick jag. Jag höll mig lite efter de
andra men inte så långt efter att någon tullman eller
polis eller annan vakt skulle lägga märke till mig och be
att få se mina papper eller undra vem jag var och fråga
vad jag gjorde som ville förbi spärrarna in i Amerika.


VII

Vi är på väg norrut i två droskbilar. Dessa bilar är
amerikanska taxis som inte är svarta som svenska
droskbilar. De är gula med silverfårgade tak och
stolpar. Runt varje bil är målat ett rutigt band som går
under fönstren och fram över motorhuven och på
framdörren bär de en ditmålad karta över Förenta Staterna
med texten: PARMELEE SYSTEM. Sådana bilar
kallas Yellow cabs. De är nästan de vanligaste taxibilarna i
New York. Jag tror att i den första åker Gunnar och
Alva med en del av bagaget. Resten kommer efter. Jag
åker i den andra. Jag sitter på vänster sida därbak vid
fönstret och ser ut. De andra minns jag inte men där bör
ha varit mina systrar och husföreståndarinnan och
barnsköterskan. Om inte husföreståndarinnan kommer
efter med resten av bagaget. Men minnet av färden
dubbleras. Först kommer upp ett stort minne av
Hudsonfloden. Det är övertydligt klart i färg och skissartat
enkelt i linjerna.

Vi har stängt bildörrarna om oss och skall lämna
piren. Chauffören vänder sig då om och säger att vi tar
den snabba vägen. Han har brun keps och blå slips med
vita prickar och har bruna ögon och är orakad. Han har
stora öron ser jag. Så viker han av mot höger och

lämnar den andra bilen och vi kör upp på Henry
Hudson Parkway och vi far fram i ytterfilen i bilströmmen
ovanför floden och i det minnet minns jag att det är
första gången jag åker på motorväg och att solen glittrar
på Hudsonfloden och att redan brinner hösten gul och
röd i Riversideparkens trädkronor. I det minnet lämnar
vi motorvägen högt uppe, borta vid
etthundratjugofemte gatan när vi passerat general Grants grav och kör
sedan söderut förbi kyrkan till dess vi kommer fram till
etthundrasextonde gatan där chauffören gör en
förbjuden u-sväng och vi stannar framför porten till 449
Riverside Drive där vi skall bo. Och nu börjar jag förstå
att jag minns en dröm i stället ty den store livréklädde
svarta portvakten störtar då fram och öppnar bildörren
och jag går direkt ut på den röda mattan under
baldakinen fram till de höga dörrarna. Deras tunga
bronsornament slingrar sig som vattenväxter framför det tjocka
glasen. Jag skjuter med högerhanden till svängdörren
mitt mellan de stora glasdörrarna och den glider så lätt
att jag sedan måste småspringa för att inte få hälarna
avklippta. När jag står i den höga marmorklädda hallen
kommer så hisspojken gående mot mig. Han är ljusare.
Men också han är neger. Han öppnar de tunga
bronsdörrarna och man börjar ta in bagaget.

Men så bör det inte varit i verkligheten för jag tror
inte att vi hade någon verklig baldakin, vi hade ett
regnskydd bara utanför porten som husen brukade ha.
Där kunde hyresgästerna vänta på taxi när det var
dåligt väder. Och någon röd matta kan jag inte minnas
på allvar. Sådana hade jag senare sett utanför portarna
till husen vid sextiotredje gatan på Central Park West.

Riverside Drive vid etthundrasextonde gatan var
fortfarande en fin adress men inte längre en miljonärsadress.
Och visst var det höst över parken ner mot den nya
snabbvägen och visst glittrade det i Hudsonfloden men
vi hade kommit en annan väg.

Efter ett helt kort tag byter minnet och ett annat och
gråare minne kommer upp. I detta andra minne av
ankomsten är det först bullret och trafiken jag minns.
Det är som om hela Manhattan pressar på med bilar
och bussar och truckar. Man ropar och hojtar till
varandra och staden larmar. Vi stuvar in oss i taxin och
slår igen dörrarna. En stor grön lastbil med ett lass av
vacklande trälårar klämmer in oss upp på trottoaren
just som vi skall ut från piren. Det tjuter till i bromsarna
och jag får ta emot mig med händerna för att inte flyga
fram och slå huvudet i förarsätet. Ett ögonblick ser det
ut som om trälådorna på lastbilsflaket skall störta ner
över oss sedan vacklar de åt andra hållet och den gröna
lastbilen har kört förbi. Vår chaufför svär och vevar ner
rutan och hötter med näven och ropar någonting.
Sedan vänder han sig om mot mig och säger:

— This is about the lousiest fucking way to make a
living there is.

Jag ser hans blå skäggbotten och hans stora öron och
spetsiga haka och han håller armbågen ut genom
bilfönstret och han ser ett kort ögonblick rakt på mig med
små stickande bruna ögon. Ända till dess vi kommer
upp på Riverside Drive sitter han och muttrar. Han kör
ryckigt. Det är trafikljus i varje kvarter. Trafiken är
tjorvig. Ofta står vi stilla. Jag räknar kvarteren. Han
hinner bara köra tre kvarter mellan var gång vi står

stilla och väntar. Sedan lättar det när vi kommer upp
på Riverside Drive. Han ligger nu först i en stor klunga
bilar. Ljuset slår om till rött när vi kommer till
vägbygget vid sjuttionionde gatan. Men nu är han lugnare.
Han gäspar. Han kliar sig i nacken. Han gör sedan en
rivstart för att inte bli omkörd när det blir grönt igen.

Jag vet vem han är. Jag kan läsa det. Denna driver
heter Harry i förnamn. Det sitter en skylt med hans
fotografi och hela hans namn och hans nummer framför
mig. Den är utfärdad av polisdepartementet. Numret
på denna DRIVER står med extra stor stil.

På fotografiet är han yngre och rundare i ansiktet.
Ögonen sticker inte. Han är nyrakad på fotografiet och
där är kepsen ljus och inte av brun manchestersammet
och han har en annan slips men kavajen är densamma
och skjortan ser likadan ut, fast den är renare på
fotografiet förstås.

För sin egen säkerhets skull skall passagerarna
omedelbart när de kommit in i taxin anteckna detta
nummer och driverns namn. Sedan skall de anmäla varje
klagomål till närmaste polis eller till Hack License
Bureau. Tillståndet löper ut den 31 mars 1939. Det är
poliskommissionern som undertecknat det. Han heter
Lewis J. Valentine. Jag ser skylten framför mig. Jag
kommer ihåg namnet Valentine för jag undrar om han
är släkt med skådespelaren Valentino och vad han är
för landsman egentligen. Och jag kommer ihåg skylten
också därför att jag försöker reda ut detta med Hack
License Bureau. License är tillstånd och bureau är
byrå. Tillståndsbyrån. Men vad hack skall vara förstår
jag inte. Jag känner inte ordet. Sedan på eftermiddagen

när jag packat upp mitt lexikon ser jag att hack är
åkarkamp. Det var alltså New Yorkpolisens
Åkarkampstillståndskontor. Det var ett så roligt namn att
jag minns hela skylten. Efteråt när jag låg på sängen
och fantiserade kallade jag honom Harry Hyrkusken
och funderade på vad han kunde ha att berätta om New
York. Jag gjorde en lång historia. Den började med att
lastbilen välte och lådorna slog i gatan och gick upp och
då kunde man se att de lådor som det stod apelsiner —
oranges — på egentligen innehöll bomber och att det
var ett gäng som tänkte hota med att spränga staden i
luften och Harry hade varit barndomsvän med
gängledaren och så fortsatte det med många äventyr hela
kvällen.

Fast när vi stod vid vägbygget och jag såg Harrys
nacke framför mig när vi väntade på att ljuset skulle slå
om till grönt höll jag på att säga något om att bärarna
som tagit hand om vårt bagage när vi debarkerade var
negrer och jag höll på att säga det på svenska. Men jag
hejdade mig i tid. Sådant fick man inte säga när någon
kunde höra.

— Kom ihåg att aldrig säga neger på svenska, hade
Alva sagt. Det låter som nigger och det är ett skällsord.
Någon kan höra det. Man kan missförstå dig. Och du
måste veta att negress är ett ord som varken kan
användas på svenska eller engelska i Amerika. Om du talar
svenska kan du använda ordet färgad. På engelska kan
du säga colored eller Negro. Men när du skriver Negro
måste du skriva ordet med stor bokstav precis som när
du skriver French eller German. Det är lika viktigt som
att inte säga nigger när du talar engelska eller neger

som låter som nigger när du talar svenska.

Jag såg på Harry. Jag kunde läsa hans namn och
visste vad han var. Men det sade jag inte för det var inte
bara neger som var ett farligt ord. Också jude var ett
farligt ord. Det kunde vara farligt också på svenska.
Men i Amerika fick jag inte någonsin säga jude på
svenska när andra kunde höra det:

— Allra minst får du göra det i New York där de är så
många. Antingen tror de att du säger Yid och det är ett
oförskämt ord eller också om de varit immigranter
länge tror de du talar tyska och säger Jude och det är
inte bra. Då tror de du är antisemit. Om du måste säga
något om det kan du använda omskrivningar. Och du
bör undvika att använda ordet Jew på engelska.
Framförallt i olika sammansättningar. Det kan
missuppfattas. Ty när jew skrivs med liten bokstav är det ett verb
du aldrig får använda, to jew eller jewing. När du
kommer till New York måste du veta att de kan stämma
dig inför domstol om de hör dig använda ett sådant ord.
Använd ord som Hebrew om du måste tala om dem. Du
måste alltid vara försiktig. Man vet aldrig vem som
lyssnar.

Överhuvudtaget var det många ord som var farliga.
Folk som var från Polen kallade vi polacker på svenska
men om någon polsk immigrant hörde mig använda
ordet polack på svenska då kunde han vända sig om och
slå mig rakt i ansiktet ty då hade jag förolämpat honom.
Polack var en smädelse. På engelska hette det Pole.

Man måste alltid vakta på sin tunga. Man visste
aldrig vem som lyssnade och hur de kunde missförstå.
Bäst var att aldrig tala svenska här i Amerika om någon

fanns i närheten. Bäst var att ingenting säga som någon
kunde ta som en personlig anspelning. Ord kunde få
mycket farliga verkningar. En sak var vad man tänkte
och en annan vad man sade. Så länge jag höll ihop
läpparna kunde jag se Harry i nacken och konstatera
tyst för mig själv att han var jude. Det framgick av
namnet och utseendet. Att jag tänkte det var inget som
kunde göra honom arg för han kunde inte höra något
eller se det på mig och visste inte att jag tänkte ordet.
Men sade jag det kunde han höra mig och då kunde han
bli rasande helt plötsligt; slå mig eller kalla på polis.

Det var inte bara i Amerika och speciellt här i New
York det var så. Det var likadant överallt. Vissa ord
kunde man använda bara i vissa sällskap. Och man fick
tänka sig för och försöka komma underfund med hur de
personer man träffade talade och vilka ord och
meningar de var vana vid. Då kunde man ta på sig de orden
och uttrycken och låta likadant och då märkte de inte
vad man tänkte.

Det var farligt att återberätta vad jag hört att man
talat om hemma hos oss eller säga rakt ut vad jag visste
om folk när främmande kunde höra det. Man fick alltid
tänka sig för. Det man sade på Kvicksta kunde inte
berättas i Äppelviken och det som sades av Alva fick
inte sägas hos Elsa. De var släktingar och hörde till
familjen allihop men de talade på ett sätt med varandra
när de möttes och på ett annat sätt när de var hemma
hos sig. De tyckte olika då. Också rösterna lät
annorlunda. Men man borde inte låtsas om att man hörde
detta. Man måste låtsas som om det inte fanns några
olikheter mellan vad folk sade till varandra och vad de

sade om varandra och mellan hur de talade i ett
sällskap och hur de talade i ett annat. Det fanns också
sådant man sade man menade när andra hörde och
sådant man verkligen menade.

Hemma, när ingen främmande fanns inom hörhåll
utom barnen, kunde Alva skämta om präster och säga
vad hon tyckte om religion men så blev det tebjudning
och det kom äldre kvinnor med grått hår och
skräddarsydda dräkter och några bland dem var kyrkliga och då
talade Alva om kyrkomusik och Bach. Fast jag visste att
hon aldrig lyssnade på vare sig Bach eller annan musik
och att hon gjorde precis som morfar och stängde av
radion när gudstjänsten började för att slippa
svartrockarna. Men hon hade förklarat det för mig när jag
var liten och farmor ville att jag skulle be Gud som
haver om kvällarna.

— Ta ingen diskussion, sade hon. Den skulle bara
göra henne ledsen. Låtsas att du ber, då blir hon glad.
Sedan tänker du vad du vill. Man skall inte utmana
människor i onödan.

Så hade det alltid varit. Men man fick aldrig visa att
man märkte det. Att lyssna på dem när de talade och
trodde att de var ensamma var som att komma på dem
nakna. Det fick man aldrig göra. Inte så någon märkte
det. Man måste alltid vakta på sin tunga och inte se ut
som om man hörde. Det fanns mycket man inte fick låta
dem veta att man hört. Men först i den nya
Äppelviks-villan vi bott i våren 1938 hade jag fått höra mycket.
Den var ju ritad så att föräldrarnas avdelning skulle
vara en helt oberoende övervåning med två sovrum,
eget badrum, arbetsrum och vardagsrumshörna med

öppen spis, arkiv, biblioteksutrymme, stor altan och två
direkta utgångar till trädgården eller gatan. Från detta
självständiga övre plan ledde en trappa ner i
undervåningen. Också den hade ingång från gatan och utgång
till trädgården. Det centrala utrymmet därnere var ett
allrum som användes av barn och tjänstfolk när det inte
var middagar.

Huset var byggt i en slänt för att utnyttja markens
lutning och göra det möjligt att ge varje våningsplan
flera funktioner. Mot trädgårdssidan här i vårt plan låg
övre källaren med förrådsrum och därefter
hembiträdesrum, kök och serveringsrum. Mot Nyängsvägssidan
låg garage, badrum för tjänstfolk och barn,
barnsköter-skerum i förbindelse med barnkammaren och längst ut i
hörnet sovbås åt mig. Barnkammaren var måttsatt så
att den senare skulle kunna delas upp i två likadana
sovbås. Då skulle det kunna tas upp en ny dörr ut i
allrummet. På så sätt skulle det bli ett sovrum och tre
sovbås i fil. När barnen flyttat kunde där bo assistenter
eller övernattningsgäster. Sovbåsen var inte riktiga
rum. Markelius hade tänkt ut dem tillsammans med
Alva. De var en förnyelse av boendetänkandet. På
dagtid skulle barn leka utomhus eller kollektivt i
allrummet. Sovbåsen var avsedda enbart för sömn och höll
precis den luftkub som var tillräcklig för hygienisk
sömn. De var därtill väl ventilerade med speciella
fönsterkonstruktioner.

Mitt bås var funktionellt inrett. När man sköt upp
den tjocka dörren som var ljudisolerad med en grå
filtmatta i mitten då gick den upp med en smäll som en
kylskåpsdörr eftersom den saknade lås och

handtagsvred och hölls i läge av en fjädrande kula och då
fanns bädden till vänster. Dörren gick precis fri. Men
bädden skulle fällas upp mot väggen på dagtid. Det
fanns särskilda remmar som då höll ihop sängkläderna.
Väggen därbakom var bara en fernissad plywoodskiva
in mot den dubbla barnkammargarderoben. Mot den
vitkalkade yttermuren till höger, 70 cm in, stod en svart
bokhylla med åtta 80 cm långa hyllor. Rakt fram under
fönstret stod ett kvadratiskt svart bord med en
gulmålad plywoodskiva. Framför bordet stod en svart stol.
Bakom stolen fanns en 90 cm bred garderob med
skjutdörrar infälld i väggen. När bädden var nedfälld gick
det precis att ta sig mellan bokhyllan och bädden och
fram förbi bäddens hörn ut till stolen mellan
garderobsdörrarna och bordet. Jag hade inga gardiner. Gardiner
var gammalmodigt. De samlade damm. I stället fanns
reglerbara gula träpersienner inne i fönstret. Men på
Nyängsvägen utanför mitt fönster stod en gatlykta.
Dess lampa lyste rakt in på mig genom
persiennspringorna om nätterna. Ty bädden var så arrangerad att jag
skulle ha huvudänden mot muren ut till allrummet.
Men om jag vände mig mot plywoodväggen och låg på
vänster sida hade jag inte ljuset i ögonen och kunde
sova.

Det fanns olika sinnrika sätt att ställa upp fönstret för
att släppa in luft och vädra. Men det var svårare att få
fönstret tätt. När det blåste ute visslade det därför i
rummet. Och under fönstret fanns en
ventilationsspringa som man skulle skruva igen med en liten
mässingsratt men som inte gick att stänga helt för
luftväxlingens skull. Det drog alltid därifrån mot vänster axel

när jag satt med läxorna vid bordet. Framför fönstret
var en ny sorts fönsterbräda, en tunn skiva av grå
konstmassa. Den var tunn och skör. Hörnet in mot
garderoben bröts av och jag ramlade baklänges och slog
huvudet mot bordskanten redan första dagen när vi
flyttat in och jag klev på den för att nå upp i överskåpet
där jag ville gömma några tidningar. Men det var det
ingen som märkte. Golvet var belagt med en grå massa
som gick upp en decimeter mot ytterväggarna och
muren mot allrummet för att det skulle vara lätt att
svabba av. Gummiklackar gjorde dock fula ränder på
massan och man fick därför inte gå med skor i rummet.
I taket hängde en stor glob av matt vitt glas som spred
ett ljus utan skuggor. Det fanns då våren 1938 inga
tavlor eller bilder på väggarna och jag hade fått bokstöd
av svartmålat vinkeljärn för att böckerna skulle stå
prydligt. Bokbanden mådde inte bra om böckerna stod
utan stöd.

Jag utökade min veckopeng genom att klistra upp
tidningsurklipp om Alva och Gunnar på tjockt gult
papper i stora svarta pärmar. De skulle lämnas till
arkivet. Därför var det särskilt viktigt att jag var
ordentlig. Jag satt då i deras arbetsrum vid Gunnars stora
skrivbord. Det var alltid minst papper på det och därför
större arbetsyta. Ljuset föll ned över mig från
takfönstret och jag klippte mycket noga med den stora
papperssaxen och klistrade omsorgsfullt för att allting
skulle bli rakt och sidorna få vackra, jämna marginaler.
Under det jag klistrade måste jag läsa för att inte råka
klippa fel eller klistra in så att sammanhanget gick
förlorat. Det var lätt gjort att tappa en fortsättning om

jag slarvade och glömde att följa texten. I dessa klipp
läste jag då också hur modernt och framtidstillvänt vi
bodde. I framtiden skulle alla människor bo på det
sättet. Men det fanns många artiklar som skämtade
med huset också. Man skrev om det runda fönstret till
badrummet som såg ut som en båtventil och om Alvas
och Gunnars del av huset med skjutväggar och
takfönster och relingar av teak mot Nyängsvägen utanför
sovkajutan. Man skrev att huset såg ut som en ångbåt.
Det gjorde det visserligen men man behövde ju inte
skämta om det. Man kunde ju tycka att det var stiligt
också.

Jag försvarade alltid huset när folk talade till mig om
det. Jag berättade att det var funktionellt. Det var ju
också ett helt annat slags hus än de vanliga hus mina
kamrater bodde i. Det här huset såg ut som ett av de
hus som fanns i de stora bilderböckerna om hus i
Frankrike och Tyskland och som hade funnits på
Stockholmsutställningen. Det var roligt att titta på planritningarna
över det också. Och jag sade inte att det platta taket
läckte precis som folk sade att platta tak gjorde i Sverige
där det var så mycket snö och regn.

— Nej, sade jag. Det läcker inte. Platta tak är bra och
funktionella.

Var gång någon började tala om huset när jag var
borta hos andra beredde jag mig på att försvara det.
Alla skrattade åt det. De bodde alla i vanliga,
gammalmodiga hus.

Nästan hela taket över det lägre våningsplanet var en
stor altan för det övre planet där Alva och Gunnar
bodde. Markelius hade tänkt mycket på den altanen.

Den var speciell. Där skulle också vara en riktig
sandstrand med dusch. Man skulle kunna spänna upp
insynsskydd och så skulle man kunna ligga naken där och
sola som vid havet och sedan kunde man duscha av sig
sanden. Men det blev något fel på avloppet trots att det
var specialkonstruerat och vi kunde inte ha sand där
mer än vid det första försöket. Inte heller kunde man
vara naken där. Gunnar försökte men då ringde en
granne som bodde ovanför i slänten efter polis. Fast
Gunnar menade att grannen måste ha gått upp på taket
för att kunna se ner på altanen.

— Snuskhummer! hade Gunnar sagt.

Allrummet som också kallades familjerummet skulle
användas vid stora middagar och kunde avdelas med
draperier alltefter middagens storlek. Söderväggen mot
Bävervägen och Stora Mossen var ett enda stort
burspråk av glas som blev till en vinterträdgård där
växterna förhindrade insyn från gatan. Övriga väggar var
vitkalkade som i ett museum för att tavlorna skulle få en
lugnare bakgrund. På parkettgolvet av ek låg en stor
grön matta som Alva kallade "Gröna ängen".

Gästerna kom först in i den nedre hallen där den
stora garderoben för ytterkläder fanns och där också
den toalett låg som var avsedd för tjänstfolk, barn och
gäster och om det var en större eller mellanstor middag
samlades de sedan för drinkar på den stora gröna
mattan framför burspråket i allrummet för Alva och
Gunnar brukade bjuda amerikanskt med en martini före
maten som Gunnar skakade själv. Fast själva barskåpet
i polerad ljus björk och med olika spegelglasskivor som
kunde dras ut stod uppe i övervåningen bredvid den

stora blå soffan som varit på Stockholmsutställningen.
Däruppe samlades gäster för drinkar med oliver och
små tilltugg om det var en intim middag för sex eller
åtta personer.

Under det att gästerna samlades gjordes de sista
förberedelserna i köket. Då var borden dolda bakom de
tunga vita sammetsdraperierna som löpte i spår uppe i
taket. De gav intryck av böljande vita väggar och gick i
olika slingor alltefter om det var en liten eller vanlig
middag dukad för upp till tolv gäster eller om det var
större middag dukad med vinkelställda bord. Huset
hade ritats för middagar med upp till trettio gäster.
Bordsplaceringen fanns på en karta av rött läder som
stod på det svarta bordet i hallen. Många gäster
brukade gå dit gång på gång för att inte glömma var de
skulle sitta och vem de skulle ha till bords. När
middagen sedan skulle serveras klappade Alva i händerna och
kvittrade med rösten och då drogs de tunga
sammetsdraperierna undan och var herre tog sin dam och förde
henne till rätt plats.

Borden var specialbeställda från Svenskt Tenn för att
passa huset. De kunde kopplas samman tre stycken.
Det riktiga bordet, det som kunde användas om det inte
var mer än tolv gäster och som alltid stod i den stora
matvrån var finast; det hade svarta ben och svarta
kanter och en infälld vackert gyllengul skiva av polerad
björk. På det fick gästerna äta utan duk, blott med
tabletter, ty skivan var ett rent konstverk sade man. När
det kom än fler gäster togs också det bord som stod i
barnkammaren och det som jag annars fick ha att läsa
läxor vid. De fanns hos oss bara till vardags. Men då de

inte hade sådan äkta skiva använde man i stället stora
blanka gula dukar. Dukningen blev därför också
annorlunda. Man hade försökt använda mig till att gå kring
och bjuda gäster på tilltugg från en liten bricka men jag
tog själv av det jag skulle bjuda och dessutom satt
slipsen fel och jag spillde och man gjorde det bara en
gång.

Då dörren ut till allrummet var ljudisolerad hördes
bara ett svagt mummel in till mig från middagarna. Ätit
hade jag ju fått göra i förväg. Det enda besvärliga var
att jag inte kunde gå ut för att kissa ty då måste jag gå
genom allrummet och förbi alla middagsgästerna. Men
jag hade en liten potta att använda om jag blev
kissnödig när det var middag därute. Men jag hörde aldrig
någonting av vad gästerna sade och jag såg inte vilka
som besökte huset för jag fanns inne hos mig redan när
gästerna började komma vid halvåttatiden.

Men ändå fick jag höra mycket den våren. Och det
berodde på Markelius. Ty när han ritat huset på detta
sätt med en övervåning för sig och en undervåning
förskjuten i förhållande till övervåningen och en trappa
som vred sig ner från övervåningen och öppnade sig in i
undervåningens hall ut mot det stora allrummet hade
han egentligen ritat en gammal trattgrammofon. Och
vad Alva och Gunnar aldrig visste och aldrig kunde
höra själva då inga andra fick vara däruppe och det
därför alltid var tyst i det övre planet när de var härnere
det var att varje ord däruppe ekade härnere i hallen.
Det var bara när de gick in i sovrummet och stängde
alla dörrar om sig som deras röster sjönk till ett suddigt
bakgrundsljud. Allt det de annars sade till varandra när

de gick omkring och trodde sig ensamma ekade ner till
oss. Akustiken var så märklig att om jag ställde mig
precis vid väggen där hallen gick över i allrummet
hördes varje viskning däruppifrån som om de stått
alldeles bakom mitt öra och viskat förtroenden.

När det då varit middagar på våren i den nya villan
och jag hört att främmandet gått och låg vaken i mitt
rum brukade jag smyga ut i köket när allting hade
släckts och ta av efterrätten som var över. Då kunde jag
höra dem däruppe när de talade.

Det var då jag hörde vad de tänkte. De diskuterade
gästerna. De berättade för varandra vad den ene sagt
och den andre gjort. De talade om gästernas utseende
och klädsel. De gick på golven däruppe, fram och åter
och talade till varandra. Ibland satt de stilla en stund.
Ibland blev det tyst om någon gått in i badrummet och
stängt om sig. Annars ekade hela tiden deras röster
härnere i den stora taltratten. Och de talade inte bara
om gästernas utseende och ord, de bedömde dem och
drog slutsatser:

— Han har blivit så märkligt osäker, sade Alva.

— Senilitet, sade Gunnar.

— Jag tror inte det, sade Alva. Det verkar mest som
om han tappat sin intellektuella förankring med den
senaste skilsmässan. När han skulle tacka för maten
trasslade han ju in sig i barndomsminnen från
Strindbergs Dalarö fast han menade Kymmendö. I
diskussionen om Borgese sedan hade han ingenting att säga. Det
var som om han inte följt med debatten om "Goliath".
Han kom inte med en enda formulering värd att minnas
på hela kvällen. Så brukade han inte vara. Han bara

satt och tittade på henne i stället och var orolig för vad
hon skulle göra.

— Det var ju första gången han skulle visa upp henne
i sällskap, sade Gunnar. Det tar väl på krafterna att
vakta henne. Han hinner nog inte läsa vidare mycket.
Borgese hade han i varje fall inte läst.

— Såg du att han har börjat klippa håret mycket kort
vid tinningarna för att inte visa att han är gråhårig.
Hon är ju yngre än båda hans döttrar.

Alva skrattade lite när hon sade det och det klirrade
av is och glas däruppe.

— Ja, sade Gunnar efter en stund, det märks på
kläderna också. Han är så ungdomlig nu. Dessutom har
han lagt om sätt. Han fnittrar hela tiden numera. Det
gör han också mitt i sammanträden. Frågan blir bara
om han tog tag i henne för att han märkt att han tappat
närminnet och börjat bli fnittrig eller om han blev
presenil när han gifte om sig.

— Vulgär är hon i alla fall, sade Alva. Såg du inte hur
urringad hon var. Hon gick riktigt omkring och putade
med dem. Hon blev riktigt påverkad redan vid drinken
också. Och sedan flirtade hon med alla karlar och satte
sig i knäet på den ena efter den andra och han såg bara
olycklig ut och drack för mycket igen.

— Men hon är söt som en baletthoppa, sade Gunnar.
Och hon är ju bara tjugotvå. Och hon vet hur hon skall
få karlar uppmärksamma, hon gapar så trevligt när
man talar med henne. Lägger huvudet på sned, öppnar
ögonen stort och klipper med munnen som en fisk på
land. Det är väl så hon skött sina studier. Det finns ju
sådana flickor.


— Men han behöver inte gifta sig varje gång, sade
Alva.

— Han har väl inte så många chanser kvar, sade
Gunnar. Den här tredje är hans sista möjlighet. Han
pensioneras om två år. Han tänker använda dem att
behärska henne i alla fall.

— Jag kunde inte hjälpa att jag såg på henne när du
citerade vad Borgese sade om Mussolinis politik, sade
Alva och skrattade. De styrandes intresse kräver, att
deras undersåtar skall vara fattiga i anden.

— Det var Platon, sade Gunnar. Och Mussolini är ju
mer av karl i alla fall.

De talade om en gammal professor som gift om sig
med en av sina unga studentskor förstod jag. När vi
bodde i den thamska villan vid Olovslund hade han
brukat komma förr om söndagseftermiddagarna med en
kortklippt gråhårig dam som var hans andra hustru. De
hade haft likadana tweedkostymer fast hon hade kjol
och han hade golfbyxor och de hade då varit på
söndagspromenad ute på Ekerö och runt Drottningholm.
På väg hem hade de gått över Nockeby för att titta in till
Myrdals på en kopp kaffe och en passiar, som han sade
när han ringde och bjöd sig. De brukade ta tolvan in till
staden sedan när det blev kväll. Nu hade jag inte sett
honom på en tid.

Jag lyssnade därnere i den stora tratten bara en liten
stund. Det var inte vidare spännande den gången. Jag
gick in i köket och öppnade kylskåpsdörren. Gästerna
hade ätit flan parisien på aprikosklyftor. Det fanns en
halv kaka kvar. Jag tog fram ett tefat och skar försiktigt
tvärsöver kakan så det inte riktigt skulle synas att jag

tagit något. Grädde fanns också kvar. På väg in till mig
igen lyssnade jag om de börjat tala om något annat.
Men nu talade de bara om Mussolini. De hade haft
middagen för att diskutera en bok om Mussolini som
just kommit i Amerika. Alva talade om Freud och
masspsykologi och sade att Mussolini var beviset på Le
Bons lag om massans själsliga enhet.

— Han behärskar massjälen.

— När jag fyller sextio får du ge mig en sådan där
baletthoppa, sade Gunnar. Lova mig det!

Så talade de inte när de visste att jag fanns i
närheten. Det var deras sätt att tala när de var ensamma. Det
fanns olika språk för olika tillfällen. Det viktiga var att
ingen hörde vad man själv tänkte och att ingen kom på
att man hört dem. Bara en gång kom de på mig. Och
det var inte ens en gång då jag menat att lyssna.

Jag hade kommit upp till Alva och Gunnars
arbetsrum för att hämta papper i april. Dörren till övre hallen
var öppen och när jag skulle gå in hörde jag dem prata.
Jag stannade till i dörröppningen och såg på dem. De
såg mig inte där jag stod. Men när jag hörde vad de
sade förstod jag att jag gjort fel. Jag hade ju stannat. Nu
kunde jag inte börja gå in i rummet utan att de skulle
tro att jag stått och lyssnat. Men om jag i stället tog ett
steg tillbaka och försökte gå ner i trappan igen då skulle
de höra mig och få syn på mig. Och det skulle vara lika
illa. Därför stod jag kvar helt orörlig och låtsades att jag
inte fanns och att ingen kunde se mig. Och i stället
lyssnade jag för de hade suttit mitt emot varandra och
talat om sina vänner. Det var sol ute och solen föll in
genom takfönstret och glänste på de vackra

arbetsborden av polerad björk. Böckerna och manuskripten låg i
prydliga högar. Alva hade skrivmaskinen framme men
hade svängt stolen och såg på Gunnar och Gunnar hade
lagt ifrån sig reservoarpennan.

De hade haft stor middag kvällen innan. Då och då
skrattade Alva. De såg mig inte utan talade som de
brukade göra när de var ensamma. Men den här
gången talade de inte om Freud eller Mussolini alls utan
bara om gästerna. De hade berättat om hur den ene
som varit på middagen gjort ett självmord på låtsas för
att bli av med sin älskarinna och hur den andre
misslyckats när han ville bli professor och i stället var far till
någon tredjes barn och om hur den som gått så tidigt
från middagen och sagt att han hade så mycket att göra
att han måste gå tillbaka till departementet mitt i
natten i går var en gammal pederast och hur hustrun hans
som bara var hustru på låtsas fuskat med försäkringen
efter villabranden och fått ut mycket mer än hon skulle
ha från försäkringsbolaget. Alva hade kvittrat och
skrattat och Gunnar hade druckit cherry brandy ur den
lilla silvermuggen och de hade haft mycket roligt och
ibland fallit varandra i talet men plötsligt hade de
märkt mig. Först såg Gunnar mig. Han stelnade i
ansiktet och tystnade mitt i en mening. Då vände Alva på
huvudet och såg också hon på mig där jag stod i
dörröppningen. Sedan sade hon något på franska. De hade
slutat tala engelska med varandra när jag var i närheten
redan i vintras eftersom jag läste engelska nu och kunde
förstå.

Gunnar var den förste som sade något till mig:

— Du skall inte stå där och tjuvlyssna!


— Jag menade inte att höra vad ni talade om, sade
jag. Jag kom bara för att hämta papper.

Men jag förstod att de inte trodde mig.

— Det är bara kräk som tjuvlyssnar, sade Gunnar.

— Men darling då, sade Alva till Gunnar, han kanske
inte menade det.

— Du får aldrig berätta någonting du hört i huset för
någon annan, sade hon till mig. Förstår du det!

— Jag berättar ingenting, sade jag.

— Jag vet att vi kan lita på dig, sade hon och log.

— Jag ville inte lyssna, sade jag.

— Du är ingen tjuvlyssnare, sade hon, det vet vi.

Och jag tänkte att nu kvittrar hon med rösten igen.
Gunnar bara såg på mig. Jag stod alldeles stilla. Det
fanns ingenting jag kunde göra eller säga.

— Men folk kan missförstå, sade hon. Du vet hur folk
är. De förstår inte. De kan tro att vi skvallrar. Men vi
har ju bara människointresse.

Gunnar sade nu något på franska till henne. Hon
skakade på huvudet och så vände hon sig mot mig igen:

— Vi måste ju resonera om sådant som andra inte
talar om. Det är viktigt för oss att förstå hur folk beter
sig, att veta hur olika människor är innerst inne. Det
måste vi känna till för att kunna bedöma dem. Men
andra kan missförstå om de hör talas om det. Då blir
det bara tråkigheter. Andra förstår inte det här. De kan
inte se så objektivt på sig själva. De saknar insikt. De
flesta människor tycker illa om att höra att man talar
om dem. Därför skall man aldrig diskutera människor
annat än när man är ensam. Det var fel av oss att inte
ha stängt dörren. Men du får inte utnyttja det felet och

berätta vad du hört. Det du hört i huset får du aldrig
berätta för någon. Inte för släkten heller. Lovar du det.

— Ja, sade jag, det lovar jag. Får jag papper nu.

Då tog Alva fram en tjock bunt skrivmaskinspapper,
det måste ha varit hundrafemtio stycken, och gav dem
till mig. Jag fick tio karbonpapper också utan att ha bett
om dem. Gunnar satt alldeles tyst med läpparna hårt
ihopknipna och såg på mig. När jag gick stängde jag
dörren ordentligt bakom mig och jag gick klampande
nedför trappan så de skulle höra att jag inte stod kvar
utanför dörren och tjuvlyssnade.

Jag såg Harrys nacke framför mig, han hade en finne
på halsen alldeles under vänster öra. Han visste inte
vad jag tänkte. Jag skulle aldrig, aldrig låta någon höra
vad jag tänkte och vi var på väg över etthundrasextonde
gatan och nästan framme nu. I parken brann lövträden
redan i gult och rött och därbakom var floden.
Portvakten och hisspojken höll på att bära in vårt bagage i
nummer 449 Riverside Drive. Där skulle vi bo nu i
Amerika.


VIII

Det är på elfte våningen vi bor. Hissen är stor. Den
blänker av speglar och mahogny och det finns en soffa
med röd plysch mot bakre hissväggen. Otis Brothers
står det på en mässingsskylt. Hisspojken har röd
uniformsjacka med mässingsknappar. Han manövrerar
hissen med en sådan spak som spårvagnsförarna har.
Han är skicklig. När hissen kommit upp till elfte
våningen stannar han den på millimetern när och öppnar
grinden. Trapphallen är liten, väggarna är
marmorerade. Rakt fram är trappen. Dess svarta järnräcken mot
trappbrunnen är smidda till växtmönster. Där trappan
kommer upp och även där den nya trappan mot vinden
börjar avslutas räcket med en sex fot hög sexkantig
svart järnpelare. Högst upp på varje pelare sitter en
nyputsad och blänkande mässingskula stor som ett
barnhuvud. Om jag går fram till räcket mellan de två
pelarna kan jag se ner i trappbrunnen ända till
receptionen elva våningar under mig. Därifrån stiger röster
upp.

Ser jag nedför trappan avslutas räcket också där med
en svart järnpelare och en stor, glittrande mässingskula.
Därbakom på halvplanet är ett franskt fönster med
vattenväxtmönster smitt i järn som skyddande

gallerverk framför sig och en låtsasbalkong med samma
svarta smidda järngaller som räcke där ute. Glaset är
inte tvättat. Man kan se vita spår av duvor på rutan.
Genom gallren och glaset syns floden. Ser jag uppför
trappan avslutas även där räcket på halvplanet med en
svart järnpelare prydd med en glittrande mässingskula.
Genom det fönstret syns himlen och duvorna. De
kommer flygande och sätter sig på den lilla låtsasbalkongen
och letar löss under fjädrarna. Man hör dem kuttra.

Här där jag klivit ut ur hissen på elfte våningen är vår
svarta dörr till höger. Om jag öppnar den då står jag i
hallen och kapprummet. Till vänster i hörnet ett
paraplyställ av mässing och en telefon på ett lågt svart bord.
Den telefonen går till portvakten elva våningar längre
ned. Den ringer han i när det kommer besök och han
vill veta om de är välkomna. Den använder också gäster
när de skall be honom om taxi. Rakt fram med stängda
skjutdörrar är garderoben för ytterkläder. Det är högt i
tak. Det bör ha suttit en tavla i smal guldram ovanför
telefonen men jag ser den inte. Den är dock glasad.

Hallen har tre dörrar. Alla dörrar i våningen är vita
och har refflade mässingsknoppar att vrida på i stället
för vred. Det finns inga trösklar mellan rummen. Till
vänster är dubbeldörren till vårt stora living-room.
Vänster dörrhalva är reglad i golv och tak. Om jag
öppnar den andra dörrhalvan ser jag in i rummet. Rakt
fram balkongen och de fyra stora fönstren ut mot
floden. Balkongen är längst till vänster. Den har samma
slags franska fönster som finns i trapphallens halvplan.
Det är ingen riktig balkong heller. Bara en utbuktning
med eget räcke på gesimsen som löper tvärs över hela

fasaden. Under de fyra fönstren står väldiga vita
värmeelement med stora mässingsrattar. Man kan inte ta
på dem om värmen är på, då bränner man sig. De är
heta och fyllda med ånga.

Det är ett stort rum. Alla möblerna är amerikanska
för vi hyr möblerat. Det brinner en koleld i den öppna
spisen till höger i rummet men den brinner inte för den
är konstgjord och det är bara en elektrisk kamin gömd
inuti vad som skall se ut som glödande kol. På en stor
vit matta framför den falska elden står ett lågt långt
soffbord med ben av mässing och med tjock glasskiva.
På ömse sidor om bordet står pösande gula soffor.
Sofforna är gjorda för tre personer var. De har lösa
svällande dynor. På glasbordet står en grön glasskål med en
klase blå druvor. Klasen är gjord av glas. Därbredvid
står en strikt vit vas som brukar ha en ensam tulpan
stickande upp ur halsen samt en stor rund askkopp av
mässing. Längre fram till vänster i rummet står en
ensam pösande grön fåtölj med fotpall. Det är en
läsfåtölj. Den har en golvlampa bredvid sig med skär
tygskärm. Fotpallen står på en rund vit matta med blå
bård. I fönstret bakom fåtöljen står en palm, en
kentiapalm, dess kruka syns inte, den står nere i en stor blå-vit
porslinskruka.

Längst bort till vänster framför balkongdörrarna mot
väggen ut mot trappan står ett skrivbord av mahogny.
På skrivbordet står en riktig telefon, den kan man både
ringa ut i staden på och ringa in till den andra telefonen
i the master bedroom med. Därbredvid ett pennställ, ett
skrivunderlägg av läder, en stor askkopp av glas och
The American College Dictionary. Därbakom mot

väggen till trappan är en låg, vit bokhylla. Där bör ha
funnits en tavla på väggen därovanför. Det är plats för
den. Men jag ser den inte. Jag ser inga tavlor alls i detta
living-room.

Om jag går ytterligare några steg in i rummet och
vänder mig mot höger ser jag ännu en pösande grön
fåtölj med fotpall på en rund vit matta. Men den
mattan har röd bård. Också den fåtöljen har en golvlampa
med skär tygskärm bredvid sig. Men där står också ett
litet bord. Bordet är en hamrad rund mässingsbricka på
svängda svarta ben. Det står mot den vita väggen
bredvid dörren till hallen. Därbortom ser jag in i matsalen.
Det är ingen dörr till matsalen. Det är ett valv med ett
blått draperi som kan släppas för. Draperiet hålls in till
höger av en mässingskedja som är fäst i en krok i
väggen. Om man häktar av den faller hela draperiet ut
och täcker öppningen in till matsalen. Men nu är
draperiet fråndraget och fasthäktat. Matsalen har ett
fönster mot gården. När man ser ut genom det kan man
också se fönstret till badrummet bakom the master
bedrom. Men det glaset är frostat så det finns ingen
insyn. Bredvid fönstret finns en dörr till
serveringsrummet. Den dörren går inte att låsa, den har
dubbelgångjärn och kan knuffas upp i endera riktningen. Den har
en liten glasruta i ögonhöjd för att man skall kunna se
sig för när man knuffar upp den och för att
serveringspersonalen skall kunna se hur långt middagen
framskridit. Mitt på golvet står ett stort ovalt brunt matsalsbord
med tolv stolar runt sig. Till höger är en stor brun
skänk. Där står silverkar med salt och peppar, en
glasburk med senap och två glaskaraffer, en för olja och en

för vinäger. På vänstra väggen hänger sex stora blå-vita
tallrikar som ser holländska ut. De visar väderkvarnar
och flickor med träskor. Ovanför bordet syns en
mässingskrona med sex glödlampor. Från kronan hänger
ett silkessnöre med tofs. När man drar i den då ringer
det i köket och nummertavlan vid dörren till
serveringsrummet visar då att det ringt från nummer 2. Det finns
plats för tolv nummer på tavlan men det är bara sex
som används.

Till höger i hallen finns två dörrar. Den mindre
dörren leder till gästernas toalett. Den större dörren leder
till korridoren in i våningen. Om jag öppnar den då ser
jag tre lysande glödlampor i taket. De hänger i rad i
sina bruna sladdar och har bara små skärmar av
mjölkvitt glas. Till höger i korridoren finns förrådsutrymmen.
Till vänster är först dörren till köket, sedan dörren till
hembiträdets rum, sedan dörren till de anställdas
badrum, sedan dörren till barnsköterskans rum. Sedan går
en liten korridor till vänster och en annan till höger och
mitt rum ligger rakt fram. Korridoren till vänster leder
till the master bedroom. Det har sitt badrum helt för sig
innanför rummet. Korridoren till höger leder till
barnens badrum och mina systrars rum. Mina systrar har
ett hörnrum med fönster både åt öster och åt söder.

Mitt rum är stort. Det är nästan fyra gånger så stort
som mitt sovbås i Äppelviken. Jag har plats för två bord
och två bokhyllor, två vanliga stolar och en bekväm stol
förutom sängen och kan ändå ligga raklång på golvet
för att läsa om jag vill.

Genom fönstret ser jag det stora huset mittemot. På
kvällarna lyser lamporna därinne. Fasaden blir som en

stor ljusreklam. Fönster släcks och fönster tänds. Om de
inte har gardinerna fördragna kan jag med det starka
ögat se in till folket där. Det är mest kök att se på så
sätt. Men det finns också vardagsrum och till och med
sovrum där människor syns om kvällarna. Jag kan stå i
mörkret i mitt rum och där på andra sidan gården rör
sig människor helt ljudlöst bakom sina fönster. De
öppnar dörrar och träder fram in i rummen bakom fönstren
och jag tänker mig deras lägenheter bakom dessa
fonddörrar ut i det osynliga. Om jag ser med det annorlunda
ögat blir allt ett spel av glitter och färg och jag kan
fantisera om dem. De öppnar dörren och jag byter öga
och vänder bilden när de går mot det osynliga. Om
dagarna är fasaden grå och död och fönstren är matta
och mörka. Då kan jag se ner i gården och upp över det
andra husets takrand åt öster till. Men om kvällarna
när solen gått ner bakom mig då blir fönstren plötsligt
glänsande ogenomskinliga som silverpapper. Sedan
kommer plötsligt mörkret och då med ens blir allting
därinne synligt.

Under fönstret står elementet och hoppar av hetta.
Det finns stora bruna gardiner att dra till för fönstret.
De löper i gula träringar på en brun gardinstång och de
når ända ner i golvet med sina fransar. När jag drar för
dem på dagen blir det nästan helt mörkt i rummet. Drar
jag för gardinerna om kvällarna då kan ingen se in. Jag
som vet hur mycket som kan synas drar alltid för
gardinerna innan jag tänder.

Jag har garderober på båda sidor om dörren och över
dörren har jag ett skåp. Jag har en yttre dörr ner mot
korridoren och en inre dörr i jämnbredd med

garderobsdörrarna. Däremellan finns liksom ett litet bås. Om
dörrarna står öppna ser jag rakt ner genom hela
korridoren. Men jag kan också stänga dörrarna. Det är lås
på båda dörrarna och för första gången i mitt liv kan jag
riktigt stänga om mig och låsa om mig och genom de
dubbla dörrarna kan då ingen höra vad jag gör och
ingen kan ta sig in till mig om jag inte vill. Här längst in
mot öster i korridoren i det norra apartmentet på elfte
våningen i huset fyrahundrafyrtionio Riverside Drive
vid etthundrasextonde gatan på ön Manhattans strand
mot Hudsonfloden i New York i Amerikas Förenta
stater på Västra halvklotet på planeten Tellus i
Universum får jag för första gången ett helt eget rum där jag
kan låsa om mig och vara själv.


IX

Jag står i living-roomet och ser ut över floden och det är
min första natt i den nya världen. Det är inte längre
någon ström av bilar nere på motorvägen. Blott enstaka
fordon vilka lyser upp vägbanan framför sig med sina
strålkastare. De sveper förbi en och en därnere. Bron
däruppe är ett glittrande band över floden och jag ser
en färja på väg in mot 125th Street West fast det är sen
natt. Ljusskylten på andra stranden växlar nu och säger
THE TIME IS NOW 3:45 AM. Luften är klar i natten
och det tycks mig som om det är fullmåne eller nästan
fullmåne och att Hudsonflodens vatten glänser vitt som
ett band av silver och som om skyarna hastigt drar förbi
över himlen. Som om trasiga svarta moln jagar förbi
och då och då skymmer månen. Men bilden är nästan
väl tydlig, den är som xylografierna i de gamla Harper's
Weekly från adertonhundrasjuttiotalet jag brukade
bläddra i när jag sedan nästa år väntade på att komma
in till doktorn och få mina sprutor. Men nu är det natt
till söndagen den 11 september 1938 och jag står vid
fönstret och ser mot väster ut över floden.

Det finns en dröm därbakom. Men det var inte för
drömmen jag gick upp. Jag vaknade och gick upp för att
jag var nyfiken. Jag ville se floden om natten. Drömmen

mindes jag ju. Jag stod där och mindes den men den var
inte särskilt skrämmande trots att den var dramatisk.
Den var fler drömmar egentligen. När jag tänkte på
dem delade de upp sig. De flöt fram bredvid varandra.
Men jag hade skuld för färjan som sänktes. Folket i
vattnet. Ögonen. De öppna munnarna. Ropen som
överröstades av dånet från lyftkranarna. Det var när vi
gick in och färjan exploderade strax utanför the Battery
och drev upp mot stranden med buken i vädret och
bomberna rasade ut ur lastrummen och så den stora
explosionen. Egentligen låg färjan i hamn då och
drömmen börjar med att man hittar var sak. Sedan sprängs
den. Lillbåten gick i kvav också. Stormen fångar den
och vågorna lyfter den och krossar den sedan. Bara
splinters left. Hur många dog? Men detta hade inte
bestämts här. Det var i Washington man bestämt det. I
Vita Huset. Dock var drömmen helt annorlunda
egentligen. Det var i Tyskland eller i gamla Ryssland för
prästerna hade långt skägg och jag hade vetat att
pogromen skulle komma. Ta guldet! hade jag sagt. Men
jag hade inte sagt vad jag såg. Det var innan man slet ut
dem ur stugorna. Kanske var det något med den pojke
som ätit äpplet och blivit sjuk och som polisen hämtade
när han kom i land igen i Tyskland också. Men färjan
sprängs innan den kommit fram över Upper Bay. Fast
ingenting av detta är skrämmande. Det är ett
drömmande som försiggick mot en vit vägg och jag kunde ta
bort det. Att jag gick upp var av nyfikenhet.

Det är ljus på andra sidan. Härnedanför kommer nu
flera bilar, fem bilar, i rad. Floden vilar aldrig. Om jag
stod vid stranden skulle jag höra vattnet. Nu ser jag en

harbor tug komma uppför floden mot mig. Ser jag
nedför floden rör sig andra bogserbåtar med släp över
den. De arbetar i natten. Nu växlar ljusreklamen igen.
THE TIME IS NOW 4:05 AM. New York är en
gammal stad förresten. Den är äldre än Sankt Petersburg
som blev Petrograd som blev Leningrad. Jag gäspar.
Jag är sömnig nu igen och vänder och går tillbaka
genom living-roomet ut i korridoren och fram till mitt.
Jag stänger dörrarna om mig när jag kommer till
rummet och när jag krupit ner i sängen och dragit upp filten
och knölat ihop kudden så den passar precis under
nacken börjar jag skratta helt tyst för mig själv för jag
kommer att tänka på vad Emil Norlander skrev om
djurvänlighet. Att släppa ned en katta från fönstret här
för att bespara henne omaket att gå i trapporna vore
inte djurvänligt och att stryka en krokodil över nosen
vore opraktiskt och han som klappade bryggarhästen
fick sedan lära sig skriva med vänster hand och pojken
som stack in huvudet i hundkojan för att hälsa på
doggen blev inte bara flintskallig på huvudet utan på
hela kuppen. Och på bilden springer doggen bort med
farbroderns blödande fingrar och pojken målar planket
med pudeln och madamen klappar krokodilen på nosen
och käftarna gapar, hon flinar och katten skjuter rygg.
Emil Norlander tycker jag om. Honom har jag köpt
själv i augusti på Björck & Börjesson på
Drottninggatan i Stockholm. Jan Myrdal 1938 står det med spretig
stil på försättsbladet. Det är en av de böcker jag har
med mig till Amerika. Jag hade läst den i badet i går
kväll. Då jag själv köpt boken för egna pengar kan ingen
förbjuda mig att läsa den när jag badar. Fast om

Gunnar såg att jag läste i badet skulle han förmana mig.
Med egna böcker gör det inte så mycket om de blir
lite våta. Sidorna krullar sig lite, det är allt. Jag tycker
om att ligga i badet och läsa. Då har jag låst om mig så
ingen kan komma in. Jag har huvudet mot ett näckstöd
som ser ut som ett bälte spänt tvärs över badkaret och
jag håller upp boken och läser och fnittrar och skrattar
högt men jag låter vattnet rinna så ingen skall höra att
jag fnissar och skrattar och bulta på dörren och ropa
och undra vad jag gör. Emil Norlanders bok heter
Sådan är du. Det är en av de bästa badkarsböcker jag
vet. Vattnet brusar och det ångar i badrummet som i en
bastu nu när varmvattenkranen står öppen och det heta
vattnet frustar och Emil Norlander skriver så orden
syns när man läser dem och jag skrattar inne i
vattenbruset så jag nästan kiknar.


Ja, jag fruktar att älskande par då skulle kunna sätta
sig på en bänk i slutet af Maj och inte resa sig
därifrån förrän karlarna i slutet af Oktober komma
för att köra in bänkarna i förrådet. De skulle komma
alldeles ur världsordningen och för den stjärnströdda
himmelens skull totalt förgäta, att det funnes något
som heter stekt hafregrynsgröt.


Den hade bara kostat femtio öre. Jag hade gått förbi
Björck & Börjesson på väg till Tegelbacken för att ta
tolvan hem. Jag stannade till vid fönstren. Sedan hade
jag öppnat dörrarna och gått in. Men jag hade fått hålla
mig till billigbordet med deckare och annat och då låg
Emil Norlanders bok där mitt bland skräpet. Den var

bunden. Pärmarna var marmorerade och när jag tog
den i handen och öppnade den föll den upp precis på
den sida där han beskriver hur det går till att telefonera.


Telefonabonnenten kan inte tala redigt längre. Han
står med begge fötterna och trampar i det upp- och
nedvända skrifbordets låda, han har kört ena
knytnäfven en half aln in i grundmuren, där apparaten
sitter, och gnuggar sig i håret med den andra.


Det var en bild på det också. Bläckhornet hade vält och
bläcket stänkte och karln stampade med höger fot och
gapade med munnen och man såg att han vrålade och
han slog med knytnäven i telefonen så den lossnade och
brast och stolen var omkullvräkt och jag skrattade så
jag frustade mitt i bokhandeln och den boken måste jag
ha.

Det var Gunnar som hade fått mig att gå till Björck &
Börjessons stora antikvariat. Det var när han plötsligt
kom in i mitt sovbås en dag i mars när jag var sjuk. Jag
hade legat nästan en vecka. Jag hade ÖLI. Övre
luftvägsinfektion hade Rolf Bergman sagt en höst när jag
var sjuk och man frågat honom vad det var med mig.
Jag brukade ha ÖLI någon vecka då och då var höst
och var vår. Nu var jag inte så febrig längre. Då på
eftermiddagen öppnade Gunnar plötsligt dörren:

— Du är sjuk, har jag hört, sade han. Du borde krya
på dig. I varje fall bör du använda tiden till något
nyttigt.

Han hade ett paket i handen. Han lade det på
sängen. Det var ett bokpaket i grönt omslagspapper.


— När jag hörde du var sjuk gick jag förbi Björck &
Börjesson och tog ut något för dig att läsa, sade han. Du
bör ta för vana att gå in där. Du skall använda din
veckopeng förnuftigt. De har billiga böcker också. Du är
ju tio år nu.

— Jag fyller elva i juli, sade jag.

— Ja, nu när du är tio år kan du läsa ordentliga
böcker, sade han. Glöm inte vad som står skrivet i
Predikaren tio aderton: Genom lättja förfalla husets
bjälkar. Passa på och läs när du ligger sjuk och inte kan
gå i skolan. Du måste lära dig att ta vara på tiden. Krya
på dig nu.

När han gått upp till sig igen öppnade jag paketet.
Det innehöll flera böcker. Där fanns en bunt
ouppskurna häften. De var sex stycken av en serie som hette
De största märkesmännen. De handlade om Frans av
Assisi, Carlyle, Darwin, Linné, Dante och Sokrates.
Omslagen var solkiga och rivna. De var hopbuntade
med snöre omkring sig. Den bunten hade kostat 1:50
såg jag.

Där fanns två band av Kropotkins samlade skrifter.
De hette Franska Revolutionen 1789-1793. Också de
var ouppskurna. De hade kostat 3:-.

Där fanns också ett band Voltaire. Filosofiska
romaner. Den boken var inte bara uppskuren, där
fattades hela sista pärmsidan. Den hade kostat 1:75.

Voltaire läste jag samma eftermiddag. Han skrev
bra. Förord och sådant hoppade jag över och allt han
skrev var inte lika roligt men ostronet som pratade med
Pythagoras och herrarna som sket i sina hattar och
mycket annat tyckte jag om.


Franska revolutionen höll jag på med länge. Det var
en bok att fundera på. Under vintern förut hade jag
mest läst om den revolutionen på Napoleons sätt.
Napoleon Bonaparte fascinerade mig trots att han var
diktator och trots att Mussolini som också han var
italienare försökte låtsas vara en ny Napoleon. Jag sade
mig själv att det var skillnad och att man både kunde
tycka om Napoleon och tycka illa om Mussolini.

Jag hade tre böcker om Napoleon. Jag måste ha fått
dem av Gunnar vid jultiden. Jag hade inte köpt dem
själv och det fanns ingen annan som gav sådana böcker.
En var av en tysk. Den saknade helt pärmar. Den var så
där tantigt skriven. Den började med att ett barn höll
på att dia och slutade med olika hojt om att han var en
varning och ett föredöme för Europas ungdom. Det var
också mycket om kyssar och kärlek och hur Napoleon
längtade efter sin fru och sådant. Den hade jag läst
igenom helt snabbt och sedan lagt åt sidan.

Den andra boken var mycket stor och tung. Den var
visserligen bara häftad men omslaget var fint, ludet
grönt papper med tryck i silverfärg. Där fanns
Napoleons kejserliga vapen inpräglat. Man kunde känna
vapnet med fingertopparna. Den boken var på franska
så jag kunde inte läsa den men det gjorde mindre för
den innehöll mer än ettusen bilder. Några av dem var
planscher i färg. Bäst tyckte jag om den första. Den
hette BONAPARTE A ARCOLE. Den föreställde det
ögonblick då Bonaparte för att betvinga sina soldaters
missmod och olust griper trikoloren och själv leder sina
grenadjärer över bron vid Arcole. Det var då Bonaparte
kände att hans vilja kunde betvinga en värld och att

han var utsedd och osårbar; en ny Alexander; en
tjugosexårig härförare som brutit med tidens slappa och
oafgörande krigföring och med en sällsynt förening af
kallt förstånd och glödande inbillningskraft förmådde
med samlad kraft hastigt och beslutsamt kasta sig på
fiendens sårbaraste punkt för att genom slag på slag
krossa hans skingrade krafter och flytta kriget till
hjärtat af hans land. Lockarna flyger, blicken är fast och
munnen såväl känslig som beslutsam och han är den
unge hjelte på hvilken Europas blickar nu hvilade. Den
unge Bonaparte på färgplanschen ser sig om för att själv
fånga grenadjärerna med blicken och inspirera dem till
att följa honom i seger och så skulle jag ha velat se ut.
Men det gjorde jag inte. Bilden av Napoleon till häst på
väg över Alperna var bra den med. Men den var inte
lika fin.

Den tredje boken var den jag då läst i om allt detta
gång på gång. Den handlade inte om kärlek och sådant
där utan om revolution och krig och om hur kejsar
Napoleon I tillslut avled i magkräfta utan ordentlig
läkarhjälp som fånge på klippön Sankt Helena i
Atlantiska oceanen bevakad av en småsint engelsk
fångvaktarguvernör. Jag kan se den boken klart. Jag ser även
ordens gammalstavning. Af. Denne. Hvem. Och jag
kan höra långa stycken ur boken och höra att de är
skrivna på gammalt sätt. Det fanns bilder i den boken
också. Där fanns samma bild av Bonaparte vid Arcole.
Fast den var helt liten och utan färg. Men trots att jag
kan se bilderna framför mig och trots att också satsytan
framträder helt tydligt och trots att jag kan känna
pärmarna under fingrarna kan jag inte få fram författarens

namn ur minnet.

Men Kropotkins namn är inte borta. Han öppnade
franska revolutionen för mig och gjorde att jag övergav
Bonaparte i mars år 1938. Även om jag inte kunde
annat än fortsätta att beundra honom trots allt.
Kropotkin fick mig också att läsa Dickens Två städer med
andra ögon. Och se Bergets svek och hur Robespierre
vacklade och inte vågade fullfölja revolutionen utan
gick den gyllene medelvägen och så banade väg för
reaktionens seger den nionde Thermidor och Napoleon
Bonapartes statskupp den adertonde Brumaire som
förde till diktaturen och kejsardömet. Det var när jag
läst Kropotkin då på våren jag verkligen insåg att jag
tillhörde folkets parti i strid mot ordningens parti. Det
var rätt att sända Ludvig XVI till schavotten. Själv
skulle jag tillhört den majoritet vilken röstat för
ovillkorligt dödsstraff.

— Medborgare, sade Jan Myrdal — högrest och
mörk, med blixtrande ögon och malmklingande
stämma — i konventet efter förhöret med den kunglige
högförrädaren.

Det gick som en stöt genom hela församlingen när jag
stod upp. De var som elektrifierade och det gick en
susning genom salen och alla såg på den unge talaren
som med rätta kallades Fosterlandets Samvete ute i
sektionerna.

— Medborgare, fransmän! Hur är det möjligt att en
person kan vara så infamt och inpiskat lögnaktig som
denne Ludvig som nu talat till oss? Jo, de kungliga
traditionerna, inflytandet från jesuiter och andra
präster har hos denne individ framkallat föreställningen att

allt är tillåtet för en kung. Frankrikes bönder vilka
vägrat betala feodalavgifterna, fördrivit adeln, avskaffat
de feodala rättigheterna, fråntagit herrarna jorden,
bekämpat prästerna, fasttagit de förklädda emigranterna
samt fängslat den flyende Ludvig och återfört honom i
folkets händer kräver att patrioterna gör sin plikt. Leve
sansculotterna! Död åt den kunglige förrädaren!

— Död! Död! ropade nu alla republikanerna runt mig
i salen med en mun och de usla girondisterna kröp
samman i förfäran och sökte slinka undan.

Så efterträddes Bonaparte av revolutionen för mig.

Frans av Assisi intresserade mig däremot inte och de
största märkesmännen hade jag därför lagt åt sidan.
Om Darwin hade jag visserligen tänkt läsa men när jag
var färdig med Kropotkin var jag redan frisk och måste
börja gå till skolan igen så det blev inte av.

Egentligen hade jag gått in i Björck & Börjessons
antikvariat för att hitta något mer om franska
revolutionen. En äldre herre hade också kommit fram till mig
och frågat vad jag sökte. Men jag ville inte låtsas om att
jag inte visste var historia och sådana böcker stod så jag
pekade i stället på billigbordet mitt på golvet och sade:

— Jag skulle bara titta lite.

— Var så god, sade han och gick.

Där fanns ingenting om franska revolutionen. Det var
mest deckare om Bulldogg Drummond och sådant.
Men det fanns också riktiga böcker. Det var då jag köpt
Emil Norlander i stället. Honom hade jag packat ner
bland de andra böckerna i den lilla boklåda jag tog till
Amerika. Då flyger dörren i väggen bakom mig upp
med ett brak. Det blåser genom salen och jag vaknar

igen och sätter mig upp i sängen för det var sådant jag
drömt som jag inte ville. Rummet runt mig är alldeles
tyst och mörkt. Dörren vid garderobs väggen ner mot
korridoren är ordentligt stängd. Gardinerna är
fördragna och vad dörren i väggen bakom mig beträffar
hörde den till drömmandet och finns inte annat än som
ett obehag i det riktiga rummet. Den var mycket hög
och när den öppnades var där kallt. Men vad jag
egentligen drömt vet jag inte.

Det kan vara som den gång i somras när jag vaknade
och mindes att jag hade tio kronor i den mittersta lådan
i byrån där i rummet på Kvicksta. Jag visste det. Jag
mindes helt klart hur jag hållit sedeln i handen och
sedan dragit ut lådan och lagt sedeln under lådpapperet
i vänstra inre hörnet och slätat till så ingen skulle veta
det. Men när jag drog ut lådan och lyfte på skjortorna
som låg där då såg jag att papperet var gammalt och att
det satt hårt fast med två häftstift som rostat just i inre
vänstra hörnet och att det jag mindes inte var.

— Jag måste drömt den.

Fast det dröjde ända långt in på eftermiddagen den
dagen innan det minnet bleknade ner till vanligt
drömminne. Hela morgonen och förmiddagen kändes minnet
av tiokronorssedeln som ett riktigt minne. Det var
alldeles fast och tydligt. Jag liksom gick kring och petade på
det också när jag tänkte. Ungefar som man petar på en
tand som håller på att lossna. Minnet fanns som tanden
finns innan den riktigt lossnat och kan spottas ut med
blod och allt. Då märker man att tanden finns och då
kan den tryckas bakåt och bändas framåt och vickas på
till dess den kan vridas lös med en sådan där riktigt

stark och söt djup sveda.

Det har funnits andra sådana minnen också som
måste ha varit dröm fast de var som riktiga minnen. Det
vet jag. Jag kan se dem komma fram. Men de har varit
farligare än en tiokronorssedel som aldrig funnits under
lådpapperet. Om de varit riktiga hade livet blivit
annorlunda och därför låter jag bli dem. Jag petar inte på
dem. Men nu var det inte alls så. Ja, det var tvärtom.
Nu visste jag ingenting alls om det drömda. Det har
inte lämnat något minne. Det är bara en kyla i ryggen
som finns kvar. Som om det fortfarande blåser långt
bortifrån ur väggen bakom mig när jag sitter upp där
det ju inte finns någon hög öppen dörr och jag inte finns
i någon sal och det inte är berg.

Det är fel att säga att jag är mörkrädd. Mörkrädd är
jag inte. Det var många år sedan nu. Kanske var jag det
när jag var liten. Men det finns ett mörker som blir till
ett kallt obehag mellan skulderbladen och i nacken. Det
kan man inte tala om. Men om jag nu klev ur sängen
och gick mot dörren och öppnade den och gick genom
korridoren då skulle jag hela tiden ha det mörkret som
en stor och kall ryggsäck. Jag skulle känna
golvparketten och golvmattan under fotsulorna och känna hur jag
gick på den mässingslist som höll ner mattan och jag
skulle känna när jag närmade mig dörren därnere och
det skulle aldrig vara någon fara att jag snubblade eller
gick mot väggen ty jag kunde gå i mörker. Jag kände
alltid väggen i tid. I mörker ser man inte. I mörker
känner man. Det som kan bli farligt i mörker det är små
låga hinder och spetsiga föremål. Sådant kan jag inte
känna. Då får jag lita till minnet och inom mig veta var

stolar står och var det finns små bord.

Jag har alltid vetat hur man rör sig i mörker. Men jag
har tränat också. Det får man göra i helt mörker med
öppna ögon först. Man kan inte träna med bindel för
ögonen. Då känner man inte utan kan gå rakt mot en
vägg så det sjunger om det. Man får träna på nätter då
det är mörkt eller i stängda rum där det inte slipper in
något ljus. Det är ingenting märkvärdigt med att kunna
gå säker i mörker. Jag tror att det har med
luftförtjockning att göra. Det känns som om luften blir tätare just
innan jag skall gå mot en vägg. Det är för övrigt
likadant om man blundar och sakta låter handflatan närma
sig en vägg eller en bordsskiva. Strax innan handflatan
nuddar vid ytan känns det. Det liksom kittlar. Då gäller
det att hejda sig. Detta kan man öva sig att känna och
sedan går man i mörker lika trygg som en flädermus
flyger. I skolan har vi läst om fladdermöss. Men folk
säger flädermöss. Så står det i Bibeln också. Om
kvällarna när det skymmer brukar de komma fram. Då kan
man se dem nere i trädgården kring fruktträden på
Kvicksta. Om dagarna hänger de uppe under taket i
ladan och i den gamla boden. De har en alldeles speciell
lukt. När man går in i ett hus där det finns flädermöss
känner man dem omedelbart på lukten. Sedan hör man
dem. De skriker till varandra om att man kommer. I
skolan läste jag att man kunnat blända dem och på
olika sätt stympa dem men att de ändå kunde ta sig
igenom ett mörkt rum där pianotråd spants från vägg
till vägg utan att skada sig. De kunde höra och känna
trådarna. De har fina sinnen. Mina är grövre. Jag kan
bara känna väggar och stora föremål.


Jag har läst om dem som Andra Familjen: Glattnäsor
(Gymnorhina) i Brehms Djurens liv också. Där beskrivs
hur man kan tämja dem. Man kan få dem tillgivna sin
herre. Jag skulle vilja ha några tama flädermöss. Men
det kan man inte säga. Folk tycker inte om dem. De är
rädda för dem. Det kanske beror på Bibeln. Moses
räknar ju i Tredje Mosebok upp dem bland de orena
djuren som man inte skall äta.

Jag sitter i sängen och tänker mig att de fladdrar förbi
däruppe. Jag skulle kunna locka på dem. Vissla på
dem. Då skulle de komma flygande med stora
läderlappsvingar och haka sig fast på mina axlar. En på var
sida om huvudet. De skulle med tummarna klänga sig
fast i tröjan och hänga där. Jag skulle tala lugnande
med dem och de skulle pipa som skogsmöss och sedan
skulle jag kunna skicka iväg dem. Folk skulle skrika om
de mötte dem i mörkret. Det vore värre än när man
släpper dansmöss på dem. Mössen kan man ha inuti
ärmen om dagarna också i skolan. Man får bara se till
att de inte sticker ut huvudet vid halslinningen. De skall
hållas inne i ärmen. De kryper där. Så skakar man ner
dem i handen och sätter dem på folk. Då glittrar mössen
med ögonen och offret skriker högt. Särskilt flickor. Om
man stoppar möss under blusen på dem nästan
svimmar de. En flädermus vore än effektivare.

Jag sitter och andas med korslagda ben på bädden
mitt i det mörka rummet. Men jag går inte upp. Jag vet
att om jag just nu i detta ögonblick går upp då får jag
liksom en kall säck av obehag på ryggen. En puckel av
kyla. Jag vill inte kalla den rädsla. Jag är inte rädd för
mörker. Det är något annat. Det är som en kall väntan i

nacken. Det går över.

Det där med att gå i mörker kan man heller inte tala
om. Det gäller ju att inte treva med händerna.
Händerna skall hållas alldeles stilla. De skall vila. I stället
skall man gå alldeles lugnt genom det främmande
mörkret och känna framför sig och runt sig som om man
hade långa spröt som stack ut från ögonlocken och
öronen och kinderna och nacken och handryggarna och
om man är barfota, vilket är bäst, också fötterna. Ett
slags osynliga morrhår kunde man säga. Jag har försökt
förklara det för Mary en gång men det gick inte.

Sakta förändras mörkret. Rummet börjar ta form
igen. Det blir möjligt att ana gardinerna och golvet och
taket och väggarna. Först då när jag ser att det börjar
sippra in ljus längs gardinkanterna lägger jag mig ner
och sträcker ut benen. Jag måste ha somnat så fort jag
nuddade med huvudet mot kudden. Det fanns inga
drömmar heller. Jag bara sov till långt in på dagen
denna första morgon i Amerika.


X

Denna första dag i Amerika ligger jag på mage och
bläddrar i Mechanix Illustrated uppe på en grässlänt i
Van Cortland Park. Det är ett alldeles tydligt minne.
Gräsmattan är nyss klippt. Jag har sett efter fyrklöver
men ingen funnit. Jag känner lukten av gräs och av
amerikansk trycksvärta. Amerikanska tidningar har en
helt annan lukt än svenska. Den är sötare. Det var i går
jag kom till New York. Men bladen på träden är inte
gula än här och det är sensommar och inte begynnande
höst. Dock blåser det. Och luften är så klar att jag
tycker mig kunna se löven på trädet där till vänster fast
jag vet att det kan jag inte. Men himlen är ljust blå och
jag kan dra in luften och fylla lungorna och hela tiden i
näsan känna gräslukten och trycksvärtedoften från den
tjocka tidskriften jag läser i. Det var i går jag kom och
ändå är det något som inte stämmer med tiden.

Jag hade hjälpt till med disken efter lunch. Jag hade
torkat. Jag kunde ju inte bara stå bredvid och prata
utan att göra något. Husföreståndarinnan var blond
och skrattig. Hon var i tjugofemårsåldern och hette
Karna. Hon hade idrottat och varit simmerska. Hon
hade glasögon. Hon klädde i glasögon. Jag tyckte om
henne trots att hon var blond. Hon hade ett sätt att

skratta jag tyckte om. Man kunde prata med henne.
Hon förstod alltid vad jag menade. Och så var hon
snabb i repliken också. Hon hade bara tagit det här
arbetet hos Gunnar och Alva för att kunna komma med
över och se Amerika; egentligen var hon utbildad
skolkökslärarinna.

Jag hade pratat om skadligheten av arbete under det
jag torkade.

— Den flitige råkar alltid illa ut, sade jag.

Lättjan var, menade jag, det som gjorde livet långt
och innehållsrikt. Människorna måste vänja sig av med
arbete.

— Du gör ditt bästa, sade Karna.

— Jag har läst en artikel som bevisar det, sade jag.
Jag kan visa den för dig om du inte tror mig. Den är full
av tabeller. Den hade siffror från mer än femtio års
livförsäkringsstatistik över amerikanska
universitetsstudenter. Längst levde de svaga, de sjukliga, de som
studerade teologi. De gjorde inte någonting under hela
livet och levde lugnt och lyckligt och välmående till dess
de blev åttio eller så. Kortaste livslängden hade de
starka, de friska, de som idrottade. De arbetade och
stod i och dog som flugor efter ett kort och slitsamt liv.
Det är livsfarligt att arbeta och idrotta.

Hon skrattade åt mig under det jag pratade med
henne. Hon arbetade så snabbt att jag knappt hann
hålla undan.

— Du har dina teorier, sade hon.

— De är vetenskapligt bevisade, sade jag.

När Karna var klar med disken, hade torkat av
bänkar och spis, svabbat av golvet och ställt undan då var

hon ledig för eftermiddagen.

— Jag går ut för att se på staden, sade hon. Följer du
med?

Vi tog till vänster när vi kom ut på gatan. Det var
varmt och trots trafiken var det ett slags söndagsfrid.
Sedan tog vi till vänster igen och gick upp
etthundrasextonde gatan. Här var universitetet. Vid subwayen
däruppe, tunnelbanestationen vid
Columbiauniversitetet, tog vi tåget uptown så långt det gick. Vi fick
sittplatser redan från början eftersom det var söndag.
Vagnen krängde. Vid etthundra tjugoandra gatan kom tåget
ut i ljuset. Vi kunde se trottoarerna djupt under oss. Till
tunnelbanestationen vid etthundratjugofemte gatan
gick folk inte trapporna ner under marken utan de fick
ta sig tjugo meter upp i luften från gatan. Vid
etthundratrettiofemte gatan steg marken åter upp mot oss och
tåget blev underjordiskt igen.

Vi bör ha kommit ut ovan jord vid
etthundranittiotredje gatan men jag har inget minne av hur det såg ut
där. Inte heller minns jag vad vi pratade om fast jag vet
att vi pratade. Karna hade ljusbrun basker med en liten
silverbrosch där fram och en ljus sommarkappa och en
skotsktrutig kjol med vit blus. Jag minns bara att jag
köper Mechanix Illustrated vid kiosken när vi gått av
tåget vid slutstationen på tvåhundrafyrtioandra gatan.
Då hade vi ju lämnat Manhattan som var en ö och
befann oss i Bronx.

Vi går upp i parken och Karna sitter i solen, hon är
barhuvad och det blåser i hennes blonda hår ser jag när
jag tittar upp från Mechanix Illustrated. Senare köpte
jag inte den mycket. Den var den billiga tidskriften av

sitt slag och den var också den tunnaste. Det fanns här i
Amerika tre sådana tidskrifter med bilder och texter
och massor av annonser om teknik och vetenskap som
kom var månad och nästan var som böcker. De innehöll
också beskrivningar på hur man kunde bygga eller
bygga om sin radio eller bygga modellflygplan eller sköta
sin bil. Mest brukade jag köpa Popular Science, den
hade mest om nya uppfinningar och nya upptäckter.
Men ofta köpte jag också Popular Mechanics
Magazine. De två var på trehundra sidor eller så.

Jag vet att det är Mechanix Illustrated jag ligger och
läser. Tidskriften är alldeles färsk och det luktar gott om
den. Sidorna nästan klibbar vid varandra när jag
vänder blad, så ny är den. Jag känner också solen i
nacken trots blåsten. Men jag kan inte se omslaget och
jag kan inte se vad jag läser. Men om jag lyfter ögonen
från tidskriften ser jag högerut en stor röd tegelbyggnad
uppe på krönet bortom gräsmattorna. Jag tror den har
ett torn med tinnar. Den ser ut som om den vore ett
engelskt herresäte av det slag man kan se i The
Illustrated London News på små ovala bilder med brunt
tryck. Det finns en häck runt det stora huset och här
alldeles bredvid mig till vänster sitter Karna med
ansiktet uppåtvänt mot solen. Hon lutar sig bakåt och stöder
sig med handflatorna mot gräset. Hon blundar och då
hon tagit av sig glasögonen är ögonlocken helt bara och
ansiktet alldeles naket. Hon är barhuvad. Hon har lagt
av sig baskern. Den ligger på kappan bredvid henne.
När hon tog av sig kappan sade hon:

— Annars får jag gräsfläckar på den och det ser
förfärligt illa ut.


Sedan hade hon skrattat. Nu har hon ansiktet med de
slutna ögonen vänt upp mot solen. Det blonda håret
blåser i vinden. Jag tycker att hon är snygg och nu när
hon blundar kan jag ju se rakt på henne. Det finns som
ett skratt kvar i mungiporna på henne fast hon sitter
alldeles tyst. Hon har en fin mun med kraftiga läppar.
Fjunen vid nacken är nästan alldeles vita. De glittrar i
ljuset.

Hon håller halsen sträckt när hon lutar huvudet
bakåt och det är pärlemorknappar i blusen. Hon har en
tunn silverkedja om halsen. Där i bluslinningen där
silverkedjan går in under blusen — mellan brösten,
tänker jag helt snabbt, ner mellan Karnas bröst — är
hon gyllengult solbränd. Ur ögonvrån ser jag också att
blusen stramar över hennes bröst. Jag tycker om henne.
Men jag hinner titta ner i Mechanix Illustrated igen
innan hon öppnar ögonen och ser på mig.

— Vet du att vi har kackerlackor i köket, säger hon.
Innan jag riktigt hör vad hon säger tänker jag på att
hon talar med göteborgsk melodi. Hon surrar lite på
s-ljuden också märker jag under det jag sedan lyssnar
på vad hon säger om kackerlackor och inte bara på hur
hennes röst låter.

— Jag tyckte ju jag kände en konstig lukt redan i går
när vi kom dit men i natt vaknade jag och ville ta ett
glas vatten och när jag tände i köket såg jag dem. Och
det var inte vanliga kackerlackor heller. De var stora
glittrande rödgula äckliga djur. De var flera centimeter
långa. Jag kunde se hur de spelade med spröten. Och
snabba var de. Jag slog efter dem men de försvann med
ett otäckt rasslande som torra blixtar. De kommer ju

bara fram om nätterna när det är mörkt.
Efter en stund fortsatte hon:

— Kackerlackor är svåra att bli av med också. Har de
en gång kommit in i ett hus brukar det vara lögn att få
bort dem. Det var ett bageri i Majorna som blev utdömt
av hälsovårdsnämnden häromåret för att de hade så
mycket torrakor. När man gjorde en blixtinspektion en
kväll var det som om hela golvet var fyllt av dem. Det
bara rasslade och kröp. Det gick inte att bli av med
dem. Vad man än gjorde och hur rent man än försökte
hålla fanns de kvar. De är sega djur. De har nio liv som
katten. Tillslut måste hela bageriet rivas.

När vi skall ta tunnelbanan downtown tillbaka hem
åker vi förbi vår station och går av först vid
etthundratredje gatan.

— Låt oss åka två stationer till, hade Karna sagt. Vi
har ju tid.

Vi går sedan ner mot Riverside Drive och
promenerar de tretton blocken upp till nummer
fyrahundrafyrtionio förbi etthundrasextonde gatan. Jag har inget
minne av att det är höst över parken. Bussarna kör förbi
oss. Det är tvåvåningsbussar. Övre våningen är öppen.
När bussen väntar på grönt ljus vid etthundrafemte
gatan tittar jag på folk som sitter däruppe. En gubbe i
svart överrock och svart hatt. En tant i päls med två
små flickor. En man i trettioårsåldern utan överrock
men med grå hatt håller armen om en svarthårig flicka i
vit blus och röd scarf. Det måste vara varmt ännu
eftersom de är så sommarklädda. Han pekar på
någonting. Jag tror jag hör henne skratta. Sedan slår ljuset om
och bussen kör vidare.


I dag när jag går här ser jag vad jag inte såg i går.
Detta är kvarter som en gång varit mycket fina men
som nu sakta håller på att förlora sin verkliga finhet,
som changeras tror jag det heter fast jag inte vet hur
man uttalar det och bara blir halvfina. Det står
buckliga soptunnor i gathörnen. De luktar när man går förbi
dem ty locken ligger inte på ordentligt och soporna
pöser.

Några av portvakterna som står i dörröppningarna
och blickar ut över gatan och parken och floden och de
förbipasserande denna sensommareftermiddag har
fläckar på sina uniformer ser jag. De är alla negrer. Någon
vit portvakt syns inte på hela vägen. Fasaderna borde
repareras också här och där, ser jag. Och i dessa hus
finns kackerlackor. Stora rasslande rödaktigt glänsande
insekter som luktar illa och sätter en ond lukt på allt de
nuddar vid. Det är en sightseeinggata för flodens skull
men det är ingen riktigt fin adress längre förstår jag.

Under det vi går uppför Riverside Drive börjar the
twilight mörkna. Det kylnar plötsligt med en kall vind
från floden och skymmer snabbt just som vi är framme.
När vi är hemma går Karna in till sig för att klä om till
blåvit arbetsklänning och börja med middagen. Hon
hade förberett den i förmiddags. Det är ingen bjudning.
Det är bara Gunnars assistent med fru som skall få en
enkel söndagsmiddag har Alva sagt. Jag dukar åt dem.
Det gör jag inte för veckopengen. Det gör jag för att få
prata mer med Karna. Jag sätter mig på diskbänken
när jag dukat. Men hon sjasar på mig.

— Jag hinner inte lyssna på dig nu, säger hon. Jag vet
inte var jag har grejerna här i köket. Jag är rädd att

göra fel om du pratar på. Jag går in till mig och
bläddrar en stund i Mechanix Illustrated. Det finns en
artikel där om autogiro. Bilderna är bra. Det är en
kvinna som flyger med autogiro inuti en stor sporthall.
Sedan går jag ut i köket igen. Men Karna har bråttom.

— Jag har inte tid med dig nu, säger hon.

Vi äter pyttipanna och dricker mjölk barnsköterskan,
småsystrarna och jag. De stora skall äta senare. De skall
ha något annat. Men Karna lovar att spara efterrätt åt
mig. De stora skall få sådan där brinnande glass. Den
brukar Alva beställa till bjudningar ibland. Den tycker
jag om. Och det ser så stiligt ut när det brinner med
hoppande blåa lågor också.

Karna hade gjort sockerkaksbottnen redan före
lunch. Den stod i kylskåpet. Sedan skulle glassen på och
marängmassan över och det hela in i ugnen. När den
kom ut ur ugnen skulle Karna hälla konjak över och
tända på med en gång just som efterrätten skulle bäras
in. Det såg mycket fint ut. I en silverkanna fanns varm
chokladsås att hälla över. Men lågorna slocknar fort
och marängen blir mjuk och glassen smälter så den
måste ätas med en gång. Fast den kommer att vara
ganska god efteråt när jag får den också.

Jag står en stund i mitt fönster och ser hur ljusen
tänds därinne i lägenheterna mittemot allteftersom det
mörknar och blir kväll. Klockan åtta när de stora börjar
äta är det redan natt.


XI

Jag tittar upp från boksidan och ser ut genom
tågfönstret på andra sidan mittgången. Tåget går i en böj mot
nordväst nu och jag ser ner i dalen. Där är inhägnade
fält; betesmarker. De stora svartvita korna har lyft
huvudena och ser upp mot tåget. Det går en väg därnere.
Den följer oss. Kommer närmre och viker av för att åter
komma mot oss. Den vita vägbanan mellan de gröna
fälten är ödsligt tom. Först efter en stund ser jag en bil.
Vi går fortare, hinner upp den och börjar köra om den.
Den är svart. Jag tror det är en gammal Ford. Det sitter
en ensam karl i den. Han har blåställ tror jag.
Bondgården därborta är vitmålad med rött tak. Också ladan,
the barn, är vitmålad med rött tak. Nu en bäck. Eller ett
avloppsdike. Därbakom ett husgytter. Fabriker också.
Små skjul egentligen. Men de ser övergivna ut. Det är
kris. Eller också är de bara stängda för veckoslutet,
weekenden. Längre bort skymtar floden. Snart är vi i
Albany. Men jag skall inte byta tåg. Den här vagnen
fortsätter mot Buffalo. Vi går in i en skärning och jag
ser ut över coachen i stället.

De amerikanska passagerarvagnarna är annorlunda.
De har inga små kupéer utan är öppna som spårvagnar
ungefär fast mycket mer moderna. Vi kan sitta två på

denna sidan mittgången och två på andra sidan. Vi
sitter inte i soffor med plats för två utan på varsitt säte.
Men jag är ensam på min rad nu och har fri sikt genom
fönstren åt båda hållen. Jag sitter på ytterplats till
vänster om mittgången. Min biljett sitter nedstucken
överst i ryggstödet till sätet framför. Mannen som sitter
där är skallig. Han sover. Han snarkar. Jag ser biljetten
avteckna sig mot hans knöliga kranium. Det är tjugo
rader i vagnen. Jag har räknat dem. En rad under vart
fönster. Vi kan vara åttio passagerare. Men vi är bara
tjugotre. Tjugo män och tre kvinnor. Också det har jag
räknat.

Det är fredag eftermiddag den sextonde september
1938 och jag är på väg norrut i New York State för att
hälsa på studenten som inbjöd mig när han sökte upp
Gunnar ombord på M/S Kungsholm. Inte för att jag
vet om jag verkligen var inbjuden eller om det bara var
vad man säger i Amerika men Gunnar har telefonerat
upp till Syracuse att jag skall komma och man har lovat
att möta mig. Den skallige har gått av. Han skulle nog
till Albany bara.

Jag ser vagnen och huvudena där framför mig och jag
vet att jag sitter på den åttonde raden. Nej, jag borde ha
tagit en annan bok med mig till Syracuse. Den här är
sådan att jag tittar bort. Jag håller ned den inbundna
gröna boken med ryggen upp mot knäna och ser ut över
vagnen. Bredvid mig har jag min väska. Den är av
mjukt brunt läder och är hopfällbar. Den har tillhört
farfar och jag fick den i fjol av farmor för jag tyckte om
den. Den är praktisk också för den är lätt. Den
innehåller tandborste och tvål och ombyte av strumpor och

kalsonger och en extra skjorta. När jag sitter där hösten
1938 vet jag exakt vad studenten heter och vet exakt i
vilken stad han bor och vilken station jag skall gå av
vid. Det är bortom Albany och nära Syracuse. Men nu
när jag ser detta fyrtiofem år senare kan jag inte finna
namnen. Inte på staden, inte på familjen, inte på
studenten.

Det är på New York Central-banan jag reser norrut
och denna vagn är en day coach helt byggd i stål. Den
har heller inga öppna plattformar med grindar som de
svenska trävagnarna. De svenska vagnarna är
livsfarliga i en olycka. Det blir som att slå med en slägga mot
en tändsticksask. Passagerarna har inte en chans. Här i
Amerika sitter man säkert. De här vagnarna är
boggie-vagnar också. Jag hann titta på boggierna innan jag
sattes på tåget. De hade ordentliga spiralfjädrar. Jag
böjde mig ner för att kunna studera kopplingarna också
för de har andra slags kopplingar och inga buffertar
som vi. Men man drog i mig och fick upp mig och
undrade vad jag gjorde och jag svarade:

— Ingenting.

— Skynda dig då! sade man.

— Se till att du kommer av ordentligt, sade man
sedan.

Och man föste upp mig i vagnen. Jag vinkade och
gick in och satte mig. Men jag hade hunnit titta på
vagnarna utifrån när jag gått på plattformen. De var
mycket mörkt gröna med svarta tak. Ovanför
fönsterraden stod NEW YORK CENTRAL LINES i guld. Den
här vagnen var nummer 409. Det stod under
tvättrumsfönstret. Också de siffrorna var målade i guld. Boggien

drev en generator tror jag.

Boken jag läser borde vara på engelska. Men jag
klarar inte att läsa engelska helt obehindrat ännu. Jag
valde därför en bok på svenska att läsa på resan upp
men jag tog en bok på svenska av en amerikansk
författare. Det var Jack London. Han hade skrivit bra böcker
jag tyckte om. Han hade skrivit Järnhälen och han hade
skrivit om Alaska och om Söderhavet. Det var hans
noveller jag läste nu. Boken hade jag haft med från
Sverige. Men jag tyckte inte om det jag läste. Därför
lämnade jag sedan boken i rummet där jag bott hos
studentens familj utanför Syracuse utan att säga något
om det. Jag låtsades glömma den.

Jag tyckte faktiskt illa om boken. Jag hade inte vetat
att Jack London skrev sådant här. Det jag nu läste var
inte trevligt. Det handlade om några som älskade
varandra så mycket att de inte ens tog i varandra. De bara
låg där bredvid varandra med luft emellan och
händerna ovanpå filten och talade om hur de älskade utan
att någonsin nudda vid varandra. Jag skämdes när jag
läste det och försökte bläddra fram en annan novell.
Men jag minns bara denna som fick mig att skämmas.

När jag ser ut genom fönstret har landskapet ändrat
karaktär. Här är kullarna skogklädda. Jag hör
skenskarvarna. Här har man ännu inte svetsat ihop rälerna.
Det gör man där de strömlinjeformade
höghastighetstågen skall gå. De kör i etthundra miles i timmen. I
Sverige skulle man säga etthundrasextio kilometer i
timmen. Några kör fortare ändå. Den här boken är inte
bra. Berättelserna blir bara allt sämre ju längre jag
läser. Konduktören går förbi igen. Jag pekar på

biljetten som sitter nedstucken högst upp på ryggstödet till
sätet framför mig under det jag fortsätter att läsa. Men
han ber om biljetten igen. Jag ser upp. Det är inte
samma konduktör. Denne är fet. Den som varit med
från New York var mager. Jag börjar säga att the ticket
finns där och pekar. Men som jag säger det ser jag att
det inte längre finns någon biljett däruppe på
ryggstödet framför mig. Den måste ha fallit på golvet. Jag böjer
mig ner. Jag letar. Konduktören talar, han frågar åter
efter min biljett. Jag försöker förklara det hela för
honom. Min engelska är dålig hör jag. Tungan är ovig i
munnen. Han ser på mig. Jag hör mitt dåliga uttal
riktigt ordentligt då. Jag förbannar mitt uttal inom mig
och försöker hålla underkäken i rätt läge och tala längre
bakåt-uppåt i munnen. Jag märker att jag sätter orden i
fel ordföljd. Jag trevar efter orden. Jag hittar dem inte.
Hans ögon är alldeles utan uttryck.

Jag berättar varifrån jag kommit och vart jag är på
väg och hur biljetten såg ut och hur det gick till när den
magre konduktören som gick förbi här förut tog min
biljett och såg på den och klippte i den och sedan satte
fast den uppe på ryggstödet till sätet framför mig. Jag
förstår att man kommer att sätta av mig vid nästa
station. Det kan inte hjälpas. Reglerna är sådana.

Nu kommer en kvinna fram. Hon har suttit tre rader
bakom mig. Hon säger att det är sant att pojken hade
en biljett. Hon gestikulerar. Hon är kortvuxen och
svarthårig och ser italiensk ut. Man kan inte bara kasta
av honom, säger hon. Det vore inte rätt. Han är en
stackars europeisk pojke som råkat illa ut.

— I saw the ticket!


Det samlas flera stycken runt mig och konduktören.
Min engelska är dålig. Den är sämre nu tycker jag.
Skammen sitter som en tjock och äckligt len klump i
halsen och hindrar språket. En äldre man med stort vitt
ansikte lutar sig över mig och frågar hur det hela gått
till. Han talar mycket mjukt och på hans krage ser jag
att han är präst. Jag försöker finna de rätta orden men
jag kallar honom inte father för han är inte katolsk. Jag
vill heller inte låta hetsig eller upprörd och framförallt
vill jag inte låta osäker eller orolig. Jag är rädd för att
man skall börja tycka synd om. Hellre än att man
tycker synd om mig bör jag le vänligt och vara hövlig
och gå av vid nästa station och så får vi se hur det
ordnar sig. Om hundra år är vi alla döda i alla fall och
vad spelar det då för roll med en biljett? Plötsligt tänker
jag oss alla döda och borta och hela det här tåget står
egentligen på ett museum någonstans ungefär som i den
där berättelsen H. G. Wells skrev om hur han reste i
tiden och fanns i framtiden och såg sina egna verktyg
och maskiner som konstiga forntidsföremål. Men han
såg dem i ett museum som också det blivit ett övergivet
forntidsminne. Framförallt inte låtsas om någonting.
Inte visa någonting. Bara sitta här, le vänligt och
försöka få bukt med orden och uttalet ty jag kan ju inte
mer än dö. Om man skulle stå vid sidan om, utanför
montern, och titta in på detta och om det som nu sker
här omkring mig egentligen skett för länge sedan finns
det ju ingenting som betyder någonting. En
papperslapp som tappats inne i detta konstiga museitåg någon
gång förr i tiden.

Sådant här händer. Det kan hända vem som helst.

Det beror inte på att jag är europeisk immigrant och
inte på att jag är pojke och ingen skall någonsin få tycka
synd om mig och om jag bara formade orden bättre
behövde ingen skratta åt mig. Fast ingen skrattar.
Prästen med det stora vita ansiktet förklarar att det nog var
så att den magre konduktören när han gick förbi sista
gången innan han skulle lämna av bara tog min biljett i
ren distraktion. Eller också tog någon annan den. Det
finns onda människor som tycker att sådant som att ta
biljetten från en stackars europeisk gosse utan att han
märker det när de går av tåget är ett praktiskt skämt,
säger den kortvuxna och svarthariga kvinna jag tror
vara italiensk.

Biljetten finns i varje fall inte på golvet och inte i
någon av mina fickor och inte på sätet utan är bara
borta. Man pratar fram och tillbaka. Det är ett tiotal
vuxna amerikaner runt mig och konduktören nu. Alla
försvarar de mig. Tåget går in i en kurva, vagnen
kränger, prästen tar tag i ryggstödet framför mig och
säger:

— Man kan inte bara kasta av en pojke på det här
sättet!

En medelålders man i grå flanellkostym säger att
man ju skall hämta pojken på stationen och att det
enklaste är att låta honom följa med dit han skall och se
till att man tar hand om honom. Tillslut säger
konduktören att han skall försöka fixa det och skriver ut en ny
biljett. Han ger mig den och säger:

— But don't you loose this one too!

Det är nästan mörkt när jag är framme. Man måste
ha mött mig men det minns jag inte. Inte heller minns

jag hur det rum såg ut där jag sov. Men huset var en vit
villa med veranda framför i en förstad där husen hade
stora gräsmattor och plank mellan sig men inga staket
mot gatan. Men middagen minns jag. Det var den
första gång jag ätit hemma hos en amerikansk familj.

Matsalen var mycket ljus. Det var gula tapeter på
väggarna och vita gardiner för fönstren. Det satt två
lampetter för tre ljus vardera på den inre långväggen.
Lampetterna var av mässing. De var snirkliga och det
hängde små lönnlöv av mässing från dem. Fast ljusen
var elektriska förstås. Det stod en vit skänk mellan de
två fönstren på den andra långväggen. På den stod två
ljusstakar av silver med riktiga ljus. I taket hängde en
kristallkrona rakt över ett ovalt vitt matsalsbord med
sex vita stolar runt sig. Stolarna hade hög rygg och
sitsar av blått tyg. Bordet var stort nog för tio personer
men de andra fyra stolarna stod uppställda mot
innerväggen mellan lampetterna.

Vi var sex personer runt bordet. Vid ena kortändan,
den där han hade ryggen mot dörren till köket, satt
studentens far. Han var ungefär sextio år. Han var
fetlagd med hög ansiktsfärg och kortklippt grått hår.
Han hade hornbågade glasögon. Jag tror han var
fastighetsmäklare, realtor. Vid andra kortändan satt
studentens mor. Fast för det mesta satt hon inte utan höll
på att småspringa fram och tillbaka mellan köket och
middagsbordet och lägga för och bära ut de stora faten.
Hon var mager och gråhårig med stora ögon. Jag satt
på ena långsidan med studenten till vänster om mig och
hans mor till höger om mig. Bakom mig var fönstren ut
i trädgården. Mitt emot mig satt studentens bror. Han

var i samma ålder som jag. Mellan honom och
studentens far satt systern. Hon var tretton eller fjorton år.
Hon var inte klädd som flicka längre utan hade en
höghalsad åtsittande blå jumper och man kunde se att
hon hade börjat få bröst fast det ville jag inte titta på så
det märktes. Jag tror hon börjat använda läppstift
också. Hon hjälpte sin mor att duka av. Hon fick också
bära in sådant som sås och sylt. Dukningen var
annorlunda än den jag var van vid. Var och en av oss hade
tre tallrikar. En stor tallrik, en mindre tallrik till vänster
och en ännu mindre ovanför den. På den allra minsta
tallriken låg en kniv. Till vänster om den stora tallriken
låg två gafflar. En stor ytterst och en liten därinnanför.
Till höger om tallriken låg en kniv och en sked. Ovanför
tallriken låg en liten sked och uppe till höger stod ett
glas som studentens mor fyllde med isvatten ur en stor
klirrande glastillbringare. Alla drack isvatten.
Ingenting annat.

Jag förstod så småningom att den minsta tallriken
var avsedd för bröd och smör. Man tog ett rundstycke
och lade det på brödtallriken och sedan en smörkula
man lade på tallrikskanten och därefter bröt man
brödet i små bitar allteftersom och tog så med den egna
smörkniven en liten dutt smör på den bit man just
skulle äta upp. Man fick tydligen inte göra en smörgås
att bita av. Man fick bara bre och äta munsbit efter
munsbit. Den mellanstora tallriken var till för sallad.
Här åt man sallad precis som Gunnar och Alva brukade
göra. Till salladsätande hörde den lilla gaffeln, den som
låg innerst. Men jag tyckte inte om sallad då heller och
när man lade för åt mig och hällde på en skär dressing

rörde jag lite med gaffeln i det bara och låtsades äta av
det och sade att det var:

— So very good!

Studentens mor bar in en bricka med sex små
soppskålar. Det var en soppa som såg ut som välling fast det
var majs i den och små brynta skinkbitar. Den var rätt
god. Det smakade lök om den också. Studentens syster
bar ut soppskålarna när vi ätit färdigt och då kom
modern in med huvudrätten på ett stort silverfat med
handtag.

Det var ett slags limpa av köttfärs med mycket
potatismos omkring sig och på kanten av fatet låg stora
sönderkokta tomater som en krans. Studentens bror
smackade och sade:

— Real meat loaf!

När modern satte ner fatet bredvid fadern log denne
och tog ketchupflaskan och började skaka ketchup över
köttfärslimpan och potatismoset till dess allting helt
dränkts av röd ketchup. Sedan skar modern för åt
honom och lade upp åt honom. Han tog en stor klunk
isvatten och började äta utan att vänta på oss.

När jag såg honom äta blev jag alldeles fascinerad.
Han åt nästan som jag. Fast mer omsorgsfullt. Först tog
han gaffeln i vänster hand och kniven i höger hand.
Han satte ner gaffeln i den stora köttfärsbiten och skar
med kniven loss ett litet stycke, precis lagom för en
munsbit. Han frigjorde därefter gaffeln. Sedan
placerade han kniven uppe på tallrikskanten och lade ifrån sig
gaffeln längst ner mitt på tallriken. Han satte vänster
hand under bordet, tog tag i gaffeln med höger hand,
höll den som om den vore en sked och förde upp

köttfärsbiten till munnen. Under det han tuggade tog han,
fortfarande med gaffeln som sked i höger hand, lite
potatismos. Han klämde så fast moset ordentligt mellan
gaffelns fyra klor, rörde in tuggan med ketchup och
förde den till munnen. Med en snabb läpprörelse
rensade han gaffelklorna. Därefter lade han ifrån sig den
nu renslickade gaffeln på tallriken och tog upp handen
han hållit gömd under bordet. Med denna vänsterhand
tog han nu gaffeln, vände på den och höll fast
köttfärsstycket med klorna under det han med högerhanden
höll kniven han skar med. Sedan lade han åter ifrån sig
kniven uppe på tallrikskanten, gjorde fri gaffeln, lade
den på tallriken mitt för sig och stoppade in
vänsterhanden under bordet samtidigt som han tog tag i gaffeln
med högerhanden, men nu vände han den inte i
skedform utan han högg ned mot tallriken med gaffeln,
spetsade det lilla köttfärsstycket och förde upp denna
munsbit till munnen samtidigt som han vände gaffeln
så köttfärsstycket hölls upp mot munnen av klorna. Jag
lade märke till att gaffeln måste vila helt fri och vara
helt ren från mat när han bytte hand. Han lät inte
gaffeln bära någon köttfärs eller något potatismos annat
än när han arbetade med den i maten eller förde upp
mat till munnen. Då och då tog han upp servetten från
knäet, torkade bort ketchupen från läpparna och drack
isvatten i stora klunkar utan att lämna märken efter
munnen på glaset. Ett par gånger bröt han ett litet
stycke av brödet han hade på den minsta tallriken,
bredde smör på brödbiten, tog den ytterst i
högerhandens fingerspetsar och stoppade snabbt in den i
munnen utan att låta fingrarna röra vid läpparna och åt upp

den helt och hållet i en enda tugga.

Studentens bror som satt mitt emot mig brydde sig
inte om att skära sitt köttfärsstycke med kniven. Han
rörde inte kniven alls. Den låg kvar bredvid hans tallrik
som dekoration hela måltiden igenom. Han använde
bara gaffel. Han skar köttfärsen med gaffeln ungefär
som man gör med tårtbitar man äter på konditori. Men
vänsterhanden höll han hela tiden gömd under bordet.
Systern och modern däremot åt som fadern och när jag
sneglade på studenten bredvid mig såg jag att han för
det mesta gjorde som fadern fast han ibland glömde sig
och gjorde som sin lillebror.

Jag behövde egentligen bara komma ihåg att hålla
vänsterhanden under bordet och att inte ha mat på
gaffeln när jag bytte hand för att äta helt amerikanskt.

När vi ätit färdigt av varmrätten bar modern och
systern ut disken. Hur modern var klädd minns jag inte
men systern hade plisserad mörkblå kjol och ett vitt
läderbälte skilde den åtsittande ljusblå jumpern från
den svepande mörkblå kjolen. Silkesstrumpor hade hon
också. Hon hade svårt att få sömmarna raka, såg jag.
Strumporna korvade sig lite i knävecken. Jag sneglade
lite på henne när hon bar ut disken, hon kanske inte
hade strumpebandshållare under kjolen, men tittade
snabbt bort och ut genom fönstret när hon kom in med
efterrättsskålarna. Jag ville ju inte att hon skulle märka
det eller tycka att jag glodde.

Vi fick glass nu. Den var hemgjord. Studenten sade
att det var moderns specialglass, den hon gjorde på
födelsedagar. Nu hade hon gjort den för mig. Det var en
lönnsirapsglass med hackade valnötter. Vi fick en liten

glasskål med sådan glass var och en.

— Man kan bara få verklig lönnsirap här hos oss,
sade fadern. Det är en tradition från den koloniala
tiden. När pilgrimsfäderna kom hit upptäckte de att
indianerna använde lönnarnas sav för att söta sin mat.
Sedan dess tappar vi sockerlönnarna och kokar ihop
saven till sirap eller lönnsocker. Men man kan bara
göra det med den riktiga amerikanska lönnen.

Man frågade mig nu allihop runt bordet om jag
tyckte om lönnsirapsglassen.

— Det är mors eget recept, sade systern. Hon har lärt
det av sin mormor som var från en gammal familj i
Bangor uppe i Maine. Lönnsirap, vispgrädde och ägg.
Och så hackade nötter och lite salt och vanilj. Tricket är
att liksom vända in äggvitan och vispgrädden när det
andra kylts och börjat frysas. Jag har också lärt mig det.

— Vi gör den i kylskåpet nu, sade modern. Men när
jag var barn fick jag vrida glassen i en glassmaskin där
vi hade is och salt. Men för det mesta gjorde vi då
vanlig glass. Den här är speciell.

— It is a very good ice-cream, sade jag.

Och jag hörde mina egna ord. Jag skämdes över hur
stötigt jag talade och hur flåsig språkmelodien var. Alla
kunde höra att jag var utlänning. Scandinahoovian.
Men runt bordet log de vänligt och brodern sade:

— Den är mycket expensive också, sade brodern. Den
måste göras på ren lönnsirap. Man behöver mer än
fyrtio gallon sav för att få en gallon sådan här sirap och
varje träd ger bara tolv gallon sav per säsong så för att
få en gallon lönnsirap behöver man tappa åtminstone
tre träd ett helt år.


— Det är därför den lönnsirap de säljer i New York är
utblandad, sade fadern. Men här använder vi bara äkta
lönnsirap.

— Här är folk lika stolta över sockerlönnen som ni är
över ekarna i Stockholm, sade studenten. Sockerlönnen
är statsträd i New York State.

— Jag är glad att du tyckte om glassen, sade modern.
Vi gjorde den för att du skulle få något riktigt
amerikanskt.

Hon reste sig från bordet och gick ut i köket. Därifrån
kom hon sedan in med en andra portion åt mig. Hon
hade haft den färdig. Brodern tittade längtansfullt efter
denna nya lilla skål med äkta lönnsirapsglass som nu
bars in till mig. Men han bad inte om mer åt sig.

— Smaka nu ordentligt på den, sade fadern. Något
sådant har ni inte i Europa.

Från detta besök har jag sedan bara ett annat minne.
Jag sitter i framsätet till familjens bil. Det var en
Pontiac stationsvagn. Chassiet med motorhuv och vindruta
och stänkskärmar var som på en vanlig bil men ovanpå
detta hade man byggt en kaross med ett ramverk av
fernissad vit lönn och sidor av svart mahogny. Fast
taket var av plåt för säkerhets skull. Det var bara i
Amerika det fanns sådana bilar. De rymde fler
passagerare än en vanlig bil och så kunde man ta med sig lika
mycket bagage som i en liten lastbil. I den här
stationsvagnen fanns plats för sju vuxna passagerare förutom
föraren. Om det var barn och inte vuxna kunde den
rymma fler.

— När vi skulle in till fjärde juli-festen då var vi tolv
stycken! säger brodern.


Det är studenten som kör. Brodern sitter därbak.
Systern är inte med. Brodern talar om James Fenimore
Cooper och Stigfinnaren. Vi kör en svart asfaltväg
uppför en backe genom en skog av höga lönnar. Stammarna
är vita. Bladen brinner i gult, rött och brons. Det är sol
och luften är nästan osannolikt klar. Jag vevar ner rutan
och luften som blåser mot mig är inte kall utan frisk.
Men det är ju här i denna skog av lönnar upstate i New
York som jag upplever den amerikanska hösten. Jag ser
löven på marken. Lövtäcket ligger som en orangefärgad
matta upp mot den svarta asfalten. Jag ser de vita
stammarna och jag ser hur bronsfärgade löv par om par
singlar ner genom den klara luften med en ljus blå
himmel bakom sig och känner friskheten i näsborrarna
och doft av mossa.

Det kan inte ha varit höstfärger nere i staden New
York vid Hudson när vi kom till Amerika för en vecka
sedan. Inte därnere den första september. Det minnet
måste vara fel. Det är här och nu när jag vevar ner
rutan och studenten växlar i uppförsbacken och vägen
svänger över krönet och skogen brer ut sig under oss jag
första gången upplever hösten här i Amerika. Lönnarna
är mycket höga. Jag vänder mig om till brodern och
säger att Leif, Erik Rödes son, tog sådant lönnvirke med
sig hem till Brattahlid när han för åttahundratrettioåtta
år sedan av stormarna drivits hit till Vinland och
upptäckt Amerika.

— Några stockar var så stora att de kunde användas
att bygga hus med står det skrivet, sade jag. Det var ju
ont om virke på Grönland. Det måste ha varit lönnar
som dessa.


Men jag hade svårt med engelskan. Några av orden
jag behövde fanns inte. Först måste jag tänka dem på
svenska och därefter leta efter dem i engelskan. Jag tror
inte brodern förstod mig. Han bara nickade och sade:

— Of course.

Jag kunde tänka mig dem komma fram genom
skogen. Leif hade stora utstående glosögon och flätat gult
skägg och gul mustasch och han höll munnen öppet
ropande. Benlindor hade han och i högerhanden ett
kort svärd av det slag som var på modet då. De andra
kom trampande efter. Men de kom nog aldrig så långt
söderut och in i landet. Jag kände heller inte brodern så
bra att jag började berätta mer om dem för honom.
Dessutom kunde jag inte göra det på det engelska
språket.

Det krafsar i handflatan. Jag vänder blicken från
lönnskogen vi kör genom. Vi har varit inne i staden. Vi
har varit i en stor affär med leksaker och spel och
modeller och akvariefiskar och andra djur. Jag har köpt
en sköldpadda, en turtle. Den kostade 25 cent. Den har
en ros på ryggskölden. Inte någon riktig ros utan en
dekalkomani-ros. En sådan som flickor brukar använda
i sina böcker eller på sina brevpapper. Man tar
papperslappen med rosen och lägger den i vatten och sedan
sätter man den på boksidan eller brevpapperet eller vad
det kan vara med bilden nedåt och så drar man
försiktigt bort papperet. Jag kan ordet på svenska fast det inte
är många som använder det. Här i Amerika säger man
bara decal. Egentligen tycker jag inte om att den lilla
sköldpaddan fått en sådan ros på skölden. Så gör man
inte med djur. Man skall inte leka och skämta med

naturen. Och en ros passar i varje fall inte. Men jag tog
den sköldpadda som hade den minst störande
dekorationen och när jag kommer hem kan jag tvätta bort
dekalkomanien. Den är lite ovärdig. Sköldpaddan vilar
i min handflata. Den har stuckit ut huvudet och ser sig
om med hastiga ryck. Också benen är ute. Det var de
som krafsade. När jag kupar handen om denna lilla
turtle för att inte förlora den då drar den omedelbart in
huvud och ben igen.

— Den är lättbyggd, säger brodern. Jag har en
likadan.

Han talar om modellflygplanet. Han var med att
välja när jag köpte byggsatsen. Det var en
tävlingsmodell egentligen. Den hade konstruerats på grundval av
erfarenheter från många tävlingar stod det på
kartongen. Mest var den avsedd för glidflykt. Gummimotor
naturligtvis för att komma upp ordentligt men med
propeller som vek ihop sig såfort gummit spände av och
dessutom då gick på frihjul så den inte skulle ge
luftmotstånd utan planet kunna ha lång glidflykt.
Modellen var mycket lätt, den vägde bara lite över 4 uns, 130
gram eller så, trots att den hade en spännvidd på 41
tum. Men den var rätt dyr faktiskt. Kostade $1.50. Han
hade paketet där i baksätet.

— Vi kan tävla hemma sedan i morgon, sade han.
Om vi bygger den i kväll då kan vi ta båda planen till
fältet i morgon bittida och flyga dem innan vi går till
kyrkan. Då är det ingen som spelar där.

Men jag skulle inte bygga den förrän jag var tillbaka i
New York City. Det var ju svårt att ta med den på tåget
när den var byggd. Den var ju ömtålig då. Rätt som det

var skulle någon sticka en käpp genom papperet och då
var allt förstört. Dessutom ville jag inte ha honom med
när jag byggde. Den här modellen krävde en del. Att
ånga och böja balsa var inte så svårt men jag ville vara
ensam när jag spände på papperet. Jag fick flyga den i
någon park. Kanske kunde jag flyga den i parken där
utanför huset vid Riverside Drive.

Det kommer inte många bilar här mot oss på denna
väg. Det är en parkväg egentligen. Den är rak nu och
för uppåt. Studenten växlar ner igen. Motorn är inte i
något vidare skick. Folke skulle kunnat få ordning på
den. Jag tänker mig att jag byggt modellen. Nu snurrar
jag upp motorn med pekfingret mot propellern. Jag
håller modellen i handen. Nu släpper jag propellern
samtidigt som jag kastar fram planet. Det stiger mot
den blå himlen. Jag ser det stiga upp över träden. Det
svävar högt däruppe. Det kommer ner och sveper över
trädtopparna och lyfter igen och sedan kommer det i en
lång, lång glidflykt ner mot skogen och jag ser det landa
fint och stilla därframme på den svarta asfalten och så
bär det uppåt så mycket att studenten får gå ner på
ettan. Han dubbeltrampar och motorn rusar till ett
ögonblick innan den hostar vidare.

— Vi skall köpa ny bil till vintern, säger brodern.

När tåget kommer in till Grand Central Station på
tisdag eftermiddag tror jag att någon skall möta mig.
Man har telegraferat att jag kommer och med vilket tåg
jag kommer. Jag har gjort mig i ordning för länge
sedan. Tagit på mig min keps och rest mig så fort vi
körde in i tunneln och står nu med farfars läderväska i
handen längst fram vid dörren. Jag är den främste. De

andra passagerarna står i en kö bakom mig. Vi kommer
in så att det blir den vänstra dörren som för ut till
perrongen. När tåget nu saktar farten ser jag ut genom
dörrfönstret. Det står några stadsbud där med sina
kärror. De har röda mössor. När tåget stannar då
öppnar en äldre man bakom mig dörren. Han sträcker fram
handen förbi mig och vill inte låta mig öppna. Men jag
är den förste av tåget i alla fall. Jag ser längs perrongen.
Den fylls snabbt av passagerare. Jag ser ingen jag
känner igen. Jag börjar gå mot utgången. När jag gått två
vagnar fram förstår jag att det inte är någon som
kommit för att möta mig.

Det är viktigt att inte låta någon upptäcka detta. Det
får inte synas på mig. Därför får jag inte börja gå
saktare. Inte heller får jag börja springa eller se mig om.
Jag måste gå i samma takt som förut och bara se rakt
fram. Det skall vara som om jag går i tankar en väg jag
brukar gå. Faran är ju att någon kommer fram och talar
med mig annars. Frågar mig vem jag är och vart jag
skall. Här på denna stora station finns det ett speciellt
kontor med olika tjänstemän som är ute på perrongerna
och letar efter barn och unga kvinnor att ta hand om.
De skall speciellt rädda unga flickor som kommer till
New York City för första gången i livet och inte vet vart
de skall ta vägen. Men de tar också rätt på barn som
kommit vilse. De bör inte få syn på mig. Jag vill inte att
de skall lägga märke till mig och gripa mig. Jag går med
min lilla läderväska perrongen fram. Den är lätt och jag
får inte gå som om den vore tung.

Det är mycket folk nu. Det är en flod av folk. De har
resväskor och bär kappor över armarna. De har

paraplyer och grå hattar. Männen som vandrar förbi har grå
kostym, vit skjorta och slips och de stirrar ut i rymden
med tom blick. De har bråttom. Jag stirrar med samma
tomma blick. Inte fästa blicken på någon och
någonting, bara iaktta ur ögonvrån och inte dröja med stegen.
En kortvuxen medelålders kvinna i gul klänning och
stor svart hatt släpar en brun resväska i ena handen och
en tjutande unge i den andra. Ungen är fyra år eller så.
En pojke. Han stretar och hänger och hon drar iväg
med honom. Han hasar med hälarna mot perrongen
och vrålar. Många bland männen har sin tidning
fastklämd mot sidan under väskarmen uppe under
armhålan. Det är nästan trångt så många är vi som går rakt
fram. Det trampar runt mig. Vi går alla i takt fram mot
utgången och hallen.

Detta är Grand Central Terminal. Plötsligt ser jag
den framför mig ovanför de grå hattarna som mal fram
mot utgången. Först ser jag den utifrån som på ett foto
med den stora klockan och alla skulpturerna uppe mot
taket och sedan ser jag den högt uppifrån som på en
karta. Här är Manhattan och där syns Grand Central
Terminal mellan fyrtioandra och fyrtiofemte gatan.
Park Avenue delar sig runt den väldiga stationen. Den
byggdes 1913. Hit anländer och avgår 600 tåg om
dygnet. Var dag lossas här 3 000 boggievagnar passagerare.
Bangården är underjordisk. Den sträcker sig tjugofem
kvarter uptown. Det finns två våningar perronger här.
Tåg kommer och går hela tiden. Det är som ett
långdraget muller tvärs genom ljudet av trampande fötter. Jag
tycker jag känner tågen under skosulorna. Nu är vi
nästan ute i hallen och det gäller att bestämma sig utan

att någon lägger märke till mig. Om jag tvekar blir jag
synlig.

Det går bus och subway härnerifrån upp till där vi
bor vid etthundrasextonde gatan och Riverside Drive.
Jag har pengar kvar att ta femte-avenybussen om jag
vill. Den kostar en dime, tio cent. Subwayen kostar bara
en nickel, ett femcentstycke.

Det finns biograf här och frisör och olika affärer och
tidningsförsäljare i ett stort stånd med alla sorts
tidningar framme. Omslagen är mycket färggranna och
jag gör som alla andra och vänder huvudet mot
tidskriftståndet och kastar en blick på omslagen med
flickor och bilar och flygplan och mer flickor, sådana som
bara har baddräkt eller kanske inte ens det som jag
sneglar på under det jag går vidare med min väska utan
att ändra takten.

Hallen är väldig runt mig. Det stora rummet är en
hel rymd fylld av ett högt stimmande surr av hundratals
människor och i den dammiga luften slår solen in
balkar av ljus genom fönstren högt däruppe. Inte ett
ögonblicks tvekan nu och ögonen helt utan uttryck. Jag låter
dem vara så uttryckslösa att jag känner att det stramar i
kinderna och sticker i läpparna. Jag skulle kunna ta
bussen. Jag har åkt den linjen en gång förr. Fast inte
härifrån. Hit kom jag med taxi för de tycker bäst om att
åka taxi men det har jag nog inte råd med.

Det är tvåvåningsbussar. Sitter man däruppe har
man utsikt. Då sitter man i det fria. Om vädret är bra är
det skönt. På träbänkarna däruppe sitter sådana som
vill röka och så alla som vill se staden. Det finns inga
ståplatser på de bussarna. Det är därför de är dubbelt

så dyra som annat. Vi tog den bussen när vi skulle upp
från Rockefeller Center den dag vi var ute och såg på
staden. Jag sprang uppför trappan för att hinna före
men jag lyckades ändå inte få någon plats på de första
bänkarna. Där satt redan fyra tanter. Två tanter på ena
sidan och två tanter på andra. De hade varit och
shoppat och hade olika sorts påsar med sig. Två av dem var
barhuvade och en hade en liten svart hatt men den
längst till höger som satt alldeles framför mig hade en
hatt som såg ut som en stor blå fågel med utfällda
vingar. Jag undrade vad man sade till henne om man
fick henne framför sig när man gick på bio. Bänkarna
var gula. Mot mittgången fanns ett ordentligt blåsvart
järnhandtag ytterst uppe på varje bänk. Om bussen
krängde skulle man kunna ta tag i dem. Men man fick
inte stå i gången under färd.

Vi körde då uppför femte avenyen förbi Central Park
och upp till etthundrationde gatan där vi tog oss över
till Riverside Drive och så följde vi den ända hem. På
långt håll såg jag var vi bodde. De höga svarta
järnstaketen framför husen i kvarteret innan. Soptunnorna
som stod kvar otömda. Etthundrasextonde gatan som
gick i en backe upp till höger.

Men jag vet inte var jag skall gå på
femteavenybussen. Jag måste fråga och det vill jag inte. Man kommer
att höra att jag är utlänning och man kommer att säga
att jag är

— A lost child.

Om det nu heter det. Det kanske heter:

— This boy has got lost.

Men jag är inte lost. Jag vet var jag är och hur jag

kan komma härifrån och jag behöver inte alls någon
hjälp. Jag kunde ta subwayen också. Det går en shuttle
härifrån till Times Square där jag kan byta till banan
som går uptown på västra sidan Manhattan. Men jag
vet inte riktigt hur jag skall göra. Det vill säga jag vet
hur jag skall komma till tunnelbanan. Men sedan måste
jag se på kartorna. Och om jag skulle stå där och se så
skulle det nog komma någon och fråga vart jag skulle.

Jag går snabbt och lugnt framåt och följer strömmen.
Den drar mig med ut på fyrtioandra gatan förstår jag.
Inte med en min har jag förrått att jag går här med min
väska och planerar hur jag skall komma hem. Jag
tänker mig Manhattan framför mig. Här kommer jag
nu att komma ut på fyrtioandra gatan nere vid
Vanderbilt Avenue. Därovanför mig går Park Avenue kring
stationsbyggnaden och så vidare norrut. I och för sig
skulle jag kunna ta mig norrut på Park Avenue också
och så småningom gå västerut till dess jag kom till
Central Park och så följa parken och ta av längs
etthundrationde gatan till Riverside Drive. Men nu går jag
redan här på fyrtioandra gatan och ljusen slog om och
jag följde strömmen och jag har redan korsat
Vanderbilt Avenue. Därför fortsätter jag vidare västerut på
fyrtioandra gatan. Jag skall korsa Madison Avenue och
Fifth Avenue där jag borde kunna ta en buss förstås
men det kommer jag ju inte att göra och sedan är det
bara Sixth Avenue innan jag kommer ut på Broadway
som jag då följer snett upp mot Times Square.

Jag går på fyrtioandra gatan. Jag har alltså först fyra
kvarter västerut och sedan med Broadway sjuttiofyra
kvarter norrut. Fast Broadway går ju inte alldeles rakt

så man kan säga att det blir ungefär sjuttiosju block att
gå längs Broadway och vid etthundrasextonde gatan
skall jag ta av västerut och det blir då två kvarter ner till
Riverside Drive. Fast man kan också säga att det är ett
kvarter ty det finns ingen tvärgata på södra sidan
etthundrasextonde gatan mellan Broadway och Riverside
Drive och sedan tar jag norrut igen och har då ett halvt
block kvar och så är jag hemma. Det blir alltså åttiotre
och ett halvt block. Det är ungefär som att gå från
Skansen till Olovslund i Stockholm och det har jag ju
gjort. Om jag går i vanlig takt bör jag alltså vara
hemma ganska lagom till middag

Den eftermiddagen vandrar jag upp längs Broadway
med min väska. Det är mest väskan jag ser. Den hör
inte riktigt ihop med en stadspromenad. På den syns
det att jag är från landet. Det gäller därför att gå så att
jag inte blir uppmärksammad. Jag smälter in i
strömmen av fotgängare. Vi stannar vid rött ljus. Bilarna
rusar förbi. Ljuset slår om och vi börjar gå igen.

Här och där ett skyltfönster jag skulle vilja stanna
vid. Men jag stannar inte. Jag stannar inte ens vid
nittiosjunde gatan där hela skyltfönstret är fyllt med
små hundvalpar. Dock märker jag att mina steg blir
mer dröjande. Man går om mig. Jag har vridit på
huvudet och ser in i skyltfönstret. Valparna klättrar på
varandra. Genom glaset hör jag dem bjäbba. De skäller
inte. De är alltför unga. Det är inte rätt att ta en kull så
tidigt. De borde inte finnas där på sågspånet i
skyltfönstret. Så bör man inte göra med djur. De är nog inte
rasrena men de kan vara engelsk harhund, beagle. De
är vita och bruna med hängande öron. De tumlar om

varandra. En av dem reser sig upp och håller
framtassarna mot rutan och ser mig rakt in i ögonen just som
jag går förbi. De stora hundögonen känns i hela
kroppen. Men jag stannar inte i alla fall. Jag bara går rakt
på och försöker hålla samma takt. Jag stannar heller
inte vid biograferna fast jag skulle vilja se på
filmbilderna. Men högt uppe på Broadway vid
etthundrationde gatan ser jag biografen NEMO på andra sidan
gatan. Det är den biograf som ligger närmast. Det har
jag sett i tidningen. Nu vet jag var den finns. Den
kommer jag att gå till senare, tänker jag.

När jag svänger av från Broadway ner på
etthundrasextonde gatan går solen ner över New Jersey där långt
borta framför mig. Solskivan hänger stor och röd över
trädtopparna ett ögonblick och sedan sjunker den
snabbt undan bakom rökslöjorna samtidigt som
parkens träd börjar resa sig nere i fonden och skymmer mer
och mer av den röda kvällshimlen ju längre jag går ner
västerut utför norra sidan av etthundrasextonde gatan.

Jag rundar hörnet och kommer ut på Riverside Drive
och fortsätter uppåt. Jag kommer fram till 449
Riverside Drive just som portvakten öppnar dörren. Det är
Gunnar och Alva som är på väg ut. De har aftondräkt.
Taxin väntar redan på dem.

— Men Jejje! säger Alva. Är du inte hemma. Var har
du varit?

— Jag har gått hem från stationen, säger jag.

— Men darling, du hade ju lovat att hämta honom,
säger hon till Gunnar.

Först tror jag att han tänker svara henne att han
glömt av det. Det är som om han tvekade ett ögonblick

men så säger han i stället:

— Jag fick ett konstigt telegram om att Jan kommer
med Turtle and Airplane till Grand Central tre och
tjugo och tåg heter ju så där konstigt nu för tiden och så
ringde man järnvägen från officet och frågade om
Turtle and Airplane var försenat men då sade man på
järnvägen att det inte fanns något sådant tåg så jag
utgick från att telegrammet var ett skämt.

Han talar inte; han rabblar lite entonigt. Han låter
som en pojke som ertappats i ett bus. Som om han
spelat hartsfiol och blivit upptäckt och nu urskuldar sig.
Hela tiden ser han på mig med sina vattenblå ögon. Jag
vet att han ljuger. Men han kallar det inte att ljuga när
han talar så. Han skulle kunna säga att han narrades
lite eller att det var på skämt eller att han retades. Men
jag låtsas inte om att jag förstår det. Jag säger alls
ingenting.

— Men darling, säger Alva och skrattar med ett klart
flöjtliknande flickskratt, du får inte vara så där glömsk.

Hon viftar lite avvärjande med högerhanden när hon
säger det. Hon har blanka svarta handskar av tunt
läder. Men hennes ögon är alldeles stela. Pupillerna
hopkrympta. Hon är rädd.

— Jan reder sig, säger Gunnar.

Jag ler. Det gör jag alltid numera då det är så här.
Jag ser förbi dem, ser tvärs genom dem och bara ler.
Gunnar tar upp plånboken och plockar fram två
dollarsedlar. Han håller fram dem i handen ett ögonblick så
jag skall se dem. Sedan stoppar han tillbaka den ena
sedeln i plånboken igen och ger mig den andra.

— Här får du som plåster på skavsåren, säger han.


— Darling, du är omöjlig, säger Alva och skrattar sitt
höga skratt igen men hennes pupiller är fortfarande lika
stela.

— Spring upp med dig nu, säger Gunnar till mig.

— Hurry up darling, säger han till Alva.

De vänder sig om mot bilen och taxichauffören lutar
sig tvärs över förarsätet och sticker ut handen och
öppnar bildörren. Jag börjar gå in genom den stora
glasdörren som den store svarte portvakten i sitt röda livré
fortfarande håller öppen. Jag ser dem i glaset. De
speglas där men med marmorgolvet och hissens gallerverk
av mässing bakom sig och genom sig när de kliver upp i
taxin, bildörren slår igen om dem och de åker iväg. Jag
har sett att de skall gå på stor middag. Alva hade sådan
där lång klänning som var metallblankt silverfárgad
under den svarta kappan och Gunnar hade sin
doktorshatt.

På väg upp i hissen tänker jag på att detta tillhör det
jag inte skulle kunna berätta för någon. Gunnar tycker
att det är roligt att göra så här. Det är som när man var
litet barn och rädd att drunkna. Gunnar tog mig på
axlarna och simmade ut. Det var i skärgården. Det var
en kall sommardag år 1934 med jämngrå himmel och
hård vind. Klipporna var alldeles hala och jag slant när
han jagade mig och jag skrek när jag föll och han fick
tag i mig och när Alva då sade att han skulle ta det
försiktigt svarade han att jag skrek för att det var så
roligt. Och han hade fångat in mig och satte mig nu på
sina axlar och gick rakt ut på djupet med mig och
började simma och jag sprattlade och tjöt och han höll
mig fast och det gick vita gäss på vågorna så blåste det

och när vi var så långt, långt ute att jag nästan inte såg
de gråblanka klipphällarna under den grå himlen
längre då dök han så vattnet slöt sig över huvudet på
mig och hela tiden höll han mig fast och när jag kom
upp till ytan igen skrek jag inte längre, jag bara
hickade. Sedan dess har jag aldrig gråtit när han sett det. Jag
vill inte ge honom den glädjen. Plötsligt ser jag i hissens
spegel det stora kalla havet och hur vågorna fräser fram
mot mig med vita gäss och hör Gunnar skratta när han
drar mig ner i djupet. Sådana skämt är det enda utanför
de vetenskapliga framgångarna som han tycker är
roligt. Det kan ingen förstå. Det finns ingen utomstående
som förstår hur vår familj är. Jag skulle inte ens kunna
berätta detta för farmor. Hon skulle inte vilja lyssna.
Hon skulle bara börja prata helt ivrigt om att jag inte
skall bry mig om det och att Alva och Gunnar bara är
sådana och inte menar något med det. Men jag vet att
Gunnar verkligen menar något med det. Det vet farmor
också fast hon inte låtsas om det. Det vet jag att hon vet.
Jag har hört henne tala om Gunnar och Alva och det
med min mormor.

— Lova måste förstå hur det känns, har hon sagt och
gråtit.

Alla i släkten vet hur det är. Men man får inte tala
om det och inte låtsas om det utåt. Jag kan inte tala om
detta med någon. Jag kan aldrig göra det.

Fast det är inte så konstigt egentligen. Man kan stå
emot. Det farmor inte förstår är att det gäller att inte
vara svag. De andra i släkten är svaga. De är rädda för
honom. Också farmor är rädd. Mig kommer han inte
åt.


— Släktet urartar, hade Gunnar sagt på annandag jul
vid kaffet efter familjemiddagen med alla syskonen och
de ingifta.

Han hade satt ner sin kaffekopp och pekat på mig.

— Far kunde böja hästskor med händerna men Jan
kan inte ens spela fotboll.

Alva skrattade.

— Men darling då, sade hon.

Jag sade ingenting. Jag stod vid bokhyllan och
bläddrade i den tjocka röda franska uppslagsboken som låg
bredvid telefonen. Jag hade tittat på bilderna. På
omslaget blåste en flicka på en maskrosboll så fröna spreds
för vinden. När jag hörde vad Gunnar sade vände jag
mig så alla skulle kunna se rakt in mitt ansikte och
kunna märka att jag inte rörde en min. Gunnar tuggade
på en pepparkaka och tittade på mig. Jag undrade om
han tänkte fortsätta.

De andra teg. Sedan försökte Gunnars lillebror säga
att det var svårt att se detta ännu; han ville försvara
mig.

— Han går ju bara i fjärde klass.

— Ja, kära du, sade Gunnar då och såg på honom.
Du menar så väl. Men din intelligens har alltid varit en
hjärtats intelligens. Fast den som inte ens kan skaffa sig
lekkamrater själv vid tio års ålder och den som inte vid
tjugofem års ålder uträttat något intellektuellt arbete av
bestående värde blir det aldrig något med. Eller hur?

Ingen svarade. Alla såg ner i kaffekopparna utom
Alva som skrattade till lite.

Gunnar tog en pepparkaka till och sade:

— Han hade ju inte ens någon ordentlig

ändtarmsöppning när han föddes. Doktor Renk i Strängnäs fick
ju vrida upp analöppningen med sin tumme. Det minns
ni väl. Det är väl körtlarna det är fel på.

Gunnar höll i pepparkakan och tittade på mig när
han sade det. Men jag såg förbi honom ut mot
äppelträdet genom det lilla runda fönstret bredvid öppna spisen.
Där hade man låtit mura in den avgjutning Gunnar fått
från Trondheim. Den var från domkyrkan där. En
djävul som släpade bort en naken kvinna. Det var en liten
skulptur från medeltiden som arkitekten låtit gjuta av
när domkyrkan restaurerades. Det var en hedersgåva.
Det var bara mycket förtjänta forskare som fick den när
de föreläst. Gunnar fick mig inte att förändra en min.

Det var tyst kring det runda bordet från Svenskt
Tenn. Gunnar åt upp resten av pepparkakan. Hans
bror sade inte något mer. En ingifting harklade sig. Jag
kastade en uttryckslös blick över rummet. Jag visade
ingen reaktion. Då lutade Gunnar sig tillbaka i
länstolen. Han såg ut som om han sov efter maten. Men efter
en kort stund öppnade han ögonen och plirade ut över
släktingarna. Så tittade han rakt på sin bror och sade:

— Från alla samhällsklasser faller det ju från ett visst
mindrevärdigt slagg. Eller hur?

Sedan hade han somnat på riktigt. Under det han låg
bakåtlutad med huvudet vilande mot länstolens
ryggstöd och snarkade med öppen mun satt släkten kvar vid
kaffekopparna. Man tog försiktigt av kakorna och
talade tyst med varandra för att inte väcka honom.

Jag lade ihop uppslagsboken och ställde in den
bredvid telefonen. Därefter gick jag fram till bordet och tog
en pepparkaka.


— Hej då, hade jag sagt. Jag skall ut ett tag.

Jag hade vänt mig om sedan och gått ut genom
dörren utan att se mig om igen och vandrat nedför
trappan och lämnat släkten däruppe.

Gunnar hade inte lyckats den gången i julas och han
hade inte kommit åt mig den här gången heller. Jag
hade klarat mig själv och inte behövt be någon om
hjälp.

Hisspojken öppnar grindarna och jag är framme vid
elfte våningen. Jag känner att jag är lite öm i fötterna
men det skall jag aldrig säga till någon.

Kvällen kommer snabbt nu. När jag ätit står jag i det
mörka livingroomet alldeles vid fönstret och ser ut över
Hudsonfloden. Luften är klar. Högt däruppe över New
Jersey ser jag positionsljusen från ett nattflyg på väg
västerut.

— Det flyger mot Chicago, säger jag.

Därunder lyser lyktorna nere mot vattnet. Det är
långt borta på andra sidan och reklamskylten är tänd.

THE TIME IS NOW 7:45

Det krafsar lätt mot handflatan. I handen håller jag
sköldpaddan. Den har börjat vänja sig vid mig. Den har
huvudet och benen ute och ser sig om med snabba
knyckiga rörelser på huvudet. Jag känner med tummen
över dess ryggsköld. När den blivit ännu lite lugnare
skall jag skrubba bort dekalkomanirosen. Jag vänder
och går korridoren fram in till mig.

Inne i mitt rum gör jag i ordning en liten låda åt min
turtle. Lådan skall stå under sängen. Där skall den leva.
Men nästa morgon är lådan tom. Den lilla sköldpaddan
är borta. Jag letar efter den överallt. Den finns

ingenstans. Först flera månader senare hittar Karna den när
hon julstädar. Den hade tagit sig ut ur lådan under
natten, krupit in under bokhyllan och upp på kanten
bakom bokhyllan och gömt sig där och torkat in och
dött. Det var på dekalkomanirosen jag visste att detta
var min turtle och inte någon turtle som legat där från
den tid då den andra pojken bodde här, han vars böcker
låg uppe i skåpet.

Natten efter det Karna hittat den döda, hoptorkade
sköldpaddan och visat den för mig och vi slängt den i
soporna och soporna burits ut vaknar jag och hör
sopbilarna långt därnere när de tömmer tunnorna. Plötsligt
blir jag då mycket rädd och ropar till så högt att någon
kunde hört det:

— Men tänk om den inte var död! Tänk om den bara
sov vintersömn.


XII

På onsdag eftermiddag köpte jag tidskrifter och en sorts
tjock chokladkaka med seg fyllning uppe hos tysken.
Han hade en liten affär med tidningar och tidskrifter
alldeles om hörnet uppe på Broadway. Det var ingen
riktig affär egentligen utan snarast ett hål i väggen, ett
krypin. Han hade gotter också — candy — i en låda med
glaslock. Det var den sista gång jag gick dit.

Egentligen hade jag tänkt gå till drugstoren
därbredvid. Jag hade tänkt sätta mig på en av de höga stolarna
vid disken och beställa en strawberry ice-cream soda.
Det hade regnat på natten men nu var de stora molnen
borta. Högt uppe drog fjädermoln snabbt över himlen
mot öster. Men det blåste redan och den gröna
markisen över delicatessenaffären smattrade och jag såg det
höga glaset med strawberry ice-cream soda framför mig
där jag gick. Men när jag hade kommit upp på
Broadway och nått fram till drugstoren gick jag inte in. Jag
såg in genom dörren och sedan fortsatte jag gatan fram
med vinden i ryggen. Därinne stod två pojkar i
femtonårsåldern. De hängde över disken med vänsterfötterna
stödda mot mässingsskenan som om de stått i en riktig
bar och de drack Coca Cola ur sugrör. Det var inte
halmstrån utan sugrör av något slags paraffinerat

papper. Det visste jag ty jag hade varit därinne i drugstoren
förut en gång med Karna och då hade vi tagit ice-cream
soda och fått sådana sugrör. En av pojkarna tittade upp
just som jag kom till dörren. Han såg rakt på mig. Han
var fräknig minns jag. Jag hörde redan mig själv
beställa ice-cream soda och förstod hur pojkarna skulle titta
på varandra och nicka när de fick höra min brytning.
Därför gick jag inte in i drugstoren trots att jag gått och
tänkt på denna strawberry ice-cream soda i blåsten hela
vägen upp från Riverside Drive och trots att jag i dag
hade råd till den.

Jag hade fått min första ice-cream soda ombord på
Kungsholm under resan över och sedan hade jag
beställt ice-cream soda var gång jag kunnat. Det var det
godaste jag smakat. Det fanns en speciell
smakblandning som kändes i hela munnen när man sög upp den
genom sugröret. Det skar sig mellan det salta
sodavattnet och den söta glassen. Sedan tog man det sista tjocka
med den långa skeden. Men jag tänkte mig att pojkarna
stod bredvid mig och hånlog och då visste jag att denna
ice-cream soda inte skulle smaka något. De skulle
kommentera mig. Jag skulle bara titta rakt fram och skynda
mig bli färdig med den för att kunna gå. Därför gick jag
inte ens in.

Jag fortsatte ett block downtown och vinden snodde
runt mig och sedan när jag korsat etthundrafjortonde
gatan knäppte jag plötsligt till med fingrarna, fnös och
slog ihop händerna och låtsades som om det var något
viktigt jag glömt. På så sätt kunde jag vända om och gå
tillbaka utan att någon skulle undra. När jag sedan
passerade drugstoren kastade jag inte ens en blick ditin

utan tittade rakt fram och rynkade pannan lite som om
jag gick i tankar och funderade på något. Jag kunde ju
inte gå in nu även om pojkarna var borta. Mannen
bakom disken hade nog kunnat se mig när jag tvekade
förra gången och han skulle därför kanske flina
igenkännande mot mig nu. I stället gick jag in till tysken
alldeles vid hörnet. Jag kallade honom "tysken" för han
talade inte riktig engelska. Orden var nog för det mesta
de rätta även om de var onödigt fina men han uttalade
dem fel. Alla kunde därför höra att han var immigrant
och att han kommit nyss, menade jag. Han kunde inte
klara W och han kunde inte säga TH och så kunde han
inte hålla rösten jämn och tydlig heller. Den åkte upp
och sjönk ned och orden kom olika fort som i Europa.
Så såg han tysk ut också. Han var medelålders och tjock
och skallig och hade små guldbågade glasögon och
mörk kostym med tvärrandig slips och slipshållare av
något som kanske var guld.

När jag kom in höll han på att räkna dagskassan.
Han delade upp mynten i små påsar. Men han var inte
ensam bakom disken. Där stod en kvinna också. Hon
var medelålders hon med och tjock. Hon hade
gråsprängt svart hår i knut och en svart klänning av något
blankt tyg och den höga halslinningen hölls ihop med
en stor brosch i silver med en röd sten mitt i. Hon var
nog tyskens hustru. Tysken som höll på att räkna
kassan såg upp när jag kom. Jag hälsade på dem och så
stod jag en stund vid tidskriftsstället och valde. Det
fanns många intressanta tidskrifter om teknik och
sådant. Det fanns naturligtvis också tidskrifter om film
men de var inte intressanta. Och de med bilder av

flickor som knappt hade baddräkt ens kunde jag ju inte
köpa utan att de skulle titta på mig och säga något.
Men jag sneglade på flickbilderna när jag hade ryggen
mot tysken och hans hustru. Jag köpte Popular Science
och så köpte jag Astounding. Därefter valde jag noga
bland gotterna. Tillslut tog jag en Milky Way. Jag gav
hustrun dollarsedeln och fick växel tillbaka. När jag nu
betalat, tackade jag och skulle gå men då slog hon ihop
händerna och sade till sin man:

— Vilken hövlig och väluppfostrad europeisk pojke!

Då förstod jag att jag hade bockat. Tysken slutade
räkna pengar, han sköt upp glasögonen i pannan och
såg på mig.

— Det är så mycket trevligare med europeiska pojkar
än med amerikanska, sade hon.

— Ja, sade tysken. Han har varit här förut, han
bockar alltid.

— Man är så ohövlig här i Amerika, sade hon.

Tysken såg på mig. Det var ingen annan inne i den
lilla affären. Han lutade sig fram och talade sedan tyst
med mig:

— Det är trevligt för oss att du bockar när du
kommer in. Det lärde vi oss att pojkar skall göra när de talar
till de äldre. Men det gör ingen annan. Här i Amerika
är man alltid ohövlig, särskilt mot de äldre och mot
immigranter. Men just därför bör du också låta bli att
bocka. Om du fortsätter att vara hövlig blir du aldrig
amerikan och då får du det svårt häröver. Vi vet att du
egentligen vill bocka och det räcker. För om du bockar
här i Amerika då blir du mycket påfallande. Man ser att
du är främmande. Därför blir du också dåligt

behandlad. Då råkar du illa ut. Du har just kommit från
Europa och du är barn ännu och kan ändra dig.

— Man lurar dig på priset om man ser att du är
immigrant och hör man att du inte talar deras språk
riktigt då får du inte ens rätt växel tillbaka och när du
protesterar skrattar de och knuffar bort dig, sköt
hustrun in.

— Det är svårt för en vuxen människa att ändra sig,
sade tysken.

Han talade fort nu och hade börjat vifta med
händerna. Han hade en bred vigselring av guld på höger
ringfinger. I Sverige och Amerika bär männen sin
vigselring på vänster hands ringfinger. Om han inte ville
att folk här skulle lägga märke till honom borde han
flytta ringen från ena handen till den andra och sedan
sluta vifta med händerna när han talade.

— Människan är inte ett djur som byter färg med
årstiden. Vi som redan var över femtio när vi kom hit
och som nu har varit här i tre år har fått lära oss att vi
inte kan lyckas med att låtsas vara något annat än vi är.
Det är försent att lära sig bli annorlunda. Men du bör
akta dig. Det finns ingen förlåtelse här. Människorna
här är som vargar; de skrattar inte, de bara visar
tänderna.

— Det är nog rätt, sade hustrun, här i Amerika lever
man som varg bland vargar. Det enda sättet att
överleva är att tjuta med i kören.

— Att forget är inte så svårt som att verlern, sade
tysken och skrattade lite som åt ett skämt.

Jag stod fortfarande kvar med växelpengarna i
handen. Hustrun såg på tidskrifterna jag höll under armen.

Sedan böjde hon sig ned och från en hög bakom disken
drog hon fram en tidskrift med rivet omslag.

— Tag den här också om du tycker om sådant, sade
hon och log.

— Den skulle bara sändas tillbaka annars, sade hon
till sin man.

Hon höll fram tidskriften med det trasiga omslaget
till mig och tysken nickade vänligt och när jag tog
tidskriften ur hennes hand då visade han med händerna
att jag fått den som gåva. Han höll fram båda sina
händer och vände handflatorna uppåt. Det var det förra
numret av Astounding, septembernumret, jag fått såg
jag.

Han sade sedan:

— Ursäkta oss att vi talat så här. Så talar man ju inte
till barn i Amerika. Man talar inte med dem om livet.
Man lär dem ingenting. Här låter man barn vara
ovetande och göra som de vill och bli alldeles vildvuxna
men när de sedan blir vuxna då får de plötsligt
ingenting göra och ingenting tänka som inte alla andra gör
och tänker. I Europa uppfostrade vi barn ordentligt så
de skulle kunna bli riktiga vuxna människor med eget
samvete.

Det var mycket obehagligt att stå här inne i den lilla
mörka affären och bli talad till. Det var som i
Ålstensskolan. De var alldeles blanka i ögonen när de talade.
Pupillerna som såg mot mig var stora och svarta. Det
kröp i ryggen och jag hade velat fly, velat slita mig lös
från deras blickar och störta ut och springa bort. Men
jag stod kvar med tidskrifterna under armen och
växelpengarna i handen och såg på dem och visste inte hur

jag skulle kunna komma därifrån. De var båda nu
mycket upprörda. De talade i mun på varandra och
hustrun avbröt sin man och sade:

— Men vi menar väl. Du är från Europa och vi vet
hur farligt det är att göra fel och uppträda som man gör
i Europa här i Amerika. Vi var ju inte vana vid livet
här. Hemma hade vi det helt annorlunda. Där hade vi
en stor affär, ett riktigt varuhus som Macy's ungefär,
vid Leipziger Strasse och vi hade villa i Charlottenburg.
Men allt det är försvunnet nu. Sådan är världen! Nu får
vi vara glada att ha kommit över till Amerika och ha
fått tak över huvudet här. Det har gått värre för andra.
Men om du skall klara dig här i Amerika måste du inte
bara tala som en amerikan, du måste lära dig bli kall
och ohövlig som en amerikan också. Det vet vi nu.

Men de såg inte ut som sådana som haft en affär stor
som Macy's väldiga varuhus nere vid trettiofjärde
gatan. Det varuhuset har jag sett. Det är mycket större än
vad NK är i Stockholm. Macy's är världens största
varuhus. Ett sådant kunde de inte haft. Inte ens ett som
NK. De såg vanliga ut. De såg ut som han med
tobaksaffären vid Alléparken och hans hustru som brukade gå
i kofta också om sommaren. De överdrev. De gjorde sig
till. Och om de hade försökt prata med folk häröver om
sitt stora varuhus vid Leipziger Strasse så förstod jag att
ingen brydde sig om att lyssna på dem i Amerika.

Hustrun hade slutat tala. De var båda tysta ett
ögonblick. De såg på mig och det var som om de väntade att
jag skulle säga något till dem. Jag skyndade mig då att
säga adjö en gång till. Innan de hann börja tala igen
och säga något mer bockade jag, öppnade dörren och

tog mig ut i ljuset på gatan. Aldrig skulle jag gå dit igen!

Nu när jag kom ut blåste det mer än det gjort när jag
gick hit. Blåsten kom nu ner längs Broadway i plötsliga
vindstötar. Folk var på väg upp mot subway-stationen.
Framför mig gick en barhuvad kvinna. Hon var
mörkhårig med kortklippt rakt hår och rätt liten. Hon var
ung såg jag på ryggen. Hon kunde nog inte vara mer än
tjugo. Plötsligt tog vinden tag i henne och blåste upp
kjolen för henne. Alla tittade på henne. Hon höll ner
kjolen därfram med båda händerna och då blåste den
upp därbak så man såg att hon hade små blå
underbyxor. Hon snodde runt och drog åt sig kjolen och höll
den sedan i ett stadigt grepp. Hon hade pannlugg och
stor mun med röda läppar och såg nästan arg ut när jag
såg henne i ansiktet. Karlarna som tittat på henne höll
fast hattarna med händerna. De lutade sig fram mot
vinden. Regnrockarna deras fladdrade som stora grå
skört bakom dem där de stretade fram efter henne. Det
var riktig storm nu och det kom papper och skräp
flygande ner mot mig längs trottoaren.

Markisen utanför delicatessenaffären hade slitits bort
från sin järnställning i ena hörnet och slog med kraftiga
smällar mot väggen. En tjock karl i vitt förkläde kom ut
ur affären just som jag gick förbi. Han tog tag i repet till
markisen. Han skulle försöka ta in den förstod jag. Han
drog i det. Markisen svällde upp som en ballong, den
smattrade loss bit för bit från sin ställning med små
hårda smällar och mannen stod på tåspetsarna som en
dansör när han hängde fast i repet. Sedan släppte
vinden och då sjönk markisväven ihop igen och mannen
drog till och sträckte vänsterhanden efter tyget. Men

han hann inte mer än börja dra i det förrän det gröna
tyget slet sig, slog upp mot väggen igen och repet gled
honom ur händerna. Det small nu som av ett
kanonskott och så såg jag hur tyget revs sönder. Det började
som en liten reva i kanten och så slets markisen itu.
Repet hängde nu slakt och den tjocke mannen tog tag i
det men det var redan för sent. En tidning virvlade förbi
och karln som fortfarande höll i repstumpen såg dum
ut, han steg åt sidan för att släppa fram folk på
trottoaren och över honom fladdrade tygtrasorna lamt i
vinden som plötsligt mojnat.

Det var alldeles stilla när jag kommit över till
hundrasextonde gatans norra sida och började gå ned mot
Riverside Drive. Men så vräkte vinden på igen. Den
ställde sig som en vägg framför mig och det var en så
tung vind att jag knappt kunde pressa mig fram tvärs
igenom den. Därnere i parken böjde träden sig och
bugade mot mig. Luften var tjock av gult damm. Det
kom löv och kvistar virvlande mot ansiktet. Små
kartonger, trasiga påsar och vad som såg ut som gamla
kökssopor for längs husväggen och snodde runt kring
benen. Jag fick ta spjärn med fötterna för att inte slitas
med vinden uppåt Broadway till och det slamrade nu
när den stora soptunnan nere i hörnet tumlade omkull
och började rulla uppför gatan mot mig med vinden
bakom sig. Locket dansade i luften och flög förbi och
själva tunnan hoppade och dängde och for dundrande
mot asfalten iväg upp mot Columbiauniversitetet. Den
hamnar nog i Morningside-parken, tänkte jag. Jag såg
ingen annan människa på gatan och det var inte mycket
trafik längre på Riverside Drive.


När jag kom in i huset sade portvakten:

— På radion säger man att stormen kommit fel och
inte nått Florida utan har slagit till uppe mot New
England i stället med vindar på sextio miles i timmen.
Det är en riktig hurricane!

Jag började läsa Astounding den eftermiddagen. Det
var första gången jag såg orden science fiction i en
tidskriftsrubrik. Fast det var det slags berättelser som
Jules Verne och H. G. Wells skrev. Sådana där som
Tidsmaskinen och Ingeniör Roburs luftfärd. Först hade
jag lagt mig på golvet som jag brukade. Det var lättare
att läsa om man låg på golvet. Jag kunde då ha mina
böcker och tidskrifter utbredda kring mig också. De
fanns därmed alla upp- och nedvända och uppslagna
inom bekvämt armhåll. Och jag kunde alltså gå från
den ena boken till den andra i läsandet precis som jag
hade lust utan att riskera att de föll igen och jag
tappade bort var jag var. Om jag satt i en stol och hade
läsböckerna i en trave uppe på ett bord var det ju alltid
lite svårt att hitta rätt med ens. Jag fick ofta bläddra och
leta. Borden var aldrig stora nog att rymma alla de
böcker som var på gång. Man kunde inte ha böckerna
uppslagna. Men framför mig nu hade jag bara de tre
tidskrifterna och två av de böcker jag hittat uppe i
garderoben och tagit rätt på i förmiddags. Den ena var
stor och 1152 tättryckta sidor tjock med gröna pärmar.
Den var mycket sönderläst och hette "A Century of
Creepy Stories". Den tycktes full av intressanta
spökberättelser. Den andra var en illustrerad upplaga av
"Alice in Wonderland" där Alice inte var så
gammaldags och barnslig på bilderna utan var ritad som en

riktigt snygg flicka med mörkt hår i pagefrisyr, lite
sneda ögon och halvöppen mun. Hon hade svarta
pumps med låg klack, vita strumpor och kort rutig kjol.
När Alice föll ner genom brunnen borde kjolen ha flugit
upp mer än det lilla den gjorde på bilden, men hon föll
ju väldigt sakta förstås. Fast hon log lite när hon
blundade och föll. Så jag undrade hur hon kunde se kartorna
och allt det som hängde på väggarna runt henne i
brunnen där hon föll. Hon borde fallit med öppna ögon.
Egentligen tyckte jag inte om illustrerade böcker. Jag
ville se själv allteftersom jag läste. Då blev det inte
sådana här olikheter mellan orden och bilderna. Men
den här Alice tittade jag på fast jag läst själva
berättelsen många gånger förr. Sedan lade jag undan den
uppslagen där Alice står och är lite blyg inne i hertiginnans
kök och katten flinar. Det var en bild att fundera på.
Sedan återgick jag till berättelsen i Astounding om
robotarna som kommer till jorden och som förstår att
den konstigt primitiva jordiska protoplasman är
levande på sitt sätt och att de själva nog härstammar från
sådant tellurianskt protoplasmaliv som nådde fram till
ett begynnande medvetande och kunde forma verkligt
liv när de gav upphov till de första tänkande
maskinvarelserna en gång i en dunkel forntid.

Vinden visslade från fönstret. Det slöt inte tätt. De
tunga bruna gardinerna liksom pöste upp av vinden
bakom sig och rasslade med träringarna uppe mot
stången och ryckte och slet. Sedan sjönk gardinerna
samman igen och jag kunde känna draget längs golvet.
Vinden tog åter i och ruskade och drog i fönstren. Då
och då kom kylan upp utmed ryggen och över nacken.

Och fast jag hade stängt dörrarna om mig och var
alldeles i fred hörde jag hur vinden skakade dörrarna
när gardinerna pöste upp och sjönk samman.

Jag började frysa i golvdraget och tänkte flytta upp i
sängen med tidskrifterna och böckerna. De fick plats
bredvid radion. Det var en amerikansk radio som bara
hade mellanvåg. Här i Amerika lyssnade ingen på
annat än mellanvåg. Men det fanns många stationer i
New York. Den här radion hade sex olika tryckknappar
för olika stationer. Pojken som bott här förr hade ställt
in dem.

Jag lade upp tidskrifterna på sängen och böckerna
bredvid radion. Jag satte på strömmen och såg hur det
började lysa bakom glasskivan där alla våglängderna
stod. Jag tryckte ned knappen för WABC på 860
kilocykler. Det tog lite tid för radion att bli varm. Det var
Xavier Cugat and his famous orchestra som spelade
dinner dance music från The Sert Room på the Waldorf
Astoria sade hallåmannen. Jag lät det stå på lite tyst för
det kunde komma något roligt sedan och musiken
störde inte i varje fall.

Innan jag började läsa vidare igen gick jag ut till
Karna i köket och bad om ett mellanmål. Det skulle ju
dröja ett par timmar till middag. Hon höll på att göra
äppelpaj på riktigt amerikanskt sätt. Först sade hon att
jag inte behövde något mellanmål. Sedan gav hon med
sig. Hon gjorde då i ordning en liten bricka åt mig som
jag kunde ta in till mig. Det var en rund mässingsbricka
med två iskalla flaskor Coca Cola, ett par sugrör, en
öppnare och en blå glasskål med salta crackers. Dessa
crackers var små runda salta amerikanska kex och hette

Ritz. Alva och Gunnar åt dem till
eftermiddagsdrinkarna. I living-roomet satt de då i varsin gul soffa
framför den falska elden med glasbordet mellan sig och
läste tidningar och smuttade på sina drinkar och på
bordet hade de dels en skål med salta crackers och en
med oliver och en med salta jordnötter och dels ett vitt
porslinsfat som såg ut som ett jättestort vinlöv med
olika små tilltugg som ostbitar och sådant. Gunnar
hade dessutom en stor askkopp bredvid sig, han rökte
två paket om dagen. Nu rökte han mest Camel. Han
skakade också själv drinkarna av gin och vermouth och
is i en shaker av glas och rostfritt stål. Han sade att han
gjorde det själv för han ville ha dem torrare.

Jag bar in brickan till mig. Röjde plats för den
bredvid radion. Jag höll musiken låg och satt med benen i
kors på sängen jag hade öppnat en Coca Colaflaska och
sög i sugröret under det jag läste vidare i Astounding
med det rivna omslaget om robotarnas känslor inför
upptäckten av sitt skamliga ursprung. Hela tiden
spelade Xavier Cugat och hans famous orchestra i radion
därbredvid. Då och då sträckte jag ut handen, tog en
cracker, släppte sugröret och stoppade det knastrande
torra men lite fetsalta kexet i munnen och tuggade. Jag
sög långsamt i sugröret sedan för att den goda Coca
Colasmaken skulle räcka länge och när den första
flaskan var slut och det bara sörplade lite ner mot botten
när jag sög då öppnade jag nästa flaska och fortsatte på
den.

Man kunde ju tänka sig detta med robotarna tvärs
om. Det kunde ju vara så att mänsklighetens dunkla
drift — just mänsklighetens dunkla drift skulle jag

skriva om jag skrev den historien — alltså mänsklighetens
dunkla drift att bygga alltmer komplicerade
maskinerier kring sig egentligen var en egenskap som
protoplasman utrustats med från början. Det var dess verkliga
ändamål. Det kunde ju vara så att maskinerna var det
ursprungliga i Universum. De var mer livsdugliga än
protoplasmaodlingar. De behövde heller inte en speciell
syreblandad atmosfär och ett speciellt lufttryck och en
speciell temperatur och de var inte så kortlivat
självförstörande som protoplasma. Här på Tellus hade
maskineriet för några miljoner protoplasmaår sedan (som ju
bara var som några maskindagar) därför inrättat ett
litet experimentlaboratorium, en verkstad där
intresserade maskiner provade en ny specialmetod för
maskinbygge och maskinreproduktion.

De finaste små justeringar och putsningar utfördes
lättast av protoplasmaapparatur. Oljor var därtill
protoplasmatiska från början och om oljan blev kvick fick
den bättre smörjförmåga. Det hade varit känt i flera
maskinsekler. Frågan var dock om sådan apparatur
kunde fininställas så att den kunde användas vid
nykonstruktion av maskineri. Alltså iordningställdes en
äggvitegröt som hälldes ned och löstes upp i ljummet
och saltat H2O i grunda stenkärl och belystes med
ultraviolett strålning till dess den började spritta och
fick liv. Men i stället för att då med en gång enligt
sedvänjan utnyttja den självpulserande massan till
putsning och som smörjmedel sattes anlag in i gröten
och protoplasman fick utveckla sig till cellbildning och
sedan från encellighet till flercellighet och därefter helt
planenligt och enligt det uppgjorda arvsanlagemönstret

från den ena arten till den andra till dess
människoverktyget med ögon, hjärna och motsättbar tumme var
färdigt och bara behövde några protoplasmatiska
årtusendens fininställning för att komma igång och producera
maskinerier. Så kunde det ju vara. Det var kanske
egentligen vi som var maskinernas påhittade maskiner.
När bilarna inte ville starta så var det kanske i en
dunkel — dunkel ty tellurianska bilar med
förbränningsmotor för fossil protoplasma var ju mycket
primitiva och outvecklade maskiner — känsla av att det var
förnedrande för en maskin att tjäna en
protoplasmamänniska.

Jag hade lagt Astounding åt sidan och satt och
funderade på detta och på radion berättade hallåmannen nu
att hurrikanen slagit så hårt mot en stad vid Buzzards
Bay i Massachusetts att en man höll på att drunkna
mitt på torget. När vinden kom skulle han hämta en
liten flicka som glömts kvar i en bil på torget. När han
skulle rädda henne då kunde han gå fram ända till bilen
nästan torrskodd men när han skulle tillbaka med
henne hade stormfloden kommit in över staden och han fick
vada i vatten och det steg upp till hakan och han nästan
drunknade men grannar räddade dem båda genom att
från borgmästarens office kasta ut en av brandskyddets
räddningslinor till dem som han kunde hala sig in till
rådhustrappan med och nu satt de alla på rådhusets tak
och väntade på hjälp. Sedan var det Xavier Cugat igen.

Jag byggde om berättelsen om protoplasmaverktyget
åt olika håll. Men det var svårt att få den att stämma.
Det var stora hål i den. Jag försökte överbrygga dem
genom att föra in mig själv i berättelsen. Det kunde ju

vara så att jag nu gick ut genom dörren och vinden blåst
upp en så stor springa i verkligheten att jag plötsligt
kom ut genom väggen till maskinernas värld och rätt in
i laboratoriet och såg upp i mikroskopet som iakttog
mänskligheten och nu själv tittade tillbaka på de
tänkande maskinerna som konstruerat oss och jag blev
alltså den första protoplasmavarelse som begrep det
hela. Men den berättelsen gick heller inte. Den var full
av hål den med. Sådant som inte kunde förklaras utan
långa beskrivningar. Jag slutade berätta. Flaskorna var
tomma också.

På radion sade hallåmannen att seismologiska
instrument vid Fordham University i New York nu sedan
klockan ett eftermiddagen registrerade allt starkare
mikroseismiska skakningar. Sådana mikroseismiska
skakningar uppkommer när stormfloderna hamrar mot
kontinentens kustlinjer samtidigt som landmassan
utsätts för plötsliga lufttrycksväxlingar, berättade en
professor som hette Martin F. Bradford när hallåmannen
frågade honom om orsaken. Det var hurrikanen över
New England som ruskade New York, sade han.
Därefter fortsatte Xavier Cugat och hans orkester.

Jag satt på sängen och försökte känna hur hela
Manhattan egentligen skakade trots att vi bara befann oss i
stormens utkant. Men jag hörde inget annat än själva
vinden och kände inga underjordiska skakningar. Det
var rumba som Xavier Cugat och hans orkester spelade
hörde jag. Och jag var ensam i rummet så jag tog fram
boken om Alice igen för det var en bild i den jag då och
då fått upp framför mig och sett just som när jag
fantiserade om maskinernas värld och den ville jag nu se

riktigt på. Det var den där hon satt i domstolen bredvid
the dormouse och växte utan att kunna hjälpa det.

Den fanns mot slutet av boken och jag var lite torr i
halsen redan när jag sträckte ut handen efter boken för
jag visste vad jag skulle göra. Jag lade boken uppslagen
bredvid mig och satt med benen i kors bredvid den och
tittade. Alice satt på bänken. Redan hade den blivit
mycket liten för henne. Hon såg ner på hasselmusen till
vänster om sig. Hon höll benen uppdragna och tätt ihop
och de runda knäna var bara ty de vita strumporna var
korta och kjolen hade åkt långt upp på låren. På
teckningen syntes också vad som måste vara byxlinningen i
skuggan under vänster lår. Så tog jag bort hasselmusen.
Jag ville att Alice skulle vara ensam på bilden. Sedan
lät jag henne titta upp och se rätt på mig. Så började jag
öppna hennes ben. Hon drog dem åt sig först. Kjolen
åkte högre upp. Jag såg insidan på hennes högra lår.
Men jag ville inte att den rutiga kjolen skulle åka för
högt upp med en gång. Händerna hade hon hållit i
knäet. Nu satte hon ned dem med handflatorna mot
bänken och lutade sig lite bakåt under det hon tittade
på mig och började sära på benen. Ett tag tänkte jag att
hon skulle ha byxor på sig men sedan tänkte jag bort
dem. Jag ville se henne naken under kjolen. Så lät jag
henne titta ner igen under det hon öppnade benen mer
och mer och särade på låren och den rutiga kjolen åkte
nästan ända upp. Hjärtat dunkade våldsamt i kroppen
på mig nu och Alice slöt ögonen och lutade huvudet så
långt bakåt att halsen sträcktes och det raka, mörka
håret hängde fritt. Hon fanns ovanför bilden nu, hon
fanns framför mig, jag hörde henne andas. Hon hade

munnen öppen. Jag såg mina händer fatta om hennes
knän. Jag kände den varma lena huden där på insidan
av hennes lår under fingertopparna. Jag var alldeles
torr i munnen och det dunkade i halsen och bakom
ögonen. Då bröt jag allting. Det skulle snart bli middag
och rätt som det var kunde någon komma in i rummet.
Och jag tog bort Alice. Men fortfarande slog hjärtat så
hårt att det gjorde ont i bröstet.

Jag lade ihop boken. På radio berättade hallåmannen
att nu blåste vinden etthundra tjugo miles i timmen över
den meteorologiska stationen högst upp på Empire
State Building. Men under det hallåmannen talade
visste jag att jag ville se Alice på det här sättet en gång
till och jag öppnade boken igen och bläddrade fram
bilden där hon faller ner i brunnen och tittade på den.
Jag tyckte bättre om den egentligen. Hon hade munnen
öppen med ett bättre leende där. Så höll Alice armarna
över huvudet också på den bilden. Jag blåste nu upp
kjolen så Alice blev naken ända upp till naveln. Men
den rutiga kjolen var kort så den blåste inte upp över
hennes ansikte. Där log Alice fortfarande och hon höll
ut armarna över huvudet och det korta mörka håret
blåste i vinden. På den bilden skulle Alice vara naken.
Jag ville se henne naken. Med fitta, tänkte jag. Men jag
lät Alice fortsätta att blunda med ögonen och röra
benen helt sakta som om hon dansade för mig som på
film långsamt. Som om jag låtit Alice filmas i ultrarapid
under det hon föll och filmen sedan projicerades för
mig. Jag andades mycket tungt när jag satt i sängen
med benen i kors och såg på Alice. Därefter lade jag
snabbt igen boken och ställde undan den bakom radion.

Jag ville gömma den så ingen skulle få tag i den.

Men det behövde jag egentligen inte. Vem som helst
kunde få ta boken och bläddra i den. Det gjorde inte
något. Det syntes ju ingenting. Ingen förstod ju ändå
hur jag tittat. Jag visste inte om andra kunde titta på
det sättet och ändra bilderna de ser på allteftersom. Jag
trodde det inte. De talade som om de inte såg bilder. De
kunde inte lyfta bilder från papperet och göra dem
riktiga. Och jag aktade mig för att berätta om bilderna
och hur man gör för att se saker och hur man gör för att
ändra på bilder. De skulle inte förstå.

Men detta var den första bok om Alice där hon var
ritad så att jag ville ta bilderna och titta på henne och
göra så här med henne. Och det var nästan aldrig i
några böcker för barn som flickor var ritade så att man
kunde se dem och titta på dem. Men här var Alice ritad
på ett sådant sätt att hon liksom fanns under sin kläder i
teckningen och kunde stiga fram ur bilden ut i rummet
fast det var egentligen ingenting i bilderna som var
tydligt annorlunda än i andra barnböcker. Hon var ju
inte avklädd eller så. Det var kanske något drag över
läpparna eller sättet hennes sneda ögon kisade eller
sättet hon gick på i bilderna. Men hon stod på ett
särskilt sätt i hertiginnans kök och hon lät sig falla
genom brunnen på ett särskilt sätt och hon drog upp
benen och höll ihop knäna på ett särskilt sätt på bilden
där hon satt vid hasselmusen. Jag hade märkt det såfort
jag bläddrade i boken. Det måste han ha vetat som
ritade henne. Men jag trodde inte någon annan skulle
se det.

Det var i förmiddags jag hade tagit fram böckerna.

Jag hade klivit upp på stolen och öppnat överskåpet till
garderoben där pojken som bott här förut ställt undan
sina böcker. Där fanns olika sagoböcker som "The
Wizard of Oz" och flera volymer i samma serie. Där fanns
detektivromaner av Freeman Wills Crofts, Agatha
Christie, Ellery Queen och andra. Där fanns
äventyrsberättelser av olika slag och den sönderlästa volymen
med skräckberättelser — creepy stories — som jag tog
fram och lade undan med en gång för att läsa redan
samma dag. Där fanns skolböcker och mycket annat
och där fanns denna illustrerade "Alice in
Wonderland". Jag hade inte alls tänkt ta ned den. Jag hade ju
läst berättelsen förut och kunde den men jag tog i alla
fall i boken när jag skulle flytta undan den och öppnade
då boken på måfå och fick upp bilden där Alice står i
hertiginnans kök och då klack det till i mig, jag blev het
i ansiktet och kände hjärtat slå och blev tvungen se mig
om för att vara helt säker på att jag var ensam i rummet
och att ingen tittade på mig trots att jag visste att det
inte fanns någon där.

Jag stod stilla en helt kort stund och såg bilden.
Hertiginnan och kokerskan var anskrämliga och köket
fullt av rök och barnet skrek och katten nere i högra
hörnet flinade men Alice både stod där i rummet och
fanns någon annanstans. Röken och larmet bekom
henne inte. Hon fanns framom röken. Alice hade kort rutig
kjol och en enkel rak blus med korta ärmar och vit
halslinning, hon stod med händerna bakom ryggen så
höfterna blev antytt framförda och markerade, hon
blickade ner mot golvet och jag kunde inte se hennes ögon
men hon log lite, hennes mörka hår var tecknat med

annan lyster än de andras därbakom på bilden; hon
stod ledigt men med en spänning under kläderna som
om hon väntade på något. Kroppstyngden vilade på
vänster ben. Hon böjde lätt på höger ben och foten var
framåtskjuten och utåtriktad så jag kunde se
vadmuskeln spännas. Jag kunde inte stå där på stolen och se.
Jag slog snabbt ihop boken och lade den åt sidan. Jag
sköt in den under volymen med skräckberättelser så
ingen skulle få syn på den. Jag ville ha den för mig själv.
Jag visste att jag skulle se bilderna av Alice på
eftermiddagen men nu var det sol ute och sol i en bred strimma
över golvet och jag skulle gå ut efter lunch. Jag ville ha
ice-cream soda.

Nu talade radion om stormen igen. I Blue
Hill-observatoriet utanför Boston hade instrumenten visat en
vindstyrka på etthundraåttiosex miles i timmen innan
de blåst sönder. Hallåmannen intervjuade chefen för
observatoriet. Dr. C. F. Brooks sade att vinden nu kom i
väldiga tunga stötar. Varje stöt drev upp
vindhastigheten till hundratjugo miles i timmen. Dessa stötar räckte
så länge som fem minuter åt gången. Man kunde från
observatoriet höra när vindstötarna skulle sätta in.
Först hördes ett avgrundsliknande dån som från jordens
innanmäte. Sedan kom den stora vinden. Men tillslut
hade vinden blivit sådan att alla instrument blåst
sönder efter det att de sista gången registrerat
etthundraåttiosex miles i timmen. Hallåmannen tackade och sade
att vi nu skulle tillbaka till Xavier Cugat och hans
berömda orkester som spelade rumbarytmer från
dansgolvet i The Sert Room på The Waldorf Astoria.

Det hade varit svårt att höra vad observatoriechefen

sade. Alla telefonledningar och kraftledningar i New
England hade blåst ned och han talade på en av flottans
nödsändare. Därefter fortsatte musiken igen under det
jag tänkte: Nu stryker jag ut Alice. Nu har jag inte sett
henne. Bilderna får inte komma upp. Nu kan ingen se
på mig vad jag tänkt. Då avbröt hallåmannen
sändningen från Waldorf Astoria och sade att man fatt
meteorologen professor Kirby till studion och att han
skulle förklara denna stormflod som drabbat staterna i
nordöst. Professorn sade att stormfloden blivit speciellt
svår just därför att sol och måne drog i tidvattnet och
att månen stod som närmast jorden och att tidvattnet
nu var en fot högre än vanligt. Till detta kom så den
vattenmassa som hurrikanen pressade framför sig på
sin väg upp över Atlanten och när denna vattenmassa
närmade sig de grunda kustvattnen tvangs den att resa
sig till en hel vattenvägg som sköljde in över land.

Just då hörde jag att Karna ropade på mig. Maten
var klar. Jag stängde av radion och gick till köket för att
äta middag. Jag skulle få äppelpaj med grädde efteråt.

— Det är förskräckligt vad det blåser i dag, sade hon.

Jag började tala med henne om vindarna över
Atlanten och lufttrycket och månens inverkan på stormfloden
men hon hade inte tid att höra på mig. Hon hade
bråttom. Hon skulle till International House och dansa.

Jag låg och läste länge i Creepy stories den kvällen.
Först läste jag om flickan som fick en död kusin som
bästa vän och lekkamrat och hur den döda så
småningom lurade flickan med i döden som hämnd för att
flickans fader hade låtit den andra flickan brännas inne
för att komma åt arvet efter sin bror. Jag måste byta

station på radion mitt i berättelsen för på WABC hade
det blivit en fånig kärlekskomedi om en flicka som gick
ut på olika dates och hade en odräglig lillebror och jag
provade olika stationer för att få något att lyssna på
under det jag läste. Det var mest konserter med
stråkorkestrar som gnisslade och pianomusik och tenorer och
berättelser om familjer som upplevde det ena eller det
andra men var goda innerst inne men tillslut hittade jag
en station som hade musik jag kunde ha på när jag
läste. Den joddlande bromsmannen sjöng om hur han
reste runt i landet och plockade äpplen i Tennessee och
persikor i Georgia och flickor i Alabama.

— Då är det flickplockartid för mig, sjöng han och
spelade Hawaiimusik på sin gitarr. Och så joddlade
han en bit och sjöng vidare.

Sedan pratade man om honom. Han hette Jimmy
Rodgers och var död. Så spelade man fler av hans låtar
under det jag läste om Elspeth Clewer som begravdes
1572 men låg oroligt i sin grav och sände sin hatiska
ande tillbaka till jorden där den tog sin boning i en ung
kvinna i England för tio år sedan och han som älskade
henne fick begrava henne i en blykista med en käpp
genom hjärtat och avskurna hälsenor för att hon inte
skulle bli gengångare en gång till. Under tiden
berättade man på radion mer om Rodgers och han spelade på
gitarr och joddlade och sjöng en stump om hur hans
flicka väntade på honom på lördagskvällen för att
plocka honom på veckolönen.

Då hade jag börjat läsa om han som låg odöd i ett
gästgiverirum i flera hundra år och hur han reste sig
under svepningen när professorn som kommit dit för att

sitta i lugn och ro och skriva om romarriket av
nyfikenhet provade alla nycklar i låset för att komma in i det
slutna rummet. Men den historien var obehaglig och nu
såg jag också hur gardinerna böljade i vinden. Jag lade
undan boken. I radion var det nyheter om hurrikanen
igen. Men de här nyheterna var annorlunda.
Hallåmannen knäppte på en gitarr under det han talade om
hurrikanen och han berättade sedan att en man i New
Hampshire hade sett Ocean-born Mary komma
tillbaka till Concord i ett fyrspann. Det gjorde hon i oktober
annars men nu hade hon kommit tidigt som förebud.
Han hade sett henne ute på piren med vinden slitande i
de vida grå spökkjolarna. Hon hade liksom vinkat
avvärjande mot honom när han kom och han hade förstått
att något skulle inträffa och sedan hade han sett en tjock
grå dimma komma mot sig över havet men i tid hade
han kommit ihåg varningen och insett att det inte var
någon dimma utan en riktig vägg av vindpiskat vatten.
Och han hade flytt och kommit undan hurrikanen men
hade inte Ocean-born Mary varnat honom hade han
svepts med och dränkts. Det berättade hallåmannen
med en sorts torr röst på ett lite rullande rytmiskt sätt
under det han knäppte på sin gitarr och sedan sade han
att man inte borde vänta på några förebud för det var
redan i dag Gud kallade på envar. Och mannen på
piren var som du och jag inför syndens hav som skulle
dränka envar i sin vredes dag och gestalten på piren var
ingen annan än Jesus Kristus. Då förstod jag att han
inte var någon hallåman utan att det hade blivit en
predikan och jag stängde av.

Jag måste ha somnat med en gång för när jag

vaknade på morgonen var lamporna i rummet fortfarande
tända. Jag satte på radion och lyssnade till
morgonnyheterna på WABC och hallåmannen sade att
fyrahundraåttioåtta människor dött under eftermiddagen och
natten i denna hurrikan som fällt tvåhundrafemtio
miljoner träd i New England och ruinerat
sockerlönnsproduktionen för en hel generation framåt.


XIII

Skolan jag nu gick i var byggd av rött tegel som
mörknat. Dess lokaler var ålderdomliga. Adressen var
egentligen rätt dålig; ytterst från Columbia University på
andra sidan parken, alldeles vid Harlem,
negerkvarteren och invandrarslummen. Men skolan var så liberal
och berömd att adressen inte betydde något.

Jag går avenyn upp. Det är sent i oktober 1938. Jag
ser parken ovanför mig till höger, går över gatan, tar till
höger och skall nu gå in till vänster genom porten till
425 West 123rd Street alldeles ovanför Morningside
Park vid Amsterdam Avenue. Detta är min skola.
Lincoln School. Vad vet jag om den nu efter en månad?

Den är progressiv; en experimentskola och ett
laboratorium för Teachers College vid Columbia University.
Här utvecklas framtidens läroplaner och skolsystem åt
hela världen för den kommande stora demokratiska
eran. Våra lärare är de mest begåvade assistenterna till
nutidens mest lysande och världsberömda professorer i
pedagogik vid världens finaste universitet. Alla vi som
går här är överbegåvade. Vi är testade och står under
regelbunden kontroll. Jag tror inte någon elev kommer
in här utan att ha en IQ på åtminstone 120 enligt
Terman-Merrill. De flesta av oss tillhör de 8% vilka

ligger över 125 IQ. Men vi 2% gifted som ligger
däröver och högt däröver är svåra att mäta.
Intelligenstesterna fungerar egentligen bara för de undre 92%; de
blott normalbegåvade barnen samt de lite undermåliga.
Om de inte är från slummen går sådana barn ofta i
skolor som är nyare och finare och har bättre adresser.
Men vi bryr oss inte om barn från sådana skolor. De
pluggar. De läser inte fritt som vi. Och åt oss behövs
inte nya byggnader och moderna lokaler.

Men vi har inga fördomar. Alla människor är lika
mycket värda. Också de normalbegåvade och de
undermåliga och de som går i slummens skolor har samma
värde som vi. Detta är en av de stora traditionerna hos
oss. All men are created equal. Skolan hävdar de
demokratiska idealen. Inte ras eller religion eller härkomst
skall skilja mellan likaberättigade medborgare i en fri
republik. Den enda skillnaden mellan de andra 92 %
och oss är att vi är intelligentare. Därför behöver vi inte
plugga, vi kan läsa fritt och utveckla våra inneboende
anlag. Fast vi som går här har dock även något annat
än intelligensen gemensamt. Vi kommer alla från
samma håll. Våra föräldrar är intellektuella. Det vet vi utan
att behöva prata om det hela tiden. Det märks. Vi hör
till.

Jag vet att många elever har föräldrar som är skilda
och omgifta, några bland dem i flera omgångar. Det
kan bli mycket komplicerade familjerelationer med flera
uppsättningar syskon och halvsyskon och ingifta syskon
i olika led. Men det är samma sorts föräldrar hela tiden
hur de än gifter och gifter om sig. Plötsligt har
skolkamraten bytt far igen och den nye är inte professor utan

reklambyråman men vi talar aldrig om detta. Det gör
man inte. Man bör dock vara försiktig. Man vet aldrig
vem som är far till vem eller hur skolkamraten är släkt
med sin mor och sina syskon.

Några fäder arbetar på universitetet som professorer,
andra är liberala bankirer från de stora husen. Vissa
bland dessa är dock utlånade till administrationen från
universitet eller bankhus för att sköta Roosevelts New
Deal nere hos governmentet i Washington. Andra fäder
är förlagsredaktörer, eller redaktörer, kolumnister och
specialkorrespondenter för de stora tidningarna eller
sköter radiobolagen. Några är arkitekter eller arbetar
med reklam, andra är liberala rabbiner, teologer och
frisinnade höga protestantiska präster. Den enda
politiker vars barn går här är ledare för det socialistiska
partiet. Men han är inte politiker som andra politiker;
han är intellektuell och sysslar inte med några vanliga
politiska uppgörelser i de rökiga inre rummen.
Affärsmän av vanligt slag, slaktare, drugstoreinnehavare,
grosshandlare, småföretagare eller folk som bokhållare,
försäljare eller så vet jag inte att det finns bland
fäderna. Men om någon har en sådan fader kanske han
bara håller tyst om det. Det är ju inte sådant man frågar
om heller. Det finns några flyktingar från Europa här
också. De fäderna är professorer eller konstnärer.

Gunnar är hitkallad till Amerika av the Carnegie
Corporation of New York för att leda en allomfattande,
objektiv och lidelsefri undersökning över negern i
Amerika som samhällsfenomen. Det vet man och det tycker
man är bra. Man har ju inga rasfördomar här i skolan.

Fast jag kan inte påminna mig att vi hade några

svarta elever. Men jag kanske bara inte lade märke till
dem.

Med något enstaka undantag är mödrarna
högutbildade och intellektuella och har hembiträden så att de
kan vara socialt aktiva och delta i samhällsarbetet och
vara intresserade av litteratur och teater och frågor om
social jämlikhet och psykologi och barnuppfostran.
Några bland dem yrkesarbetar också. De är då
framträdande i yrkeskvinnoorganisationer. Alva studerar vid
universitetet. Hon är psykolog liksom många andra
mödrar.

Vi lär oss sjunga gospel songs och lyssnar till olika
revivalistsånger från sydstaterna ty det tillhör
undervisningen i folklore och folkways och the American
heritage men egen religion diskuterar vi elever aldrig. Det
gör man inte hos oss. Skolan är också liberal så här
finns ju för övrigt såväl judar som katoliker. Själv är jag
ateist. Men det behöver jag aldrig vare sig förklara eller
försvara. Om någon bland oss någonsin går till kyrkan
eller synagogan vet jag inte. Här i Amerika är kyrkan
helt skild från skolan. Här är vi inte jude, grek,
italienare eller svensk. Här är vi amerikaner och talar engelska.
Vad politik angår har vi regelbunden klassdiskussion
om Current events. Där tar vi ställning i olika
samhällsfrågor på rena förnuftsgrunder. Det är kunskap som är
avgörande för medborgarsinnet.

Frågan om arbetslösheten är särskilt intressant och
uppslagsrik här i Amerika för närvarande. Roosevelt
har där betytt mycket för att ändra den gamla synen på
offentliga åtgärder. Presidentens undertecknande av the
Social Security Act den 14 augusti 1935 och the

Supreme Courts avgörande den 24 maj 1937 vilket
förklarade att skattemedel för social security var
grundlagsenliga var märkesdagar i vår samtida historia. Här i New
York State hade New York State Employment Service
mellan den 1 januari 1938 — då de arbetslösa lagenligt
kunde börja kräva arbetslöshetsbidrag från de medel
som arbetsgivarna inbetalat sedan mars månad 1936 —
och den 1 september 1938 genom postverket till
erkända arbetslösa betalat ut $66 689 661.16. Det lägger
man oss på minnet. Men arbetslösheten fortsätter att
vara hög förstås. Läraren säger att den vid september
månads ingång enligt officiella uppgifter uppgick till
9 918 000 personer men sonen till socialistpartiledaren
säger att A.F. of L. hävdat att den är 10 539 000. Det
blir en mycket god och givande debatt under lärarens
ledning. Han reser också frågan huruvida understödet
minskat arbetslusten. I allmänhet anser vi att
understöd icke har den effekten. Det är bara om understödet
blir alltför stort som det kan vara farligt. Ett
avskaffande av understöd skulle däremot leda till socialt icke
önskvärda konsekvenser som ökad brottslighet.

Vi har också en politisk väggtidning där vi redovisar
vad som händer i Europa och andra världsdelar och
vad diktatorerna gör. Vi har många olika uppfattningar
för annars kunde vi inte resonera och diskutera och ge
och ta argument och heller inte välja representanter till
väggtidningskommitté som sköter informationen om
det samtida skeendet och till klassråd och skolråd som
handhar vårt self-government, men vi är alla överens
om New Deal. Någon republikan kan jag inte minnas.
Man har frågat mig om socialism under diskussionerna.

Jag kom ju från Europa. Jag påpekade att de i Sverige
var Democrats även om de kallade sig Social-democrats
ungefär som vi här i Amerika inte bara säger demokrat i
allmänhet utan gör skillnad mellan New
Deal-demokrater och sydstatsdemokrater.

Det finns olikheter mellan oss i skolan. Alla familjer
är inte lika när det gäller inkomst och förmögenhet och
status förstås. Några tillhör de sextio familjerna och
andra har familjer där fadern bara är vanlig lärare med
låg lön. Några bor i väldiga våningar vid Central Park
och har egen chaufför och andra bor alldeles på gränsen
till Harlem i någon halvdan liten lägenhet i ett gammalt
hyreshus utan hembiträde eller hiss ens. Det syns inte
på utseendet vem som är vem och inte på kläderna
heller för man skall inte göra sig och inte klä sig engelskt
eller europeiskt utan som en vanlig amerikansk pojke.
Men man märker det på namnen. De som kommer från
de sextio familjerna har andra sorts namn. De har
nummer. I Europa var det bara kungligheter som hade
sådana namn men här i Amerika fanns inga kungliga
privilegier; här hade alla rika eller gamla familjer
sådana namn.

Om jag inte varit immigrant utan tillhört en sådan
familj då skulle jag till exempel hetat Karl Pettersson
III och varit den tredje med samma namn efter farfar
som grundlade familjen med väldiga vetespekulationer i
Chicago strax före sekelskiftet ty då skulle Gunnar inte
behövt byta namn till Myrdal. Det fanns dock också
sådana i skolan som inte skrev sitt ordningstal med
romerska siffror utan med arabiska. Då skulle jag hetat
Karl Pettersson 3rd. Det var lite finare egentligen ty det

visade att jag var den äldste sonen av den äldste sonen.
Skrev man det med romerska siffror kunde det vara så
att farfar varit misslyckad och att det var farfars bror
som hetat Karl Pettersson och gjort förmögenheten när
han utvandrade till Willmar i Minnesota och skaffade
sig en bank. Men med arabiska siffror visade man att
det var en obruten succession. Jag skulle också ha
kunnat heta Karl Gunnar Myrdal Junior. Så brukar
familjer häröver göra med namnen där det är fadern som
gjort förmögenheten eller blivit berömd. Men då skulle
Gunnar blivit berömd i Amerika innan jag föddes. Det
är dock bara några få som har ett sådant kännetecken
efter namnet. Men alla barnen i skolan har en initial.
Man använder inte nakna namn med bara förnamn och
familjenamn som mitt Jan Myrdal. Jag skulle vara den
ende utan mellaninitial i klassen.

— Amerika är ett ålderdomligt Europa, hade Gunnar
sagt. Folket här är av bondestam. De hade inga
familjenamn när de kom till Amerika. Därför har de alla
egentligen samma sorts namn som man har i Ryssland.
Så var det hos oss också förr. Man hade bara namn och
patronymikon, fadersnamn. Farfarsfarfarsfarfar hade
inget familjenamn då han var bonde på Lövåsen utan
hette Danielsson efter sin far och Jöns i sig själv och
därför hette hans son Jönsson men Petter i sig själv och
hans son hette därför Persson men Erik i sig själv fast då
hans far flyttat från Lövåsen när han gifte sig 1752 och
röjt nya ägor hörde han till Myres nu och kallades Myr
Erik Persson fast Myr inte var något familjenamn utan
gårdsnamn och hans son blev då Myr Erik Ersson och
min farfar alltså Petter Ersson och far tog då

fadersnamnet till familjenamn och blev Carl Adolf Pettersson
och jag följde efter som Karl Gunnar Pettersson och tog
tillbaka Myr som familjenamnet Myrdal. Men i
Ryssland gick man en annan väg. Där var bönderna ofria
och hade inga familjenamn alls och inga gårdsnamn.
De var som negrerna i Sydstaterna som inte brukade ha
egna namn; de hette efter sina herrar. Därför har
ryssarna nu tagit samma sorts namn som greve Tolstoj.
Han hade Lev som egennamn, Nikolajevitj som
fadersnamn och det berömda Tolstoj som namn. Och det var
som Tolstoj han blev känd över världen. Här i Amerika
gjorde invandrarna på samma sätt. De tog jord och
började bli rika och då ville de ha riktiga namn. Här
heter man därför alltid först ett egennamn, Charles till
exempel och så en initial som fungerar som
patronymikon, G. till exempel, och så själva det namn de valt ut åt
sig som familjenamn, Smith eller så. Nu i Amerika
måste du ha ett riktigt amerikanskt namn. Här heter du
därför Jan G. Myrdal. Och G. står för Gunnar.

Så fick jag mitt nya amerikanska namn. Nu kunde
ingen längre se bara på mitt namn att jag var ny
immigrant. Jag hade mellaninitial som alla andra. Den
förändringen gjordes redan före första skoldagen. Ingen
hann lägga märke till att jag varit utan initial.

Men sådant här talar vi inte om i skolan. Det gör
man inte. Detta är en demokratisk skola och i Amerika
ser man inte till det yttre och har inga ärvda titlar och
ingen adel som i Europa utan till vårt amerikanska
heritage, vårt arv, hör respekten för varje människas
egenart. Om jag började fråga om skolkamraternas
namnsed då visade jag bara att jag kom direkt från

Europa där detta med namn och familjer spelar någon
roll. Jag låtsas därför inte om att jag funderar på deras
namn och försökt ta rätt på varför en är Jr. efter namnet
och en annan III och åter en annan 3rd.

Inte heller talar vi om familjernas pengar. Det som i
Europa antas vara ett amerikanskt uppträdande; att
man bullrar och talar om sina pengar och sin religion
det är i varje fall inte amerikanskt här hos oss i vår
skola. I andra skolor kanske man gör sådant men här
hos oss bryr vi oss inte om vem som kommer från de
stora familjerna och är rik och vem som kommer nästan
från slummen; alla är ju lika mycket värda ändå. I den
här skolan talar vi heller aldrig om familjernas religion
eller familjernas pengar. Fast jag ligger på golvet i mitt
rum och läser om de mycket rika skolkamraternas släkt
i Gustavus Meyers "History of the great American
Fortunes". Det var på den förgyllda tiden för hundra år
sedan som deras farfarsfäder och farfäder och
mormorsfäder och morfarsfäder och farmorsfäder och morfäder
gjorde sig sina namn och kom att bli kallade
rövarbaronerna. Men det märks inte numera annat än på detta
med III och 3rd och Jr. och på var de bor.

Jag minns inte den dag jag började Lincoln School.
Jag minns inte hur jag kom dit eller hur jag lärde mig
skolan. Det är nästan bara blankt. Jag ser bara hur jag
sitter i testrummet och skall lägga en mosaik med
olikfärgade trianglar och fyrkanter av trä. Det är efter den
vanliga intelligenstesten och jag sitter framför bitarna
och funderar en stund. Därute lyser solen mot de mörka
tegel väggarna och jag försöker komma ihåg vad jag vet
om sådana här tester och vad det kommer att betyda

det jag gör. Plötsligt går jag sedan där i skolan och är en
bland de andra amerikanska eleverna. Det första jag då
ser efter att ha gått avenyen upp, korsat gatan och
kommit in genom porten till det gamla huset i sotigt rött
tegel uppe vid etthundratjugotredje gatan är att jag står
inne i klassrummet på tredje våningen framför
väggtidningen som hänger från två stora svarta järnkrokar på
tegelväggen alldeles till höger om dörren.
Väggtidningen är en sorts tavla klädd med ett grått tyg och med en
fernissad gul träram. Där sätter vi fast tidningsklipp
med häftstift. Jag skall ingå i väggtidningskommittén.
Vi har klippt ut artiklar om uppgörelsen i München. De
skall ge en översikt dag för dag över vad som hänt med
Tjeckoslovakien. Vi skall läsa dem för att nästa vecka
grundligt kunna diskutera situationen i Europa. Jag
vänder mig till pojken med de stora hornbågade
glasögonen som står bredvid mig. Han är jude tror jag och
hans far är i Washington och hjälper Roosevelt med att
kontrollera bankerna på något sätt. Han håller på att
sätta upp en artikel ur New York Times att
Tjeckoslovakiens förre president Benesj, den som fransmän och
engelsmän avsatt för att Hitler ville det, nu skulle
komma till Chicago som professor eftersom det som var kvar
av Tjeckoslovakien fått lov att förändra sin
inrikespolitik och bli tyskvänligt och därför inte kunde ha honom
kvar i landet.

— Hitler kommer att ta Prag också, säger jag.
Chamberlain har blivit lurad.

— Ja, de kommer nog att ställa till med ett krig
däröver i Europa igen, säger han. Man tror det blir i vår
eller i sommar.


XIV

Det var direkt efter lunch. Hon satt på andra sidan
bordet och log. Hon var skolpsykologen. Först hade
man trott att det var språket och sedan hade man
försökt tala med mig och tillslut hade man sänt mig hit.
Man hade kommit in i klassrummet och sagt att jag
skulle följa med. Det var matematik och alla hade tittat
på mig när jag reste mig och gick ut i korridoren. Det
var första gången jag var hos henne. Fast rummet
mindes jag från testerna. Hon hade vit rock, den var
inte knäppt. Hon hade burrigt blont hår och blå ögon.
När hon log visade hon tänderna. Hon log hela tiden
och jag tänkte på vad tysken sagt:

— Here in America they grin when they smile.

Men jag tänkte det tyst och hela tiden jag tänkte det
log jag tillbaka. Fast jag visade inte tänderna, jag lät
bara leendet sitta fast på ansiktet vad hon än sade och
vad jag än tänkte. Också när jag sedan talade till henne
log jag.

På bordet hade hon den gröna mappen med
papperen om mig och den uppslagna anteckningsboken.
Den var svart. I bröstfickan över vänster bröst hade hon
två pennor. När jag kom in genom dörren hade hon sagt
att hon var så glad att träffa mig. Det var alltid svårt att

komma till en ny skola menade hon och speciellt svårt
när man kom till en ny skola i en ny världsdel. Det
förstod hon så väl. Men jag log och sade att jag inte
tyckte det var svårt och att jag trivdes väldigt bra och
att allting var fint i den här skolan.

Men jag visste varför man skickat hit mig. Fast det
låtsades jag inte om. Jag låtsades som om jag trodde
henne när hon sade att hon talade med alla nya elever
för att de skulle trivas riktigt bra. Det hade börjat redan
första veckan med att man sade åt mig att springa när
alla skulle springa runt uppe i gymnastiksalen. Jag
rörde mig inte. Jag bara sade:

— I can't.

Först skrattade man och uppträdde hurtigt. Men jag
bara såg rakt genom dem allesamman och sade:

— I can't!

Det var högt upp till taket. Gymnastiksalen, the
Gym, låg på översta våningen. Fönstren däruppe var
mycket smutsiga. De tvättades nog aldrig, så högt upp
från golvet låg de. Den gången hände ingenting mer.
Jag stod där en stund och sedan fick jag gå.

Efter en tid försökte man igen uppe i gymnastiksalen.
Det gick på samma sätt. Jag skulle delta i
basketballspel. Jag hade klätt om, jag som de andra. Där i
omklädningsrummet framför de höga grå stålskåpen hade
Theobald som vanligt låtsats att han var flicka. Han
hade klämt in kuken bakom låren och gått struttande
omkring och viftat med baken och talat med pipig röst
och alla hade skrattat. Jag hade också skrattat. Han var
rätt fet Theobald. Han kom från Tyskland och bodde
över i New Jersey. Man kunde höra på sättet han talade

att han inte var härifrån utan var tysk. Hans far var
teolog tror jag.

Det var Theobald som en dag på lunchen sagt åt mig
att inte använda ordet heinie som svordom för det var
ingen svordom utan bara ett fult ord för tyskar. Jag
hade trott det betydde arsel för de andra hade brukat
klatscha sig på baken och ropa heinie. Det luktade svett
i omklädningsrummet där Theobald nu struttade kring
och alla skrek och skrattade. Jag gick ut ur
omklädningsrummet och in i den stora salen tillsammans med
alla andra sedan när vi var omklädda men där ställde
jag mig orörlig vid den höga gavelväggen. För jag såg ut
över salen där jag skulle spela. Jag såg mig själv springa
fram och hoppa efter bollen och nudda den med
fingerspetsarna men få den bortspelad. De andra skulle
springa före och jag skulle springa efter. Jag skulle bli
löjlig som Theobald. Jag skämdes till när jag såg det
som skulle ske om jag tog steget ut i salen. Jag skämdes
så att jag skulle blivit blodröd i ansiktet om jag låtit
någon märka vad jag såg men jag log och stod stilla
utan att gå in i salen. Golvet var nött såg jag. Man hade
inte fernissat det på länge. De andra hoppade och hade
sig. De mjukade upp sig inför spelet. De ropade till
varandra.

— Kom här John, sade coachen.

Han hade en visselpipa i en snodd om halsen och han
gick inte på golvet utan han joggade fram över det med
hakan upp, han studsade och viftade med armbågarna.
Jag sade bara som när han sagt åt mig att springa:

— I can't!

Jag minns inte vad han sade till mig då. Jag lyssnade

inte. Jag visste ju ändå vad de skulle säga. De skulle
alltid säga detsamma. Jag bara stod och såg tvärs
genom dem alla. Jag inte ens lutade mig mot tegelväggen.
Jag såg på de andra. Nu spelade de. De var två lag. De
tävlade. Några var skickliga och några var klumpiga.
De uppträdde som de hade roligt. Theobald gjorde
pajaskonster för dem. Han viftade med sin stora bak
och buken skvalpade när han låtsades försöka ta bollen.
Alla skrattade. De sprang omkring varandra efter
bollen, de hojtade, hoppade, skrek och sträckte armarna
efter bollen.

Om de varit kattungar hade de hoppat på samma
sätt om jag lekt med ett garnnystan över huvudena på
dem såg jag. De stampade i golvet. De sprang. De skrek
åter till alla på samma gång och hoppade efter bollen.
Jag rörde mig inte. Jag bara stod där jag ställt mig. Inte
ens när Theobald kastade bollen rätt på mig rörde jag
mig. Jag inte ens lyfte händerna när jag såg bollen
kastas mot mig. De alla fnissade när han kastade den.
De log med alla sina framtänder synliga. Bollen träffade
mig i pannan och skulle gjort ont om jag låtit den
kännas. Nu rörde jag inte en min och bollen som träffat
mig föll ned och rullade sakta bort över golvet. Ett kort
ögonblick stod de alla stilla och såg på mig. Så tog de
åter upp bollen och började än en gång springa omkring
med den och hojta och fäkta med armarna.

Det var i det här rummet man testat mig när jag
skulle börja i Lincoln School mindes jag. Det hade varit
en av kontorsflickorna i vit blus och svart kjol som skött
testen den gången hade jag först trott. Det hade varit
den vanliga Terman-Merrill fast på engelska. Hon var

nog inte very superior eller ens gifted själv, hade jag
tänkt då. Men det hade varit en snäll flicka och jag
visste ju ungefär var jag borde ligga på skalan. Sedan
hade hon lagt ut de olikfärgade spelmarkerna åt mig på
en bricka och bett att jag skulle lägga med dem och då
förstod jag att hon var student vid universitetet och
hade det här som uppgift.

Nu lutar skolpsykologen sig fram mot mig över
bordet. Hon tar med handen på min arm. Hon har en röd
jumper under den vita rocken. Hon har ett
pärlhals-band också. Jag ser att hon är gul om pekfingret och
långfingret. Hon röker mycket. Hon har korta naglar
som om hon biter på dem. Hon har inga ringar på
fingrarna. Jumpern är åtsittande fast hon måste vara
över trettio. Hon slickar sig om munnen och hon börjar
tala med låg röst till mig om vad jag tycker om skolan
och vad jag läser för böcker och sådant och jag vet att
hon nu lirkar med mig och försöker få mig att berätta
varför jag sagt att jag inte kan springa och varför jag
sagt att jag inte kan spela basketball. Bakom henne
hänger en tavla på väggen. Den föreställer en lövskog
om hösten med en väg i förgrunden och på vägen rider
en flicka på en häst. Tavlan har smal guldram. Bakom
mig finns dörren ut till korridoren. Till vänster står ett
stort grått plåtskåp. Det är låst. Där förvaras
testresultat och rapporter om alla elever. Till höger har rummet
två sotrandiga fönster. Det är inga gardiner för
fönstren. Därutanför finns en rivningstomt. Därbortom syns
röda tegelhuslängor. De är byggda före sekelskiftet. Där
är slum nu. Det är mulet och gråkall eftermiddag. Och
då jag vet vad hon vill talar jag om annat i stället. Men

jag ser på henne och ler hela tiden jag talar. Jag
berättar om Billböcker jag läst. Först efter en stund förstår
hon vad jag talar om. Det beror på att jag sagt fel. Jag
har inte sagt "outlaw" utan "lawless" när jag skulle
tala om de laglösa. För övrigt tror jag inte hon läst dem.
Man läser dem nog inte i Amerika. Men jag bryr mig
inte om det. Jag talar bara för att sätta upp ord mot
henne.

Men hon försöker igen. Hon är mycket varm i rösten
nu. Hon lutar sig fram och gör rösten mjuk och undrar
hur jag trivs i Amerika och på så sätt försöker hon
närma sig vad som hänt i gymnastiksalen. Hon tror inte
jag märker det. Jag fortsätter att le och börjar tala om
Världarnas Krig. Jag hade hört det stycket på radio i
söndags kväll. Jag hade börjat med att lyssna på
WEAF. Där höll Edgar Bergen på med sin
sharp-tongued docka Charlie McCarthy. Men jag tyckte inte att
buktaleri var särskilt roligt. Att tala med två röster
kunde jag göra själv. Därför hade jag gått över till
WABC. Där skulle det bli radioteater hade det stått i
tidningen. "The Mercury Theater of the Air" skulle ge
"The War of the Worlds" av Wells. Den boken hade jag
läst och den kunde jag höra.

Men boken hade gjorts om för att passa i amerikansk
radio. Och man hade låtsats att det liksom var ett
vanligt program och först hörde man lite musik och så
kom det ett slags nyheter och så var det musik igen och
så kom det fler nyheter och så var det musik och så sade
man att det var en invasion från Mars och på det där
sättet höll det på och boken var mycket bättre så jag
stängde av och läste vidare i Quentin Durward i stället.

Den hade jag hållit på med i flera dagar. Den var bra
men lite besvärlig för det var många ord i berättelsen
jag inte kunde lista ut vad de betydde förrän efter en
lång stund.

Nästa dag sade man i radio och skrev man i alla
tidningar att runtom här på östkusten hade många
människor blivit rädda när de satte på radion på
söndagskvällen och råkat hamna i teaterpjäsen om
invasionen från Mars. De hade trott det var på riktigt. Det
berättar jag för henne.

Tillslut avbryter hon mig och säger som av en
tillfällighet:

— Förresten varför ville du inte spela basketball?

— Jag hade väl inte lust, säger jag.

Sedan fortsätter jag med att tala om Ludvig XI och
de hängda och att han visserligen var grym men att han
gjorde det för Frankrikes skull och att Quentin
Durward förstod det tillslut.

Jag skulle kunnat svara henne. Men det tänker jag
inte göra. Jag springer inte för jag springer inte fortast
av alla. Jag spelar inte med i basketball för jag spelar
inte bäst av alla. Och om jag inte är bäst är jag hellre
ingenting. Men det säger jag naturligtvis inte, det skulle
aldrig falla mig in att berätta detta för henne eller för
någon annan. Man behöver inte berätta allting. Tjock
är jag också. Theobald kanske är tjockare men han är
inte jag. Han får alla att skratta åt sig. Det gör han med
flit. Jag hatar att vara tjock och när man skrattar åt mig
skulle jag kunna slå ihjäl dem. Men det säger jag inte
till henne.

Gunnars assistent är gift med en flicka som alla säger

är mycket vacker. Men jag tycker inte om henne. Hon
är smal fast hon har mycket bröst och höfter i åtsittande
kläder. Hon har långt svart hår och svarta ögon och
mycket stor och mycket röd mun och hon skrattar
mycket. Det klirrar av smycken om henne när hon går tvärs
genom rummet på sina högklackade skor. Hon talar
högt också. Gunnar tycker om henne. De kom gående i
korridoren. Gunnar och Alva och Gunnars assistent och
assistentens vackra hustru. De skulle gå på teatern. De
hade tagit en drink innan de skulle iväg. Nu stannade
de och såg på mig när jag åt i köket. De stod där
allesamman.

Karna hade gjort små köttbullar med potatismos.
Hon hade gjort köttbullarna på sodavatten för att de
skulle bli luftiga och hon hade kapris i dem för att jag
tyckte om det. På tallriken höll jag moset för sig och de
knaperstekta köttbullarna för sig.

— Ser ni hur han redan amerikaniserat sig, säger
Gunnar. Han äter som en farmare från the Bible Belt.
Han sitter käpprakt på stolen och håller vänsterhanden
gömd under bordet och vågar inte röra kniven annat än
för att skära med den.

— Skrev inte Veblen en uppsats om den amerikanska
knivföringens historia? frågar assistenten.

— Jag minns inte om det var Veblen, säger Gunnar.
Men det vore en bra uppsats. Den som råkade komma
in på en amerikansk restaurant utan att känna
folksederna här och som inte kände till de västeuropeiska
bondeimmigranternas sociala bakgrund på
adertonhundratalet och de östeuropeiska immigranternas
kulturnivå och traditioner skulle lätt kunna tro att

Amerika saknar toalettpapper och befolkades av hinduer och
muslimer som tvättar sig i stjärten med vänsterhanden
och därför gömmer den under bordet, sade Gunnar och
alla i korridoren skrattade de.

Jag låtsades som om de inte fanns. Jag åt. Jag såg
upp från tallriken och for förbi dem med alldeles tom
blick och tittade sedan på kalendern med vintermotiv
av gran i snö som hängde på väggen till vänster om
dörren. Jag strök mig under näsan som om det plötsligt
börjat klia. Jag rynkade pannan som om jag kommit att
tänka på något viktigt. Jag vände mig till Karna och
sade:

— Tror du jag skulle kunna få någon köttbulle till?

Hon såg heller inte på dem. Hon uppträdde som om
vi varit ensamma. Det var jag glad för. Karna var alltid
hygglig även om hon kunde bli arg på mig ibland.

— Du kan ta de fyra som finns kvar, sade hon och
höll fram karotten, vi andra har redan ätit.

— Men han kommer att se riktigt bra ut när det
barnrunda går av honom i puberteten, sade assistentens
hustru.

— Kanske det, sade Alva.

— Ja, det är många flickor som kommer att bli
olyckliga för hans skull bara hormonerna sätter igång, sade
assistentens hustru. Det kan man se på honom redan.

Det sjöng i öronen nu och jag kände varje andetag jag
tog. Det gällde att oberört och lugnt äta vidare och inte
så mycket som med en enda hörbar inandning eller en
enda häftig rörelse visa att jag hörde. Gunnar gick in i
köket. Han kom fram till bordet. Han sträckte fram sin
hand tvärsöver bordet till min tallrik och med tumme

och pekfinger klämde han samman de två köttbullar
som jag sparat till sist och förde dem upp mot munnen.

— Du behöver dem inte, sade han. Du är fet nog
ändå. Dessutom är de goda.

Alla i korridoren skrattade.

— Har du ringt på bil, darling, sade Alva.

— Bilen är nog redan här, sade Gunnar där han stod
lutad över köksbordet och tuggade.

Så gick Gunnar tillbaka till korridoren och jag hörde
dem alla gå bort mot tamburen, ta på sig ytterkläderna
och sedan lämna våningen. De högklackade skorna
smattrade till mot marmorn därute. Sedan slog
ytterdörren igen bakom dem och det blev tyst.

Det var Alva som nästa dag föreslog att jag själv
skulle tjäna på att bli mindre tjock. Ingen skulle då
längre behöva tjata på mig för att jag åt för mycket eller
tog två gånger. Det skulle i stället löna sig för mig att
äta mindre. Det var därför det nu blivit bråk i
cafeterian. Vi köpte vår skollunch. Vi tog brickor och så
plockade vi åt oss det vi ville ha och beställde varmrätt
och betalade i kassan och bar själva brickan till det
bord där vi ville sitta. Det var som i en riktig restaurant.
Maten var god också. Vi fick påbackning utan att
betala extra. Det fick man inte på restaurant. Men det var
för att den första portionen personalen gav oss var rätt
liten, skolan ville inte vi skulle lämna något och att
maten skulle förfaras.

Jag fick veckopeng och den var uppdelad dels i ett
grundbidrag och dels en prestationbelöning. Jag kunde
alltså välja att förbättra min ekonomi genom att jag
hjälpte till med att duka in och duka av i matsalen;

torkade disk; bäddade min säng; läste sagor för mina
småsystrar och så vidare. Det fanns en tabell där de
olika arbetsuppgifterna var poängsatta och med ledning
av den tabellen kunde jag sjäv räkna ut korrekt
veckopeng. Om jag sedan lät en del av denna veckopeng stå
inne för att spara till något inköp kunde jag om inköpet
var av intellektuellt värde — böcker eller sådant som
kemilådor eller dylikt — anhålla om
fördubblingsbidrag. Jag behövde då blott spara till halva summan och
kunde få den andra hälften som sparuppmuntran.
Systemet hade påbörjats redan i Olovslund men nu byggts
ut. Det grundade sig på ett försök att ersätta ett
traditionellt straff-belöningssystem med ett självreglerande
stimulus-respons-system där avsikten var att på ett
graderat sätt ernå ett visst handlingsssätt. Ett viktigt led i
detta var min handlingsfrihet och att jag skulle stå inför
alternativ med olika värde. Jag hade till exempel frihet
att låta bli att bädda min säng men då till priset
av förlorad inkomst. Jag hade alltså i allt vad jag företog
mig i familjesamhället en valfrihet. Riktigt bra
fungerade systemet inte. Jag valde till exempel att låta bli att
bädda min säng och att inte städa mitt rum. Det var
inte förutsett. Men jag hävdade att den tid jag då fick
över till läsning och annat var mer värdefull än de
poäng jag fick för uppröjning och bäddning. Om detta
hade Gunnar och jag kontroverser. Han öppnade
dörren till mitt rum ibland trots att jag sökte hålla emot,
stack in huvudet och sade med avsmak:

— Här ser ju ut som en svinstia!

Men jag menade att valfriheten också måste gälla när
jag valde bort arbete och inte bara när jag valde till

veckopengspoäng. Duka in och duka av och bära in mat
när de ringde på klockan från middagsbordet och att
torka disk valde jag däremot att göra. Men det gjorde
jag för att få vara tillsammans med Karna som jag
tyckte om. Men det sade jag inte. Jag lät dem tro att jag
bara valde i enlighet med poängberäkningen för
veckopengen.

Även om Gunnar var arg och även om Alva sade att
jag faktiskt måste tänka lite på att familjen var en social
enhet också och att jag inte helt kunde låta bli att städa
ens i mitt eget rum då detta störde familjesamhällets
trivsel menade jag att om jag hade valfrihet så hade jag.
Jag visste ju också att det som var viktigt för Alva var
att systemet genomfördes på ett konsekvent sätt. Därför
behölls systemet i princip fast mitt rum städades ibland
när jag inte var hemma och kunde hålla dörren stängd.

Jag hade läst om Mayers råttor och förstod att Alva
var orolig för att det kunde gå likadant för mig om hon
bytte system mot mig och det utnyttjade jag. Med
Mayers råttor var det så att han fått medalj för sina
experiment med dem. Han hade lärt dem hoppa från en
bräda ner på en skiva som hade ett särskilt märke. När
de hoppade på rätt skiva öppnade den sig och
därbakom fanns mat de tyckte om. Hoppade de på fel skiva
fick de en kraftig elektrisk stöt i stället och skrek. Det
dröjde inte länge innan de lärt sig skilja på rätt och fel.

Då när de ordentligt lärt in detta ändrade Mayer
systemet och bytte plats på skivorna. Råttorna hoppade
stolt till det de trodde vara rätt matskiva och fick i
stället för den mat de väntat som belöning starka
elektriska stötar vilka gjorde att allt kroppshår ställde sig

upp och de skrek. Då detta inträffat några gånger
föredrog råttorna att inte hoppa alls. De bara satt kvar på
brädan. För att tvinga dem att hoppa och välja skiva
riktade Mayer med hjälp av en fläkt en stark iskall
luftström på dem. Då hoppade råttorna och i enlighet
med sin tidigare träning valde de den skiva som de
förknippat med mat. Då gav Mayer dem kraftiga
elektriska stötar igen. Sedan blev de flesta råttor konstiga
och neurotiska. De skrek om Mayer tog i dem. De
matstrejkade. Några fick kramper. Särskilt en var
intressant. Det var hon som gav Mayer hans stora pris.
Hon var tydligen ärftligt predisponerad för svåra
neuroser och hysteriska tillstånd. När hon en gång fått en
elektrisk stöt i stället för mat vägrade hon sedan helt att
fortsätta experimenten. Hon höll sig krampaktigt fast i
brädan även när Mayer satte fläkten rakt på henne.
Först när Mayer droppade isvatten på henne droppe
efter droppe skrek hon högt och hoppade därefter ned
från brädan med överdriven styrka. Den råttan
drabbades därefter av rörelsestorm. Ty när hon äntligen
tvungits hoppa gav Mayer henne upprepade elektriska
stötar och hon sprang då omkring helt planlöst och vilt
på burens golv till dess hon blev liggande i fullkomligt
kataleptiskt tillstånd. Den råttan blev sedan för sin
återstående livstid en enstöring, hon isolerade sig och
blev asocial. Var gång Mayer ställde denna råtta inför
valsituationen återkom det hysteriska beteendet. Hon
skränade och skrek och sprang runt i rörelsestorm och
försjönk tillslut i kataleptiskt tillstånd igen.

Denna råtta blev riktigt berömd i den psykologiska
forskningens historia. Många professorer med

assistenter och studenter kom för att iaktta henne där hon
sprang omkring och skrek och sedan föll omkull. Ty
med henne hade Meyer på experimentell väg kunnat
visa och protokollföra hur neuroser uppkommer och på
ett vetenskapligt sätt belägga att olika individer har
olika disposition för att reagera neurotiskt och
hysteriskt. Men även om vissa av Mayers råttor blev alldeles
tokiga reagerade de alla med en viss förvirring och olust
när de kom i konflikt mellan olika betingningar. Det var
därför Alva inte ville ändra sina system förstod jag. Hon
var rädd för att ha betingat mig på ett sätt med
poängberäkningen och att Gunnar skulle störa detta genom
att bråka om hur det såg ut i rummet när jag följde
systemet även om jag inte gjorde det som hon tänkt sig.
Jag förstod hur hon tänkte och utnyttjade det och därför
kunde jag handla som jag själv ville just därför att hon
trodde som hon trodde. Detta visste jag. Men Alva
begrep sig inte på råttor heller.

Alva hade berättat om Mayer och råttorna en gång.
Jag tänkte mig Mayer som en mycket lång och mycket
mager man i vit rock och fluga. Han var helt skallig och
hade stålbågade glasögon och de två stora
överkäksframtänderna stack ut och var av guld. Han höll stolt
fram en död råtta mot publiken; han höll henne i
svansen och så satte Akademiens president den stora
Vetenskapsmedaljen på hans bröst.

Alva tyckte att Mayer gjort något viktigt. Men det
var för att hon inte begrep djur och inte kunde ta i dem
som vanligt folk gjorde. Mayer som plågade sina råttor
till dess de skrek var bara en tokig vetenskapsman
sådan som man kunde se och läsa om i seriemagasin.

Jag visste ju hur man skulle handskas med råttor. Jag
hade haft vita möss. De var lite dumma men man kunde
lära dem en del.

Folke och Stig och alla som bodde på landet och höll
på med djur visste hur djur uppträdde. De visste att
djur kunde bli olyckliga och tappa livsmodet eller börja
skrika och bitas om de behandlades illa och att olika
djur kände och tänkte olika fast de tillhörde samma art
och till och med samma kull. Detta hade alla som hade
hand om djur alltid vetat. Detta förstod de utan att först
behöva pina och plåga djuren som den där Mayer och
andra psykologer och vetenskapsmän i vita rockar. Men
jag brydde mig inte om att säga det till Alva. Hon
förstod inte sådant där med djur.

Folke sade att hur kloka hundar än var så måste man
alltid komma ihåg att de inte kunde tänka själva på
samma sätt som vi. För att jag inte skulle glömma det
berättade han historien om mannen som bodde i en
liten stad i Tyskland och hade en stor boxer som var
ansedd som mycket klok och hade fin stamtavla. Varje
kväll när tysken kommit hem från arbetet och satt i
länstolen och rökte sade han:

— Tidningen!

Då reste hunden sig och gick mot dörren och
öppnade själv dörren genom att slå på klinkan med tassen
och så gick hunden ut och ned längs gatan och tvärs
över nästa gata till tidningskiosken och där fick han
tidningen och så gick han hem till husse med den.
Tysken var mycket stolt över sin hund.

Sedan flyttade han till en annan stad i en annan del
av Tyskland. På kvällen kom de nya grannarna på

besök. De satt och drack öl och snaps och mannen skröt
med sin hund och berättade hur klok den var. Så skulle
han visa det och sade:

— Tidningen!

Men boxern bara kröp undan i ett hörn och började
gny. Då blev mannen arg för att hunden skämde ut
honom inför de nya grannarna och så stampade han i
golvet och skrek:

— Tidningen!

Då lunkade boxern mot dörren och slank ut. Först
efter en stund kom mannen ihåg att han visserligen gått
förbi tidningsaffären här i den nya staden med hunden
och sagt att där är den nya tidningsaffären men han
hade inte ordentligt lärt hunden att hämta tidning från
den affären. Då började han ångra sig för det var ett
dyrt och fint djur som vunnit många priser och kunde
användas till avel. Han gick ut på gatan och ropade och
letade men hur han än letade var hunden borta.

Men efter två veckor hörde tysken en natt hur det
krafsade på dörren. Då stod hunden där med några
sönderblötta tidningsrester i käften. Han var alldeles
utmärglad och haltade. Han var så dålig när han nu
kommit tillbaka igen att man inte kunde ha honom kvar
utan fick skjuta honom. Det var tyskens eget fel.

Hunden hade fått ett kommando och han hade tyckt
det var tokigt men han var lydig och hade utfört det.
Vissa hundar är sådana. Andra hundar bryr sig inte alls
om att lyda om de får ett kommando de tycker är tokigt
och så finns det sådana som blir folkilskna och bitska
om de får många kommandon de inte begriper. Sådana
är djur. Det är därför inte alla människor kan ha djur

och umgås med dem. Man måste vara mycket aktsam
med vad man säger till djur. Och hade man lärt dem
någonting fick man inte utan vidare ge dem motsatt
kommando.

Det fanns en i Strängnäs som hade menat att det var
roligt att skämta med sin hund. Tillslut gick han för
långt. Han hade lärt hunden att komma för att få mat
när man sade: Gott, gott! och sedan en lördag när han
var full höll han fram ett köttben och ropade: Gott, gott!
och när hunden kom och viftade med svansen och var
glad slog han hunden hårt på nosen och ropade Fy!
Han flinade åt hunden när han slog. Men hunden högg
honom i handen då. Strängnäsbon förlorade både
ringfinger och lillfinger för det blev en elak infektion och
han måste opereras på sjukstugan och hunden fick man
skjuta för den hade förstörts.

— Sådana borde inte få ha djur! sade Folke.

Man måste ha respekt för djur, menade han.

Jag satt hos Träff i hundgården sedan och talade med
honom om hunden som fått springa nästan tvärs genom
hela Tyskland. Men Träff såg inte ut som om han skulle
bry sig om att lyda om jag sade något sådant. Träff såg
mig mer som hund än som människa. Eller som en
nästan-människa bara. En som man inte behövde lyda
utan kunde leka med. Men om Folke sade något då var
det annorlunda. Om Folke hade sagt något sådant hade
Träff nog rest på sig och sett på honom och suckat som
Träff gjorde när han blev dyster och sedan bara sakta
lunkat iväg och kommit tillbaka två veckor senare helt
förstörd och slut. Men kanske han inte alls kommit
tillbaka. Fast Folke gjorde aldrig så. Han behövde inte

ens ge ett kommando. Träff förstod ändå.

— Hundar känner på sig, sade Folke.

Men det var på Kvicksta. Här i New York var det
annorlunda. För att jag var så tjock hade Alva lagt in
också cafeterian i systemet. Jag fick själv ha hand om
mina matpengar. På det sättet skulle jag av mig själv
välja att äta mindre för att få mer pengar att köpa
böcker för. Matpengarna som kunde gå till skolans
cafeteria lades alltså till mina veckopengar och jag
ställdes inför ett fritt val. Då började bråket i cafeterian.
Första dagen var det ingen som sade något när jag bara
tog ett glas vatten och en brödskiva. Man kanske trodde
jag mådde dåligt. Andra dagen tog jag ett äpple och
man undrade. Men tredje dagen när jag bara tog en
liten klick gröt började man tala med mig. Jag
förklarade då att jag inte hade råd att äta mer. Jag sparade
pengarna. De försökte övertyga mig om att äta och de
till och med sade att jag inte behövde betala så mycket
till skolan bara jag åt. Men jag åt inte. Jag var inte
hungrig heller. Man behöver inte äta.

Det var ju inte för pengarnas skull jag slutat äta
lunch. Jag hade slutat äta frukost också. Det var för att
jag var tjock och jag hatade att vara tjock. Jag avskydde
att se mig själv i spegeln. Jag tänkte på Theobald när
jag såg mig i spegeln. Jag tyckte det skvalpade om mig.
Jag spottade på spegelbilden när jag var ensam i
badrummet och hade stängt dörren ordentligt. Sedan
torkade jag av spottet så ingen skulle se det. Men det fanns
ingen jag berättat detta för. Jag skulle inte säga det till
skolpsykologen nu heller.

Skolpsykologen hade inte börjat tala till mig om

cafeterian ännu. Men jag trodde det skulle komma. Det var
när det bråket började och det både var bråk i
gymnastiken och på lunchen som man beslutat skicka mig till
henne antog jag. Jag tänkte igenom vad jag skulle säga.
Att jag inte var hungrig längre skulle hon inte tro på.
Men då skulle jag bara säga att jag inte åt för att jag
sparade till en stor Gilbert Chemistry Set, den största.
Men den var inte riktigt dyr nog, det kanske hon visste.
Den skulle jag kunna skaffa in genom att låta bli att äta
lunch några veckor bara. Det vore bättre att säga att jag
sparade till det största Meccano som fanns. Det kände
hon nog till och det var så dyrt att man inte behövde
diskutera hur lång tid jag inte tänkte äta lunch.

Men då sträcker hon i stället fram handen mot mig
och rufsar mig i håret. Sedan stryker hon mig över
kinden och ner över halsen och tar mig i nacken och
ruskar lite och klämmer mig på musklerna där. Hon
sträcker fram andra handen och nu kör hon in fingrarna
i ryggmusklerna. Jag blir alldeles varm. Det är både
otäckt och skönt på en gång. Nackhåren reser sig
känner jag, det kittlar kring vart hårstrå och det pirrar
tungt genom kroppen. Hennes händer är helt varma
och de liksom kryper på mig. Just då tittar jag upp mot
henne för att se henne i ögonen. Och jag ser hennes
riktiga ögon när hon tar på mig. De är helt uttryckslösa.
Som döda. Hon ser bort förbi mig. Hon bara låtsas. Jag
inser med ens att hon bara gör så här med mig för att
hon är anställd att göra det. Det hade jag vetat. Jag
borde ha kommit ihåg det. Och dessutom gör hon det
för att det blir en merit inför professorn i universitetet
att hon genom ord och handgrepp kan klara av sådana

som jag. Jag stänger av mot hennes händer, tittar ut
genom fönstret men fortsätter att le mot henne som
vanligt och börjar frysa obehagligt i stället. Så ruskar
jag på mig för att få bort hennes händer från min kropp.
Då släpper hon mig.

Hon tar tag i den gröna mappen på bordet i stället.
Drar den till sig, slår upp den och tar fram några
papper. Jag känner igen dem. Hon måste ha fått dem
från Mr. Francis förstår jag. Handstilen är dålig. Det är
nog den sämsta handstilen här i klassen. Det var den i
skolan i Sverige. När jag kommer till nästa klass får jag
ha skrivmaskin. Då skall jag aldrig mer i hela mitt liv
behöva visa min handstil för någon. Hon läser vad jag
skrivit. Det är naturligtvis felstavat. Allt jag skriver
utan att jag får ha en ordlista där jag kan se efter hur
bokstäverna skall sättas blir felstavat. Nästan varje ord.
Engelska är än värre än svenska. Jag vet att jag stavat
fel när jag skrev det där. Det visste jag redan när jag
skrev. Hon lägger ifrån sig papperen. Jag kan inte klara
k-ljudet och s-ljudet. När skall k vara k och när skall k
vara c och när skall c vara s och när skall s vara s. Jag
lutar mig fram över bordet, sneglar på papperen och
läser. Det finns ju en sak jag kan bättre än alla andra,
läsa min handstil. Det skämtet tyckte Mr. Francis var
ett roligt skämt. Jag hade provat det redan på fröken
Rehn.

I kant learn how to be systematic in my work, står det ser
jag och det borde nog vara med c. Men med apostrof
också. Can't och inte cant. Ty det är inte hyckleri utan kan
inte. Jag kan ju ord. Jag har heller inte kommit ihåg att
stryka kommentaren efter det jag försökt komma ihåg

hur attention egentligen skall stavas. Den borde jag ha
strukit ut. Det brukar jag. Det är sådant jag bara viskar
till papperet och sedan tar bort. Det var onödigt att visa
den för dem. Etention skrev jag till slut när jag bråkat
med stavningen en stund och sedan satte jag en
parentes för att jag blivit arg på mig själv och min förbannade
handstil och skrev: I have none.

Det är inte mitt fel att papperen ser ut så där
egentligen. Det finns folk som är födda utan lillfinger. Jag är
född till dålig handstil och ordblindhet. Det har man
hållit på att testa mig för så länge jag kan minnas. Det
finns heller ingen korrelation mellan stavning och
allmän intelligens liksom det inte finns någon korrelation
mellan färgsinne och intelligens. Det vet jag ty det har
jag läst. Jag har slagit upp och läst i deras böcker om
allt de säger om mig. Jag har läst om min handstil och
min ordblindhet och om att jag är tjock. Jag har läst
mycket mer än de kan tänka sig. Men jag skriver lika
fult ändå. Och jag avskyr att visa min dåliga handstil
och avslöja hur jag stavar. Papperen som ligger där
framför henne på bordet borde aldrig ha funnits. Jag
borde ha sagt till Mr. Francis den dagen att jag hade
ont i handen eller att jag var sjuk eller också borde jag
bara sagt att jag inte kunde. De andra säger nästan
aldrig nej. De vet inte hur man gör när man tittar bort
folk och ser dem i pannan och säger: Nej! Eller också
vågar de inte. Men jag kan säga nej. Jag kan säga nej åt
alla. Jag kan säga nej åt hela världen om jag vill.

Nu ligger papperen där på bordet framför henne. Jag
har skrivit på dem och de visar mig naken och fet i
språket. Om jag får använda skrivmaskin och

dictionary skriver jag bättre än alla de andra för jag kan fler
ord. Jag kan fler ord än de flesta på engelska också. Jag
måste bara se efter hur de stavas. Om jag fick ta med
mig min skrivmaskin och min ordlista skulle det aldrig
behöva bli några problem för Mr. Francis heller.
Skrivmaskinen låter inte alls så mycket som de säger. Här i
skolan får de äldre eleverna skriva på maskin.

Men jag vet också att det varken är handstilen eller
stavningen hon egentligen bryr sig om. De är som min
vikt, de finns beskrivna i mina papper och hon känner
till dem från början. Det är något annat. De har kommit
på att jag lekt med tiden. Jag flyttade mig ett årtionde
förra veckan och det var inte så att jag glömde rätta det
när jag lämnade in papperen utan det var som när man
går på stenskarvarna i gatan. Man kan inte plötsligt
byta fot bara för att folk börjar knuffas. Man måste
fortsätta på samma sätt för annars får man börja om
från början. Jag kunde alltså inte byta datum utan
hoppades bara att ingen skulle kunna läsa vad jag
skrivit.

Hela förra veckan levde jag inne i år 1928. I Sverige
fanns då en Jan Myrdal som var ett år men här i New
York fanns jag. Jag hade ställt om mig med hjälp av en
evighetskalender. 1928 var ett skottår av samma slag
som 1984 skulle bli eller 1792 hade varit. Då började
den första dagen i årets första månad på en söndag.
Sedan var det bara att ta den tiden. För sådana som
levde i 1938 hade man till exempel lyssnat på
Världarnas Krig en söndagkväll och för oss i 1928 var det en
torsdagkväll. Månen kom olika också. Så istället för att
skriva Thursday November 3 1938 på papperet jag

lämnat in till Mr. Francis hade jag skrivit rätt datum
för mig i min tid: Saturday November 3 1928.

Det var ett experiment egentligen. Om man vaknar
mitt i natten och det är alldeles mörkt i rummet, hur
skall man då veta i vilken tid man vaknat? Det kan ju
vara så att man inte alls vaknar utan drömmer att man
vaknar. Hur skall man veta det? Man kan säga sig att
man vet vad som hände i går. Men man kan också ha
drömt det som man tror hände i går. Man kan då säga
sig att man minns gårdagen bättre än drömmen. Men
om man tänker noga efter minns man inte gårdagen
särskilt bra. Man minns bitar. Så sätter man ihop
bitarna. Man gör en gårdag på det sättet. Om jag talar
med Karna om saker som hänt i går minns hon en
annan gårdag. Vi kanske inte fanns i samma gårdag i
går? Det är kanske drömmen man minns.

Nu har jag just vaknat och därutanför är 1938 säger
jag mig. Men om det verkligen är 1808, vad skulle
hända då? Jag skulle ändra hela världen skulle de flesta
tro. Med allt det jag vet från 1938 skulle jag kunna
vända upp och ned på 1808. Flygmaskiner och bilar och
stridsgaser och radio. Och alla guldfält jag känner till i
Alaska och sådant. Men vet jag nu det? Jag går ut i mitt
New York 1808 och skall bygga flygplan. Men inga
verktyg finns och inga material. Kanske kan jag lyckas
bygga en glidflygare. Kan jag ens det? Hur gör jag? Och
visst har jag läst om Yukon men vet jag mer om guldet
där än alla som vill ta sig västerut för att leta guld? och
hur kommer jag till Yukon som är ryskt och där tsaren
regerar?

Men ångmaskinen då. Ångmaskiner kan jag ju

någorlunda. Och jag kan ångmaskinshistoria. Åtminstone
en förbättring kunde jag göra på den. Fast nu år 1808
har Evans hållit på sedan sex år i Philadelphia med att
tillverka högtrycksångmaskiner som först mot slutet av
det århundradet — hur jag nu vet det — blev riktigt
möjliga. Om jag skulle driva på utvecklingen behövde
jag upptäcka alla andra oljor och andra ångpannor och
andra tätningar som måste komma att upptäckas och
som många tusen människor vet måste upptäckas och
arbetar med att upptäcka. När man går in i en annan
tid går man in i en annan värld. Man går på
Kungsgatan och man går sedan på Broadway. Man får ta den tid
man kommer till som man får ta den värld man
kommer till och den gata man råkar sättas att börja gå. Och
egentligen vet jag ju inte nu år 1808 om inte mina
funderingar på högtrycksångmaskiner och ångturbiner
egentligen är som de funderingar jag minns från då jag
var i år 1938 och tänkte raketer och rymdfärder som jag
kanske kom ihåg från min tid 2156 fast jag trodde jag
fantiserade. Även om man vaknar i en annan tid kan
man ingenting förändra.

Alla människor drömmer hela tiden. De kanske också
kastas kring i olika tider och olika världar hela tiden.
Inför sig själva låtsas de då varje dag att just den tiden
och den världen är den riktiga och att allt annat är
dröm. De håller dörrarna stängda för att inte veta.
Vaknar upp — eller drömmer — i ett sammanhang och
tror sig då ha dess minnen och när det blir natt i den
världen finns de i en annan som de då tror är den riktiga
de alltid funnits i och går därifrån in i en tredje och det
som är deras verkliga själv blir bara olika suddiga

drömbilder. Det de tror vara tid hittar de i var tid de
vaknar i. Det finns alltså inget bevis möjligt för att man
inte egentligen funnits i en annan värld ur vilken man
vaknat upp in i denna eller att man nu sover i en dröm i
en annan tid. Detta har jag funderat på, har jag klättrat
i kunde jag säga om jag ville tala om det med henne
eller någon. En hel vecka har jag experimenterat på
olika sätt. Det kan man göra med kalendrar och det kan
man göra genom att blunda och tänka och med
tankarna göra som när man fördubblar en penna mellan
fingrarna och genom att ligga alldeles stilla och andas
långsammare än vanligt och på många andra sätt.

Inget av allt detta säger jag till henne. Hon skulle inte
förstå. De flesta människor tror att de finns till i en enda
vanlig värld hela tiden. Egentligen har alla människor
jag försökt tala med om det här trott att man bara kan
tänka att man finns till i en enda värld och en enda tid
och de blir bara förvånade och lite oroliga när man ber
dem berätta varför de tror att de egentligen inte ramlar
ur värld i värld varje natt. Hur kan de vara så säkra på
vad som är dröm och inte?

Så förra veckan höll jag på att flytta till 1928 för att se
vad som skulle hända. Jag menade ju inte att flytta på
riktigt för det gör man ju inte så där. Det kan man inte
bestämma. Det gör man i så fall av en slump rätt som
det är. Ingen vet inför sömnen på kvällen säkert i vilken
tid och vilken värld han kommer att vakna nästa
morgon om han överhuvudtaget vaknar ty han kan ju
hamna utanför tid och rum också. Bortom universum eller i
en tid utanför tid innan det alls blev till.

Jag menade alltså bara att flytta kring tiden lite

ungefär som när man fördubblar en penna. Om man
blundar och lägger långfinger och ringfinger i kors då
kan man rulla två pennor mellan dem för det känner
man och öppnar man ögonen och ser så rullar man en
penna mellan dem för det ser man och vilka pennor är
pennor? På samma sätt flyttade jag tiden till en del
genom att ändra kalender ungefär som man kan ändra
tiotalsräkning till tolvtalsräkning eller tvåtalsräkning
och få andra sammanhang som också håller ihop.

Men inget av detta sade jag. Jag log vidare och innan
hon hann säga något om dateringen på papperen sade
jag:

— Det är nog fel där, det blir så ibland. Det är som
med handstilen och stavningen. Det är en sorts
ordblindhet.

Jag vet inte om hon trodde det. Men hon kunde inte
veta vad jag tänkt. Och då kunde det faktiskt vara en
felskrivning. Hon tittade en kort stund på papperen. Så
lade hon undan dem igen och såg på mig där jag satt
framför henne på andra sidan bordet. Hon hade hållit
på att treva i mig mer än en timme nu. Ungefär som när
man sticker in en nyckel genom hålet i en leksaksapa
och söker få grepp om fjädern så man kan dra upp den
och få den att hoppa. Men jag hade hållit mig undan.
Jag visste ju hur de gjorde. Jag undrade vad hon skulle
pröva nu. Hon kunde ta ut mig till ett sandlådetest
kanske. Då fick jag stå framför en stor låda där jag
skulle ställa ut hus och bilar och stängsel och djur precis
som jag ville.

— Nu skall du bara leka precis som du själv vill,
brukade man säga. Bry dig inte om mig. Låt inte mig

störa. Du får göra vad du vill.

På så sätt kunde de titta in i en. Det visste jag men
det visste inte de att jag visste. Det gällde då att välja
vilket slags värld man skulle visa dem. Jag hade tittat
på bilder av hur imbecilla barn lekte fram sin värld och
hur neurotiska barn lekte fram sin och vad det betydde
om barnet bara kastade in de olika sakerna huller om
buller och vad det betydde om barnet satte upp många
stängsel och många fyrkanter. Husdjur betydde det ena
och bilar det andra för att inte tala om lejon och tigrar.
Det gällde att noga välja det man ville låta dem se. Men
hon tog mig inte till sandlådetestrummet.

Hon tog fram andra papper ur den gröna mappen nu
och ögnade på dem. Jag såg inte vad hon läste. Hon
kanske skulle ta ett associationstest. Om hon sade mor
skulle jag svara far och om hon sade syster skulle jag
svara bror skulle hon då först förklara för mig. Stor blev
liten och där blev här och så vidare. Och hon skulle tala
om för mig att jag skulle svara på en gång utan att
tänka efter. Det var ett farligare test än sandlådetestet
eller mosaiktestet. Man använde det att få fast tjuvar
och mördare med. Ty så småningom gick testet vidare
och vidare och tillslut satt brottslingen där helt
avslöjad. Alva hade provat det på mig så jag kunde det. Det
var en så rolig ny lek, hade hon menat. Hon lärde sig
den på universitetet. Jag fick först läsa ett stycke om en
inbrottstjuv. Han hade stulit två stora pendyler och ett
pärlhalsband. Sedan hade hon sagt att det var en lek
där det gällde att inte avslöja sig inför förhörsledaren.
Därefter hade hon börjat associationstestet. Hon hade
skrivit upp svaren i ett protokoll. Men hon hade också

iakttagit och antecknat mina reaktioner och mitt
uppträdande och mätt tiden det tog för mig att svara. Hon
hade mätt med ett vanligt stoppur.

Hon sade att det var en väldigt rolig och spännande
lek. Den var ungefär som Cluedo, menade hon, eller
Monopol som vi börjat spela nu i Amerika. Men jag
förstod att det inte bara var en lek utan att hon letade
inuti mig också. Hon ville öppna mig och se efter hur
jag såg ut inuti. Allt kunde antecknas och användas mot
mig för att få upp mig. Inte bara de ord jag svarade
utan också om jag talade högt eller lågt eller svarade
fort eller dröjde eller strök med handen över håret eller
började vifta med foten eller satt ovanligt stilla.

Genom det testet avslöjade brottslingen alltid just
precis det han ville dölja. Och man kunde göra testet
riktigt säkert också. Det gjorde man i Amerika med
lögndetektorer. Brottslingens egen kropp avslöjar
honom. Han kunde inte styra om han blev fuktig om
händerna eller hur hjärtat slog eller hur mycket syre
han använde. Man kunde då ta av brottslingen skjortan
och kavla upp byxbenen på honom och spänna fast
honom med breda svarta läderremmar i en stol och
sätta elektroder på honom. De var kalla och de var våta
av saltlösning för att ge bättre kontakt. De kunde sättas
på armar och ben och på den bara överkroppen och så
fick brottslingen hålla två metallkulor, en i var hand. På
så sätt kunde man registrera hjärtslag och puls och hur
svettkörtlarna reagerade och sedan kunde man spänna
fast ett band över bröstet som automatiskt registrerade
andningen och så kunde alla dessa olika instrument
kopplas till skrivare och så kunde testet börja.

Brottslingen skulle svara med mor på far och bror på syster
och så vidare och så läste förhörsledaren upp ord efter
ord och brottslingen svarade och nu fanns ingen
räddning för alla apparater tickade och de registrerade
automatiskt minsta förändring i hjärtverksamhet och
svettkörtlarnas beteende och andhämtning och
förhörsledaren klockade brottslingens reaktionstid med Hipps
kronoskop som registrerar tiderna på en tusendels
sekund när och inför förhörsledarens instrument avslöjas
nu obönhörligen alla brottslingens hemligheter. Och
förhörsledaren sitter i sin vita rock med protokollsbok
och reaktionsordslexikon bredvid sig och iakttar.

Det som avslöjades var vad man sökte dölja. Vad
man var rädd att berätta. Vad man ville hålla för sig
själv. Det var ett sätt att komma in i en och få tag i en
och öppna en. Jag hade tänkt mycket på det här och jag
hade tänkt ut hur man skulle klara det. För det var ju så
att den lek som Alva tyckt vara rolig var att jag först läst
en berättelse och sedan låtsats gömma just den för
utfrågaren och det hade också givit utslag och hon hade
fått tag på den. Det var den leken de lekte med
varandra på universitetet. De kallade det att laborera. Men det
betydde att jag kunde styra hemligheterna också. Om
de ville åt en värld inom mig då kunde jag fantisera en
annan värld åt dem som de upptäckte och öppnade och
tog fram just därför att jag sagt åt mig själv att hålla
den hemlig. Då hade de ändå inte kommit åt mig på
riktigt.

Jag satt och såg på henne och väntade på vad hon
skulle göra och jag log hela tiden. Det började bli sen
eftermiddag nu och vi hade hållit på länge. Skulle hon

försöka med associationstestet då visste jag vad jag
skulle göra. Jag hade redan börjat. De sticker in nyckeln
i en och letar och det är som när man skall öppna en
sardinburk i mörkret. Så fort nyckeln får grepp och
fliken kommer in i rätt skåra kan nyckeln börja vridas
om och då hjälps det inte utan då springer burken upp
och man kan känna hur den då kommer att öppna sig
inne i en och hur man än håller emot rullas locket av
och där är man alldeles öppnad och naken. Men om
man hållit in fliken och gömt den och de aldrig kommer
åt den då kan de heller inte öppna burken. Då kan de
bara skrapa på den. Men det gäller att ge dem något
nyckeln kan fastna på när de är inne i en och letar med
den, något de kan tro på. Och om associationstestet
börjar måste jag därför skaffa en hemlighet de kan
avslöja trots allt mitt motstånd och det måste vara en
hemlighet som känns lite otäck i mig när de öppnar den
för annars går det alltför lätt för dem och annars
reagerar jag inte som jag borde och om jag satt fastspänd i
en elektrisk teststol med alla instrumenten inkopplade
då skulle jag inte svettas om händerna där jag skall
svettas för att de skall tro att de verkligen håller på att
öppna mig och alltså låta sig nöja och släppa mig.

Därför satt jag och fantiserade under det jag log och
såg på henne. Jag hade klistrat ihop läpparna med spott
och låtit spottet torka så jag skulle märka om jag
släppte ut något ord och jag hade stängt av bakom
ögonen så jag såg fantasier i stället fast ögonen var
öppna och jag halvsåg henne så hon inte kunde märka
det och så hade jag börjat en fantasi. Jag hade tagit
Alice i den skotskt rutiga kjolen och hon sprang över

ängen och kjolen fladdrade och så kom de stora
metallmonstren från Mars med sina gripklor vandrande på
sina väldiga metallben. Och folket i staden jagade Alice
framför sig mot dem för hon skulle offras för allas bästa.
Och detta såg jag framför mig gång på gång och kände
att hjärtat slog till och jag riktigt såg henne och hur
rädd hon var och jag visste att detta skulle testet fastna
på om hon började med det.

Men hon satte tillbaka papperen i den gröna mappen
igen och så sköt hon den åt sidan och rufsade mig i
håret igen och sade:

— Det var riktigt trevligt att lära känna dig, John. Vi
kommer att träffas snart igen.

Sedan fick jag gå och det var över för den gången.


XV

Man skrev ett brev hem till Gunnar och Alva från
skolan några dagar senare. Skolan skrev sådana
rapporterande brev om eleverna så fort skolan fann anledning
att påkalla föräldrarnas uppmärksamhet. Mr. Francis
gav det till mig på fredag eftermiddag när jag skulle gå
hem. Jag skulle lämna det till mina föräldrar. Det var
omsorgsfullt igenklistrat. Det var kallt och låg snö i
luften när jag gick hundratjugofemte gatan ner mot
Riverside Drive med brevet instucket i den amerikanska
räkneläran. Jag misstänkte att jag visste vad brevet
innehöll. Det handlade om mig i alla fall. Så fort jag
kom hem gick jag in på mitt rum och stängde dörrarna
ordentligt och därefter började jag öppna det. Det
gjorde jag alltid med brev som angick mig. Och att
detta brev rörde mig förstod jag. Vad skulle skolan
annars skriva till dem om?

Jag använde en tunn strumpsticka som jag förde in
högst upp där kuvertfliken inte var gummerad. Sedan
började jag rulla upp fliken. Det stod i detektivromaner
och andra böcker att man skulle ånga upp brev, men
det visade bara att författarna var okunniga. Om man
ångar upp ett brev då blir det skrynkligt. Man måste
vara dum i huvudet för att sedan inte se att det varit

öppnat. Men om man öppnade dem genom att sakta
och försiktigt rulla en strumpsticka kunde man få upp
breven utan att det märktes efteråt. Nåja, det skulle
märkas i mikroskopisk undersökning naturligtvis. Då
syntes de små pappersfragment som slitits loss när
strumpstickan rullades fram och gummeringen släppte
och visade att brevet öppnats och klistrats igen.
Dessutom begagnade jag ju inte samma klister som
kuvertfabriken. Jag antog att detta skulle kunna avslöjas i
ultraviolett belysning. Men sådant tänkte Alva och Gunnar
inte på. De intresserade sig varken för mikroskopiska
undersökningar eller vad som kunde synas med hjälp av
ultraviolett strålning. Jag hade en söndagslunch när vi
åt tillsammans försökt tala med dem om hur
fransmännen mikrofotograferat brev under belägringen av Paris
1870 och jag hade talat om duvposten och hur man
projicerade de små flugsmutsstora fotografierna mot en
vit vägg och så fick fram texten och jag hade beskrivit
enkla sätt att skriva hemliga meddelanden med osynligt
bläck men de hade ingenting förstått. Alva hade varit
alldeles blank på ögonen och efter en stund hade
Gunnar sagt:

— Det är utmärkt!

De kunde aldrig märka att breven öppnats om man
gjorde det på rätt sätt. Men vad som var verkligt viktigt
med att öppna brev var inte bara att öppna och sedan
försluta dem igen på ett så omärkligt sätt som möjligt
utan också att genomföra överlämnandet på riktigt sätt.
Man fick inte bara komma ut ur sitt rum med det
nyförslutna brevet i handen och säga:

— Här är ett brev till er.


Då uppstod omedelbart misstänksamhet. Man var
för ivrig. Man var särskild och uppträdde inte som
vanligt. Det var i stället nödvändigt att uppträda så
som när man skulle trolla. Det gällde då inte bara att
vara snabb på handen, som det hette, utan att göra
något med den trollande handen som man inte låtsades
om ens inför sig själv att man gjorde. Det som i
böckerna om trollkonster kallades att fästa åskådarnas
uppmärksamhet på något annat än man verkligen gjorde
var fel. Gjorde man det då såg åskådarna vad man
gjorde med den trollande handen. Det borde i stället stå
att man verkligen skulle uppträda på ett sätt som både
man själv och åskådarna tyckte var vanligt och normalt
och samtidigt med en annan del av jaget styra
trollerihanden att göra själva konststycket utan att man själv
märkte det. Man måste tro på det man ville att
åskådarna skulle tro på för att de skulle kunna tro. Jag måste
alltså stoppa tillbaka brevet i boken, klä på mig så som
jag varit klädd när jag lämnade skolan och ta boken i
handen och tänka mig hur jag gick hem och låta mig gå
hela vägen i tankarna och komma ända fram till dörren
för att sedan när jag öppnade dörren och kom in låta
den Jan som just kommit hem smälta ihop med mig och
gå fram till dem som han och säga:

— Här är ett brev jag fick med mig.

Då gick det bra och ingen märkte något.

Fast det här brevet hade varit nästan värre än jag
trott. Skolpsykologen hade skrivit ett långt utlåtande
om mig. Hon hade kommit fram till att jag blivit
emotionellt störd av att sakna den nödvändiga
föräldrakontakten. Jag hade pronounced autistic traits och försökte

avoid social interaction (schizoid?). Men jag var
samtidigt brilliant och superbly gifted fast jag hade svåra
störningar och var emotionellt outvecklad för min ålder.
Och sedan det vanliga om min ordblindhet. Sådana där
begrep aldrig någonting!

Då Alva var en kollega hade hon i en bilaga också
gett utvärdering av testresultaten. Jag såg att man i
Rorschachtesten fått fram färgchock och sexualchocker
och att jag på ett ansträngt sätt försökte vara originell.
Detta kunde tyda på konstnärlig läggning. Men man
hade fäst sig vid detta med mördare och blod också.
Men jag hade bara aktat mig för att säga:

— This is a bat!

och peka på gripklorna för det gör imbecilla och jag
hade försökt välja rätt svar från Rorschachboken som
jag letat fram ur Alvas bokhylla och läst och kom ihåg
fast det stod i den att bara psykologer och läkare skulle
få läsa den. Men det hade heller inte hjälpt. Ingenting
hjälper mot dem. Fast de hade inte hittat in i mig. De
hade inte fått upp mig!

När jag läste detta brev var jag i alla fall glad över att
jag lyckats hålla skolpsykologen stången. Jag hade inte
släppt in henne i mig trots att hon försökte med alla sina
knep. Hon hade bara kunnat titta in genom små och
dunkla rutor, tänkte jag. Man skall aldrig låta någon
sådan se någonting. Man skall aldrig säga någonting till
sådana. Varje ord man säger dem är ett ord för mycket.
Grin and bear it!

Nu begärde skolan att jag skulle få bättre
föräldrakontakt. Alva höll med om detta behov, det hörde jag
när jag lyssnade i korridoren efter att ha lämnat fram

brevet till dem. Jag hade inte riktigt stängt dörren till
dem utan låtit en springa stå öppen så jag kunde höra
vad de sade och nu låtsades jag leta uppe i skåpet efter
någonting. Men jag kunde inte komma på vad jag
skulle säga att jag letade efter om man frågade mig.
Man borde alltid ha en förklaring till hands. Men man
kunde mumla också. Tala så att det lät som om man
sade ord fast de inte kunde höra vilka ord det var.

Det var nödvändigt med kontakt med barnen. Det
höll Alva med om. De behövde denna kontakt för sin
utveckling. Men hon menade att hon gjorde vad man
kunde begära. Hon hade redan infört "familjetimmen".
Gunnar grymtade något ohörbart till svar. Han
prasslade med tidningen så hon skulle förstå att man talat
färdigt om saken. Han tyckte inte om familjetimmen.
Den tog onödigt mycket tid från arbete och studier och
själv hade han arbete nog och övernog utan att skolan
skulle skriva brev till honom om det och Jan såg då
sannerligen inte ut som om han ville umgås med någon.
Egentligen höll jag med honom. Jag ville vara i fred. Att
han skällde ibland och sade att det såg ut som en
svinstia hos mig och att jag var lat och fet gjorde inte så
mycket. Han var sådan. Men Alva kvittrade och sade
att man måste ta sig den tiden för barnens skull och att
man måste anstränga sig lite. Åtminstone borde hon
göra det. Sedan kom Karna ut från köket och jag
låtsades ha letat färdigt och gick in till mig.

Familjetimmen hette den timme var dag då Alva
träffade barnen. Det var timmen före middagen. Då
överlämnade barnsköterskan mina systrar till henne.
Alva hade anslagit tjugo minuter för vart barn. Då lekte

hon med Kaj i tjugo minuter. Sedan läste hon en saga
med Sissela i tjugo minuter och så skulle hon umgås
med mig i tjugo minuter. Men hon hade svårt att tala
om sådant som ångmaskiner och annat och man kunde
inte prata med henne om det man tänkte på för det
förstod hon inte. Någon gång hade jag försökt förklara
detta med dröm och verklighet och tid och alla olika
världar men då hade hon bara sett orolig ut i ögonen så
vi talade inte så mycket utan lade mest pussel dessa
tjugo minuter. Men ofta menade jag att jag hade något
viktigt skolarbete att göra och då slapp jag min del av
familjetimmen. Gunnar tyckte alltid tiden gick
långsamt den timmen och då och då ropade han långt
bortifrån andra änden av våningen:

— Men nu är du väl klar med ungarna darling!

Och Alva tittade upp från pusslet och ropade till
svar:

— Bara tretton minuter till darling!

Fast den här gången hade Alva tydligen menat att
Gunnar måste böja sig för skolpsykologens brev ty på
lördag morgon sade han att vi två skulle göra en utflykt.
Vi skulle över på andra sidan floden. Han ringde och
beställde fram bilen. Den hade vi i ett garage uppe vid
etthundratjugoandra gatan. Det var en stor Hudson
med elektrisk rattväxel och uppfällbart matbord i
baksätet. När portvakten ringde upp på hustelefonen och
meddelade att bilen var framkörd tog vi hissen ner. Den
dagen körde vi över George Washington-bron vilket
kostade 50¢ i vägtull och sedan genom Jersey City och
Newark ut på Highway 22 och till Somerville där vi
tittade på Washingtons högkvarter vintern 1778-1779.

Det var ett tvåvånings vitmålat trähus. Sedan tog vi
Highway 202 upp till Morristown där vi tittade på
museet över Washingtons vinterhögkvarter 1779-1780
och där åt vi pannkakor i en diner som såg ut som en
järnvägsvagn utan hjul. Den stod uppställd vid vägen
och hade varit en järnvägsvagn också innan den byggts
om, sade Gunnar, och så körde vi mot Paterson och på
Super Highwayen förbi Parsippanysjön fick jag köra
bilen ett stycke alldeles själv. Gunnar satt bara bredvid
och sade hur jag skulle göra men då kom några poliser
och var upprörda fast Gunnar talade med dem så det
hände inget och när vi kört över den stora bron igen och
kommit hem lämnade Gunnar bilen till garagepojken
och så promenerade vi upp till Harlem och besökte
Father Divine's Kingdom på etthundra tjugofemte
gatan. Father Divine var en svart präst som blivit Gud
och när Gunnar sade att vi var från Sverige fick vi sitta
bland änglarna uppe på podiet fast vi fick sitta finast för
vi var så långt bortifrån och hela församlingen stod upp
och ropade Peace! Peace! mot oss. Father Divine
predikade och hänvisade till oss som vittnen och
församlingen reste sig återigen och ropade och efteråt ville alla
trycka min hand för jag var ett vittne från Norden. När
vi kom hem var det sent och Gunnar sade att han ville
ha en dry martini.

— Den är jag väl värd nu darling.

Det var på tisdagen veckan därpå skolpsykologen
kallade på mig. När jag kom in i rummet till henne såg
jag på henne att hon ville höra hur det gått. Jag
berättade vad vi gjort. När jag berättade hur jag kört vår stora
Hudson vid Parsippany och att polisen stoppat mig

avbröt hon mig.

— Kom polisen? frågade hon.

— Ja, sade jag. De körde om oss och fick syn på att
det var jag som körde och så prejade de oss. De sade att
de inte kunde tro sina ögon. Sedan gick min far ut och
talade med dem och gav dem varsin sedel och då
tackade de och körde vidare fast jag fick inte fortsätta köra
vår bil längre. Sådana kan man alltid betala något för
att bli av med, sade min far till mig. Det betyder
ingenting.

Hon bara tittade på mig då och när jag sedan
berättade om hur vi suttit uppe på podiet bland änglarna i
the Kingdom of Father Divine och jag träffat Gud själv
och skakat hand med honom och hur denna Gud
berömt oss och alla de troende hyllat oss där de stod
nedanför oss då såg jag på henne att hon trodde jag
fantiserade och jag log hela tiden mot henne. För när
jag talade om hur det verkligen var då trodde de alltid
jag ljög och fantiserade men när jag fantiserade och
berättade sådant för dem som inte var sant utan bara
påhittat då trodde de mig alltid. Det jag sagt henne om
bilkörningen och poliserna och Father Divine var ju
helt riktigt men jag kunde berätta det för henne trots att
det var riktigt utan att det gjorde något för hon trodde
bara jag hittade på. När jag fick gå sedan rufsade hon
mig inte ens i håret. Men jag skickades aldrig upp till
henne mer. Nu behövde jag bara gå på de vanliga
testerna. Sålänge man inte bråkade med mig för
lunchen eller gymnastiken gick allting också rätt bra i
skolan. Det var som om man börjat vänja sig vid mig.

Strax före jul när jag är ledig och inte behöver gå till

skolan har jag tagit subwayen ner till Macy's. Jag har
åkt upp till leksaksavdelningen för där finns ett
lokomotiv jag vill titta på. Det är Lionels nya New York
Central 4-6-4 Hudson i "O" gauge. Det är mycket
vackert. Det är mycket stort också. Varenda nit är
efterbildad och det har riktig och helt fungerande
Bakers slidstyrning. Jag kan naturligtvis inte köpa det.
Det kostar $75. Något sådant kan jag inte få som
julklapp heller. Men man kan också köpa lokomotivet i
olika byggsatser och sätta ihop det själv. Den första
byggsatsen, the first kit, som man säger häröver,
innehåller de verktyg man behöver för att bygga hela
modellen; två skruvmejslar och två specialnycklar. Sedan
finns där i lådan själva ramen och drivhjulen och
cylindrarna med Bakers slidstyrning och allt. Den satsen
kostar $12.50 och det borde jag kunna spara till. Sedan
finns ytterligare fyra kits. Visslan kostar extra. $5. Men
den är bara leksak så den behöver jag inte. Lokomotivet
är så stort och vackert där det står i montern att det gör
ont att andas när jag ser på det. Och det trots att jag
egentligen brukar säga mig att jag inte tycker om
sådana där personlokomotiv som Hudson utan hellre
skulle vilja tänka mig en 2-8-2 Mikado som är ett tyngre
och mindre flott godslokomotiv eller också en mer
gammalmodig och hederlig 2-6-0 Mogul från 1890-talet som
slitit på bibanor nu i snart femtio år. Men denna
Hudson är så vacker!

Jag går inte hem från Macy's. Det är jul och jag är
ledig. Jag tar mig upp till the Hayden Planetarium vid
naturhistoriska museet mot Central Park och
sjuttiosjunde gatan i stället. Jag hade varit där förut. Det var

inte bara ett planetarium, det var en hel astronomisk
utställning. I Stockholms planetarium gav man samma
föreställning hela tiden och när man gått på det
planetariet ett par gånger behövde man aldrig gå tillbaka och
därför var där nästan alltid tomt. Men här hos oss i
Amerika bytte planetariet program som en bio och det
var alltid fullt med folk. Jag hade hoppats man skulle ge
världens undergång men den skulle först visas i
sommar. Då i juni 1939 skulle Haydens planetarium visa
hur det ser ut när en komet träffar Tellus eller hur det
ser ut när månen i tidernas fullbordan kommer så nära
jorden att vår dragningskraft spränger upp den i olika
bitar. Och man får se dessa månklippor stora som de
största jordiska berg rusa mot oss för att krossa oss.
Eller hur hela vårt solsystem förintas av att en
vandrande stjärna större än vår egen Sol kommer in i vårt
system och allt liv upphör. Nu visade man julprogram i
stället. Jag betalade 15¢ och fick se att Betlehems
stjärna egentligen var en konjunktion av Jupiter, Mars och
Saturnus och det var ju intressant att få veta det med.

Jag gick sakta runt nere i staden hela kvällen sedan
för de var bortresta någonstans och jag kunde komma
hem när jag ville och det fanns så mycket att se på i
julskyltningen. Vi i Amerika skyltar på ett intressantare
och bättre sätt än de gör över i Europa. Vi gör
skyltningen till ett skådespel för hela folket. Och det är heller
inte så att vi bara vill att folk skall handla heller som
man gör däröver. Vi vill framförallt visa att allting i
livet egentligen är glatt och roligt. Det var som Dickens
ungefär och inte bara en fråga om pengar. Överallt på
gatorna var det tomtar i stora skägg och de ringde med

klockor och bad att man skulle komma in och se sig
omkring i leksaksgrottor och varuhus. Att gå här i New
York var den roligaste jul jag haft i hela mitt liv.

Det var efter denna jul jag började tycka att skolan
förstod mig. Den lät mig vara i fred. Jag slapp delta i
deras gymnastik, sport och lekar. Jag fick göra som jag
ville och sitta i biblioteket. Det var ett fint bibliotek. Jag
var aktiv i väggtidningskommittén och deltog livligt i
alla klassdiskussioner och behövde för övrigt nästan
bara gå på de lektioner jag själv ville och kunde
använda det mesta av min tid till modellbygge uppe i
verkstaden och till att studera vulkaner för Miss Tyler som var
min lärarinna i science.

Hon var ganska kortvuxen, hade en kraftig mun och
rakt kortklippt svart hår som alltid föll ner i pannan när
hon blev ivrig och som hon då kastade bakåt med en
snabb handrörelse. Hon hade stora och lite sneda ögon
och hon luktade inte parfym utan tvål. Hon skrattade
mycket och pratade med mig om ångmaskiner och
jordbävningar och vulkanutbrott. Jag tyckte mycket om
henne och tog hela mitt eget skolarbete hos henne. För
det var vulkaner som intresserade mig mest i skolan då.
Jag ville lära allt om alla världens vulkaner och sysslade
hela den vintern och den våren med att pricka in
vulkaner på en stor världskarta utan namn eller gränser
jag skaffat. Den var lite mer än fyra fot hög och sex fot
lång och jag måste ligga på golvet när jag rullat ut den
och arbetade med att föra in vulkanerna på rätt ställe
och skriva dit deras namn. Jag textade noga så namnen
skulle kunna läsas. Jag ritade in vulkanerna med röd
färg och på det sättet blev eldsringen runt Stilla Havet

helt synlig.

På våren skrev jag på maskin ner vad jag tagit reda
på om vulkaner och så byggde jag den största
science-modell någon byggt i skolan. Det var en fem fot hög
gipsmodell. Men den var inte gips alltigenom ty då
hade den blivit omöjligt tung utan jag hade först byggt
en ställning av trä och ståltrådsnät. Den var inte i skala
för det var omöjligt men jag hade tänkt mig bygga
Mauna Loa på Hawaii. Vid bergets fot hade jag
placerat små byar. Därovanför i kratrarna fanns den eviga
elden. Dels hade jag en central krater och dels gjorde
jag Kilauea på sidan där lavan ständigt kokar och
glöder. Inne i kratrarna ordnade jag små explosioner
och utbrott och jag sade att det var nödvändigt att
bygga denna modell för att se vilken väg lavan tog och
hur byarna därnere förintades vid utbrotten. Miss
Tyler tyckte det var roligt och när jag arbetade med
vulkanen sprutade det gnistor över hela rummet och det
var rök överallt och stank svavel och hon skrattade.

I verkstaden höll jag på att bygga en bro. Broar hade
jag byggt förut men bara i Meccano. Nu ville jag bygga
en typisk järnbro, en balkbro. I verkligheten nitas de
men jag ville löda och låtsas jag svetsade.
Verkstadsläraren föreslog att jag skulle bygga den i skala 1:48 för då
kunde jag ha den till modelltåg i "O" gauge också.
Först gjorde jag en ritning. Bron skulle vara trapetsbalk
för det var själva fackverket som intresserade mig med
olikheten mellan de olika krafter som verkade i brons
konstruktion. Själva I-balkarna kunde jag gjort av
vinkeljärn men läraren menade att jag kunde hoppa över
det arbetet och i stället köpa dem färdiga i mässing från

en modellaffär som låg nere vid fyrtioandra gatan och
hette Hobbycraft. Det var inte att fuska. Hade jag varit
president för en järnväg och låtit bygga en riktig bro
hade jag ju också köpt in balkarna färdiga, menade han.

Bron skulle bli 3 fot lång och borde utan vidare
kunna bära mig. Men det var lite knepigt och arbetsamt
att mäta och såga och löda. Det fick inte bli fel. Jag
brukade därför ta mig tio minuter ibland och sitta på
träsoffan vid väggen mot korridoren och läsa i Model
Craftsman. Där bredvid låg flera årgångar av den,
tjugo, trettio nummer, i en hög på golvet. Det fanns så
fantastiskt mycket man kunde göra.

Jag hade beslutat mig för att låtsas att den gula
mässingen var svart och bron blev klar en torsdag i
slutet på mars. Det bör ha varit den 23 ty när jag sedan
kommer in i klassrummet skall jag arbeta med
väggtidningen. Jag håller på att sätta upp ett klipp ur New
York Times om Hitlers inmarsch i Prag när den judiske
pojken med de stora hornbågade glasögonen säger:

— Ja du fick rätt. Han tog Prag också

Vi läser klippet. Man skriver i New York Times att
det nu är skymning för friheten i Europa. Tidningen
kan förstå att Storbritannien och Frankrike föredrar att
titta åt ett annat håll nu när Hitler genomför
styckningen eftersom de ändå inte tycker de kan göra något.

— Ja, säger jag, och det blir som du sade. De sätter
igång ett krig igen däröver i Europa vilken månad som
helst nu.





TOLV PÅ DET TRETTONDE



Till Karna Gip.

Med tack!



I

En gång när jag var tolv på det trettonde och snart —
om några veckor bara — skulle bli tretton på det
fjortonde stod jag tidigt om morgonen vid relingen och
väntade på att få se Manhattans skyline träda fram ur
dimman långt därborta. Det var vår år 1940. Solen
skulle gå upp bakom mig och allting hade tagit slut.
Allting.

Ännu var gryningen som tunn, grå bomull runt
fartyget. Däcket hävde sig sakta under mig. Dyningen
rullade in från stora Atlanten där ute. Men det var ingen
friskhet i luften, genom dimman kom en lukt av dy och
avlopp och gammal sur sälta pysande in mot mig. Och
här där vi låg för ankar var vattnet långt där nere inte
ett grönt fräsande hav. Det var en tjock och skitigt
trögflytande ljummen vattenmassa jag såg vid fartygssidan
långt under mig. Oljefläckarna på denna grå yta
vaggade lojt, spred sig, drog ihop sig. Jag formade
högerhanden till en tub, blundade med det dåliga vänsterögat,
höll tuben för höger öga och såg ner mot vattnet.
Oljefläckarna blev nästan som levande protoplasmahinnor.
Som urdjur genom ett mikroskop när det var science
och vi diskuterade hur livet en gång hade kunnat bildas
i det ljumma vattnet vid oceanernas strandkanter.


Och Mr. Flourens skulle stått bredbent berättande
framför oss och han visade hela historiens ursprung
med orden så att allt utspelades just här och nu framför
mig i skolsalen. Hur klotet svalnat och molnen skockat
sig och haven uppstått men vulkanerna ännu spydde
lava och solen skymdes av deras rök och att där då i
hetta och sot själva urslemmet föddes i fotosyntesen när
molnen plötsligt skingrades och det hårda ljuset
trängde in. Oljan där nere var ju organisk också. Gamla döda
urdjur och ormbunkslika växter som ruttnat i urtiden.

Jag såg de dova färgerna spela på det matta vattnet
nu när det blev allt ljusare. Ur gryningsdiset bolmade
fyra väldiga skorstenar därborta vid den närmaste
stranden. Där i dimman under rökmolnet fanns ett
kolkraftverk. Det hade lastkaj för kolpråmar med tre stora
lyftkranar med väldiga skopor; ett industrispår med en
liten dieseldriven switcher som drog hopper cars och
runtom fanns en massa intressanta detaljer och om det
inte var som det var hade jag när dimman lättade hållit
på att fotografera det och ritat av det för att bygga det.
Men det var inte så längre. Ingenting var så. Det var
över det hela.

Men bortom kraftverket tog eländesstranden vid
igen. Den var skräpig med ruttnande pålar upp ur den
grå gyttjan när det var ebb. Övergivna skjul, rostiga
stickspår och stora avskrädeshögar. Råttorna fanns
även om jag inte var nära nog att kunna ha sett dem.
Och därbredvid det väldiga kraftverket som spydde
rök. Detta allt syntes inte genom det ännu böljande grå
diset. Men det gjorde ingenting att vattnet och
morgondimman fortfarande rullande gick ihop grått i grått och

skymde sikten och att blott skorstenarna syntes
bolmande däröver. Jag visste hur det var. Jag hade sett
det.

Hela gårdagen, ända från det de började lasta
tunnorna från läktaren härute i går morse, hade jag hållit
mig inlåst i min hytt och det var den usla stranden som
då varit min enda utsikt. Från min hytt var kraftverket
skymt. När jag drog undan den rödvita gardinen och
såg ut genom den runda ventilen såg jag this dirty
waterfront. Jag höll mig inlåst hela den dagen och gick inte
ut ens till måltiderna. Jag hade skaffat sex flaskor
Coca-Cola och ett paket Ritz salta biscuits från stewarden
som de inte visste om och när man knackade på och
ryckte i dörren sade jag att jag läste. Och det gjorde jag
ju. Jag läste Mark Twain och var en yankee som trots
all teknik och allt kunnande tillslut besegrades av det
gamla okunniga och kyrkotroende Europas usla
ridderskap. Eller en Jim som låtsades vara kunglig fånge
fast han kunde öppna dörren när han ville kanske. Och
när jag inte läste låg jag i kojen och bollade med en tom
Coca-Colaflaska och fantiserade. Jag var någon annan
stans än just här. Och det hjälpte dem inte att de gjorde
sig till och kvittrade och det hjälpte dem inte att de
ryckte och slet i dörren och var arga ty de hade
visserligen fått mig hit men sedan hade jag stängt om mig och
här kunde jag låsa om mig och dörren var av järn och
jag hade reglat den så de fick stå där.

Om jag släppte taget om relingen, vände mig och
lyfte blicken borde jag kunna se solen gå upp menade
jag. Men det kunde jag inte; den var dold i morgondiset
över havet; var som en röd strimma i molnbanken. Men

vattnet höll på att förändra färg i alla fall och
Manhattan visade sig.

Och visst hade jag kunnat öppna dörren — det heter
dörr fast fönster heter ventil — till korridoren redan i
går. Men det hade jag inte gjort. Så fort jag förts
ombord hade jag sett att jag kunde låsa om mig. I går
gjorde jag det. Nu hade jag tagit mig upp på däck när
de ännu sov. Och när dimman lyfte glittrade det i
fönstren där borta i New York. Där började en ny dag; en
vanlig onsdag då Nelson och de andra åt frukost och
skulle gå till skolan. Men vad hjälpte det att tänka på
det? Även om jag tog ett väldigt språng och dök här från
däck för att simma tillbaka hem till Manhattan skulle
jag inte lyckas. Jag skulle inte klara det.

Jo, dyka och simma var jag bra på. Det var också det
enda jag var bra på i sådant där. Basketball och
baseball och annat bara deltog jag inte i. Ingen hade lyckats
tvinga mig heller. Fast dyka kunde jag. Som en säl,
hade morbror Folke sagt för två somrar sedan. Och jag
kunde simma långt bort djupt nere under ytan. Men om
jag dök härifrån däcket ner i det skitiga vattnet då
skulle jag inte klara mig. Jag skulle sugas ner mellan
oljefläckarna, hosta av det illaluktande kloakvattnet som
kväljde mig i kallsuparna, få kramp och dränkas som en
kattunge långt innan jag nådde land. Håret skulle bli
tovigt av tjära och grönt av slemmiga alger. Man skulle
få sända ut polisens båtar eller kanske rentav en harbor
tug att leta efter mig där jag flöt bort med gapande mun
och sprängda ögon with the tide.

Och även om jag nådde land skulle det bara vara
stranden där under kraftverket. De skulle ha

radiotelefonerat från kommandobryggan och när jag skulle ta
mig upp ur vattnet och krampaktigt sökte få grepp på
de hala och ruttnande brädor som en gång varit lastkaj
då lyfte jag blicken och se! hela stranden var blå av
poliser. Poliser med hundar. Jag kastade mig bakåt i
vattnet och sökte undkomma genom att dyka och
simma in under den gamla bryggan och kulorna slog
fräsande i vattnet kring mig. Tjoff! Tjoff! och jag sökte
mig djupare ner för att undkomma men tvangs upp mot
ytan för att andas och en stor Irish cop som bara väntat
på det smiled faintly as he shot och sedan låg jag och
flöt i det skitiga vattnet med huvudet krossat och blodet
blandade sig med oljan och man drog upp liket med en
båtshake.

— He got what he deserved!

Hur jag än gjorde skulle man fånga in mig. There is
no hiding place.

Det var tidig morgon onsdagen den sjunde maj år
1940 och jag var ombord på ms Mathilda Thordén. Det
skulle bli andra dagen fartyget låg för ankar här i den
övre bayen utanför New York. Rederiet var finländskt
och vi skulle gå med krigsmateriel till Finland. Där
hade det varit fred i flera månader men det skulle nog
bli mer krig där snart och det Finland inte behövde
skulle Sverige få. Flygplanen var nedmonterade i stora
trälådor och de hade lastats vid kajen innan vi gått
ombord.

Vår bil hade man också tagit ombord tillsammans
med flygplanen. Det var en stor åttacylindrig Hudson.
Gunnar hade köpt den billigt förra året. Bara betalt
som för två vanliga Chevroleter ungefär fast den

egentligen hade varit dyr som den näst största Packard.
$1100 hade han prutat ner den till då den var 1937 års
luxury modell och den nya elektriska rattväxeln på den
modellen krånglade. Redan 1938 hade man ändrat
konstruktionen. Men den var rymlig med plats för åtta
personer om de klämde ihop sig. Den bilen skulle Per
Albin få hade Gunnar sagt. Den kunde användas som
regerings bil eller stabsbil i kriget. Det fanns ju
utfällbart bord och allting vid baksätet. Där kunde de ha sina
kartor utbredda när det blev krig i Sverige.

Men nu fick ms Mathilda Thordén inte ligga vid kaj
längre ty vi lastade tunnor med sprängämnen till
finnarnas nya krig. Det var särskilda brandmän på
läktaren när den kom med tunnorna. Vi skulle i alla fall inte
behöva hålla på med livbåtsövningar på den här resan
hade jag sagt till Sissela när tunnorna togs ombord.

— Det behövs inte ens en torped eller en drivande
mina utan det räcker med att någon u-båtskapten roar
sig med att skjuta prick på tunnorna där på däck. En
enda träff med en kula i en av de där tunnorna så är det
hela över. Tjoff! Bang! Wroum! och du sprängs i små
bitar och dör så fort så du hinner inte hicka ens och det
blir inte så mycket som en lillfingernagel kvar av dig.
En sådan båt är det.

— Men Jejje! sade Alva. Så får du inte säga. Du
skrämmer henne.

— Men så är det ju, hade jag sagt. En sådan båt har ni
satt oss på för er honours skull, er public image and
reputation. Det vet du fast du inte vågar säga det.

Och det var bara krigsmateriel och därmed
kontraband hela lasten så vi kunde inte få lejd heller.


— Men det kommer att se snyggt ut om det blir på
natten, sade jag. En stor röd fontän mitt ute på
Atlanten. Som ett vulkanutbrott. Och av ungarna blir som
sagt inte ens lillfingernaglar kvar att begrava.

— Och ingen att komma med blommor och kransar
och hålla tal och begrava dem heller för allting har
sprängts till Kingdom come, lade jag till.

Sedan hade jag lämnat dem stående på däck och
skyndat mig därifrån innan Alva hunnit komma på vad
hon skulle svara.

Ännu för någon vecka sedan gick jag i skolan som
vanligt. Vi skulle ju inte till Sverige längre. Det var
bestämt nu. Vi skulle stanna i Amerika. De for the
duration and I for ever. Men familjen skulle flytta från
Riverside Drive till hösten i alla fall, den våningen hade
de hyrt i andra hand och där hade vi bott möblerat.

Först hade de tittat på våningar vid Central Park.
Några av mina klasskamraters föräldrar hade stora
apartments där. Som Rosenthals. Fast gubben
Rosenthal själv hade jag knappt sett när jag hälsade på för
han var där bara ibland. Mest var han i Washington
hos Roosevelt. Men sedan hade Gunnar hyrt ett riktigt
hus i Brooklyn med liten trädgård och allt. Där hade jag
fått vara med att titta när de valde. Där skulle jag få ett
rum med sol om eftermiddagarna med två
bokhyllsväggar och plats för stort skrivbord och dessutom också ett
särskilt rum för modelljärnvägen uppe på vind. Den
hade jag ju inte kunnat börja bygga där på Riverside
Drive där vi inte skulle stanna mer än något år och jag
inte hade något rum där jag fick spika i väggarna. Och
hade vi kommit till Central Park hade det nog varit för

dyrt att låta mig få ett rum till järnvägen. Nu i vår hette
den "The Rusty Springs Railroad Corporation". Men
ända sedan förra sommaren när den ännu inte fått
något riktigt namn hade jag hållit på att rita olika
tänkbara layouts och bygga vagnar och olika byggnader och
jag hade också redan två lokomotiv. En 4-6-4 Hudson
som jag köpt våren 1939 och en 0-4-0 switcher från
Mantua som jag skaffade i januari i år. Hudson var en
American Flyer egentligen och nästan tin-plate men
växelloket hade jag själv satt ihop och målat.

Ända sedan det blivit klart att vi skulle flytta till
Brooklyn och järnvägen skulle få egen plats där uppe på
vinden hade jag arbetat med den konkreta spårplanen
för detta rummet med snedtak och skorstensstock.
Layouter där tågen gick runt runt eller körde kring i stora
åttor var barnsliga även om de kallades modeller och
låtsades skalenliga. Leksaksjärnvägar runt julgranen på
julaftons kväll! Ungefär som Irving, pojken Burns, med
sin Lionel-bana som han bara fick ta fram på helger och
ha på golvet med fadern sittande bredvid sig. Because:

— We are such great pals!

Och då var det Mr. Burns själv som skötte reostaten
och Irving fick bara ställa tillbaka vagnarna på rälsen
när farten varit för hög i kurvorna och tåget spårat ur.

Snedtaken, skorstensstocken och trappen upp var
givna. Jag skulle utnyttja dem i planeringen. Snedtaket
gav extra spår möjligheter om jag gjorde en stadsgata
som fondvägg med fasader som sträckte sig ända upp i
taket till exempel. Då doldes flera stickspår där bakom.
Sådant tålde att tänka på. Det var också bara fånigt att
låtsas ha en stor transkontinental järnväg i ett

vindsrum. Då blev det bara leksak av det hela även om han
som byggt den var en gubbe på femtio år och gick
omkring med lokförarmössa på huvudet. Man kunde i
stället försöka göra liksom ett utsnitt ur verkligheten och
visa en vy framme i rummet som nästan kunde se riktig
ut och låta spåren försvinna bort ur synfältet genom
tunnlar under gatufonden eller så och därmed få det
synliga riktigt och hela det stora järnvägsnätet som
något att läsa om i tidtabellen och att tro på och som
skulle finnas bakom det synliga. Det var ju så i själva
verkligheten också. Man såg bara ett stycke åt gången
och hörde talas om resten. Vem kunde se hela New
York Central på en gång?

Men "Rusty Springs Railroad Corporation" var inte
en stor bana som NYC. Den var inte ens en medelstor
järnväg som Chicago & North Western. Min RSRRC
var en järnväg som kommit på undantag. Dess
storhetstid hade varit 1910-talet. Och det jag skulle bygga
var dess bangård och de olika industrispåren i stadens
utkant mot hamnen till. Rusty Springs var en ganska
liten stad någonstans västerut vid de stora sjöarna.

Jag hade i skolan hållit på med ett arbete om ångans
revolution och den stora järnvägsepoken ända sedan
höstterminen började och vi flyttat in till New York från
sommarnöjet. Det var än roligare än vulkanerna jag
hållit på med året innan. Det var också ett aktuellt
ämne. Jag var inte överens med General Motors fast
deras Futurama var så fin utan menade att
järnvägsepoken inte alls var över. Järnvägen var förnuftigare än
bilen. Det var trots allt mindre friktion med räler än
med highways.


Nu var det morgon redan och naturen väljer alltid
den genaste vägen och tekniken tvingas därför i längden
— vad de enskilda individerna än tror och vill — till
den energisnålaste lösningen menade jag att Mr.
Flourens sagt när jag diskuterat projektet med honom.
Utvecklingen driver obönhörligen oss alla framåt men den
som studerar naturen och lär sig dess lagar når fortare
målet än den som motsträvigt sprattlande — kicking
like a small child — tvingas följa dess krav.

Jag såg honom framför mig. Mr. Flourens var
gammal, mer än femtio, kanske sextio fyllda och flintskallig
med stor mage och en guldkedja tvärs över västen
sådan som farfar hade haft. Han talade inte som de andra
lärarna. Inte bara för att han talade engelska med en
lustig brytning. Det fanns ju flera immigranter bland
lärarna som talade med konstiga brytningar. En hel del
var sådana som flytt från Europa och de europeiska
universiteten när Hitler kom till makten. Men Mr.
Flourens var ingen flykting, han var immigrant men jag
vet inte om han brytt sig om att bli medborgare fast han
varit här sedan före det stora kriget, som han kallade
det. Egentligen var han från Frankrike. Det som var
annorlunda med hans språk var att han talade så som
man skrev i böckerna. Hans ord var mycket större ord
än de andras. Och han vore annorlunda än alla de
andra lärarna också för att han inte alls brydde sig om
när någon sade att han inte förstod.

— Gå då, min unge vän, till biblioteket, tag fram ett
dictionary och slå upp. Fågelungar sitter i boet med
öppen näbb och skriker. Du är ännu barn men blir
människa snart! Det ord, det vetande du inte själv

erövrar det kan ingen ge dig. Men sedan har du också det
vetandet och där andra springer och håller på med trial
and error kan du med dess hjälp tänka efter och sedan i
ett överlagt handlande söka svaret med minsta möjliga
energislöseri. Men kom ihåg att det vetande du får av
lärare och böcker är gammalt vetande. Det kan vara
mögligt redan. Därför bör du som en klok gosse både
lära dig vad jag som din lärare säger och vad du läser i
böcker och sedan betvivla det och se om det inte redan
är fel.

— De omnibus dubitandum! sade han och knackade
mig med knogarna i huvudet. Håll det i minnet.

Men kanske sade han i stället:

— Doubt everything at least once. Även påståendet
att två och två är fyra.

Då skulle han sedan skrattat och talat om dyadic
arithmetic.

Riktigt så sade inte någon av de andra lärarna i
verkligheten. Ingen uppträdde som han. De förklarade med
enkla ord och var snälla och hade sig. Och även om de
inte var kristna så fick man inte riktigt fråga: Men
tvärtom då? Ty: He that doubteth is damned. Men, menade
jag, Mr. Flourens sade redan när han presenterade sig
för mig att han inte var någon lärare alls utan en
brobyggare från de stora skolorna som arbetat med
stålkonstruktioner såväl i Chicago som i New York men att
det länge intresserat honom att se hur det konstruktiva
förnuftet kunde väckas och den resonerande
intelligensen kunde tändas hos barn och att han därför på äldre
dagar när ekonomin var ordnad och familjebestyren var
överstökade och de egna barnen var vuxna med sina liv

för sig nu gick på Teachers College i
Columbiauniversitetet och tänkte prova sina teorier på oss.

I höstas när jag först tog fram honom i biblioteket
hade han därefter när jag började hos honom inför
klassen resonerat en hel del om friktion och energi och även
visat att själva föreställningen om evighetsmaskiner
stod i strid med förnuftet.

När jag satt i biblioteket och hade talat med honom
om min järnvägshistoria då hade han sagt att om jag
tänkte skriva något då gällde det för mig att inte fastna i
det lilla, det blott événementiella i skeendet utan se de
inre sammanhangen.

— Tag rälens historia till exempel. Spårvidden är
historiskt bestämd men dock tillfällig. Den är det romerska
hjulavståndet. Det som nötts ned i vägbanorna. Så blev
dess tillfällighet till necessitet i historien. Några tum till
eller från hade ingenting betytt från början. Steget från
väg till rälsväg var sedan inte svår. Regn och lera blev
gyttja i vilken hjulen sjönk. När rälsvägen skapats
visade sig dess generella innebörd. Grundprincipen var att
rälernas släta och begränsade anläggningsyta i
jämförelse med den oundvikligen oregelbundna vägbanan
erbjöd minskad friktion och därmed sparade energi. Att
räler på detta sätt var räntabla hade praktiken vid
kolfälten i Newcastle visat sedan slutet på det sjuttonde
århundradet. Med räler av trä kunde en häst dra ett
fyrdubbelt tyngre lass ner till floden än som var möjligt
på landsväg. Men träet nöttes snabbt ned. Fram genom
det adertonde århundradet utvecklades dessa rälsvägar
utan svårighet steg för steg därför till järnvägar. Rälsen
skapas på detta sätt med enkel nödvändighet. Men vad

inträffar så i ångans tidevarv när ett språng skall tas och
de hästdrivna fordonen på dessa nya räls av järn skall
ersättas av självgående angvagnar? Hur är icke även de
stora teknikerna då fångade av sin lilla praktiks
fördomar som hönorna av kritstrecken! Tänk noga på
detta med adhesion!

— Go West young man and grow up with the country!

— Gå, unge man, till biblioteket och läs!

Det gjorde jag för vi hade ett bra bibliotek i Lincoln
School. Men det hade tagit mig flera dagar innan jag
var säker på att jag verkligen satt mig in i tankarna.
Men så när jag läst noga då insåg jag att man som
lärorikt exempel — ett som Mr. Flourens borde syfta till
— kunde ta rälskonstruktionen till Trevithicks och
Vivians ånglokomotiv för gruvdriften vid Merthyr-Tydvil
år 1804 och vad de skrivit om friktionens roll.
Trevithick och Vivian var goda tekniker. De hade utvecklat de
ångdrivna väg-gående vagnar man redan länge
experimenterat med i Frankrike och Amerika till en verklig
ångdiligens som de patenterat år 1801. Men när de
skulle sätta en ångdriven vagn på räls och ersätta hästar
som drivande kraft i gruvjärnvägen då ansträngde de
sig för att rälerna skulle skapa samma friktion som
vägbanan gjorde. De var nämligen övertygade om — som
de skrev — att mellan två plana ytor är adhesionen
alltför svag; fordonen utsattes därmed för glidning,
hjulen slirar och den drivande kraften går förlorad. Men
det är helt fel. Där skar deras tänkande snett! De
förmådde inte inse att det rullande hjulets friktion är den
starka vilofriktionen, adhesionen, och inte den svaga
glidfriktionen. Deras tänkande följde inte med i

språnget från den hästdragna vagnen till den självgående.

— Tankefelet hos dem kan i dag också ett litet barn
som du utan vidare avslöja, sade Mr. Flourens till mig
tvärs över biblioteksbordet när jag såg upp ur böckerna
och berättade vad jag funnit.

Och det allmänt lärorika, det var, sade han att det
grova misstag jag nu som tolvåring utan vidare
upptäckt för dåtidens stora och berömda vetenskapsmän
och tekniker var helt osynligt.

— Denna den etablerade vetenskapsopinionens
aberration visar på ett utmärkt sätt vilka följder teoretiska
övertygelser kan få om de blott är accepterade
sanningar och inte vilar på det experimentella förnuftets grund.
En hel generation ingenjörer strävade i likhet med
Trevithick att övervinna svårigheter vilka blott existerade i
en vetenskapens fantasivärld. Inte förrän år 1813
upplöstes problemet i intet då Blackett vid Wiganjärnvägen
ställde den fråga som borde ställts från början och sökte
svaret så som det borde sökas, med ett experiment. Han
fann att själva lokomotivets tyngd gav den erforderliga
friktionen.

— Men, sade Mr. Flourens. Men skratta inte åt deras
dumhet! Blenkinsops kraftslukande
kuggstångslokomotiv och Bruntons lokomotiv med vandrande kryckor var
seriösa teknikers försök att övervinna svårigheter. Det
var bara det att de svårigheter som skulle övervinnas
blott gavs i deras fantasi. De följde common
sense-resonemang. De tänkte i hästålderns sanningar om
fordon vilka drogs och släpades framåt trots att ångans
tidevarv redan var inne och framtiden tillhörde en ny
sanning där andra regler bestämde, de självgående

fordonens sanning. I vilka redan föråldrade sanningar
tänker du och jag i denna dag år 1940 i detta bibliotek
tillhörande Lincoln School vid Teachers College i
Columbia University i New York City nu hundratjugofem
år därefter? Vad i vårt arbete kommer efterkommande
finna obegripligt oförnuftigt?

— Du tror väl inte att du är klokare än Trevithick? Du
lever blott hundratrettiosex år senare. Den unge vet
alltid mer än den äldre, sade han. Men är till gengäld
sällan så klok! lade han till och visade med en gest att
jag fick skratta.

Inte heller Henry Ford som förstod
massproduktionen förstod rälernas hemlighet, menade jag sedan och
ett av Hitlers stora misstag var att han ersatte järnväg
med motorväg. Det hade Kalmbach skrivit om i sin
ledarartikel i "The Model Railroader" när kriget
började och han hade rätt.

Ångmaskinen var inte den mest effektiva, det visste
jag. Verkningsgraden var låg. Maximalt kunde den
tillgodogöra sig blott 18 procent av värmet. Även de bästa
lokomotiv arbetade djupt under den gränsen. Vi levde
redan långt inne i den elektriska revolutionens ålder och
snart frigör vi atomens väldiga energimängder, som
Mr. Flourens sade när jag satt i biblioteket och läste om
the atom-smasher at the Westinghouse Laboratories i
East Pittsburgh, Pennsylvania. Men ånglok var vackra
tyckte jag och för övrigt var det jag som bestämde tid
och plats för den modellvärld jag ville ha. Jag skulle
därför inte låta staden komma upp ur depressionen och
ge banan bättre ekonomi. På så sätt behövde jag varken
elektrifiera RSRRC eller skaffa in diesellokomotiv. Och

för att inte ta miste i byggandet hade jag då när jag
ändå höll på med hela järnvägsepoken också skrivit ut
staden Rusty Springs historia så som den kunde ha
skrivits som ett sådant där Federal Writer's project till
dess hundraårsjubileum 1937. Jag hade letat rätt på
bilder som kunde tänkas passa och allt. Fast den
berättelsen hörde inte till arbetet egentligen utan var bara på
låtsas. Men jag skrev så att man inte kunde se vad som
var riktig järnvägshistoria och vad jag hittat på.
Skarven fick inte synas. Hon, Miss Evans i Social Science
som fanns på riktigt, hade också undrat var Rusty
Springs låg när hon läste vad jag skrivit och berömde
det. Hon hade trott på det!

Själva den staden hade jag hittat på efter det jag
kommit hem från Minnesota. Jag hade tänkt fram den
på tåget ner till Chicago. Då hade jag ju redan hunnit
ett stycke in på järnvägsepoksarbetet och visste var jag
skulle kunna passa in den. Det var också då jag döpte
min tänkta modelljärnväg till RSRRC. Dessförinnan på
hösten 1939 hade jag sett modelljärnvägen jag en gång
skulle bygga mest som den commuter line som gick på
Long Island och som jag hållit på att dokumentera med
foto och film hela den sommaren. Jag hade använt tiden
ute på Long Island för att se till att jag fick ett
ordentligt fotografiskt record både av Long Islandjärnvägens
rullande material, dess signalsystem och dess små
bangårdsanläggningar. Jag hade börjat med att följa
med Karna i juni 1939 när hon körde till Greenlawn för
att handla. Då hade familjen sommarnöje en femtio
miles ut på Long Island i en stor villa med fantastisk
utsikt över havet. Den var helt skyddad för insyn med

riktig vingård och egen badstrand. Den hette
Ercildoune och låg utanför Centerport och det bodde miljonärer
runt om, Vanderbilts och alla andra och Greenlawn var
den närmaste stationen. Under det Karna handlade där
inne höll jag på att fotografera och filma.

Sedan under sommaren körde hon kring med mig till
olika stationer utmed Long Islandbanan. Hon tyckte
att det var roligt att köra nu när hon hade fatt sitt
amerikanska körkort. Jag satt bredvid henne på
framsätet och läste karta och hon körde. Därför var det bra
att Gunnar och Alva var bortresta mest hela tiden den
sommaren. De var söderut och västerut och brukade
inte lämna sin adress ens utan Gunnar sade att Karna
var duktig och nog kunde klara det hela med huset och
mig och ungarna och allt tillsammans med Ingrid. Var
det några problem kunde hon tala med hans
sekreterare. Miss Dornbrush hette hon och var hjälpsam. Men
då Gunnar hade lämnat kvar bilen där på Long Island
för att Karna skulle kunna handla kunde vi ta den när
vi ville och köra omkring överallt där jag behövde
dokumentera järnvägen utan att behöva fråga honom om
lov. Karna hade rutan bredvid sig nedrullad när hon
körde. Vinden rufsade hennes hår. Hon hade inte håret
bak i nacken nu, bara ett band för att inte få håret i
ögonen.

— Det är här vi skall ta av? frågade hon.

— Nej, sade jag, först nästa korsning om två miles. Ty
jag hade kartan och visste vart vi skulle. Hon var
solbränd om armarna och hade sin nya småblommiga
blåvita sommarklänning med vit krage. Fast det var ingen
klänning egentligen utan en sorts städrock med stora

knappar hela vägen där fram.

— Nu bestämmer du, sade hon.

Nere på Fem och Ten-cent storen snett emot
biografen Nemo några block nedåt på Broadway hade jag
hittat inklistringsböcker när vi var inne för
slutpackningen innan vi skulle till sommarnöjet. De var inte
särskilt snygga. De var glansiga och embossed with
flow-ers i relief. SCRAP BOOK stod det också snett över
pärmarna med snirklade bokstäver. Men de var billiga
och jag köpte två gröna och två svarta. En av de svarta
gav jag titeln: "Prototype material". Det skrev jag med
bred rödpenna på första sidan och ritade en blå ram
kring. Sedan började jag klistra. Först hade jag klistrat
in en allmän sparplan för hela Long Island
railroadnetworket som jag klippt ut ur tidtabellen. Därefter tog jag
sektion för sektion med stationer och industrier.
Allteftersom ritade jag sedan spårplaner för var station vi
besökte Karna och jag. Och när vi kommit hem efter
järnvägsutflykterna gick jag in i det lilla mörkrummet
jag gjort i ordning under trappen och framkallade
bilderna. Sedan ritade jag rent spårplanen för just den
stationen och den industrin och klistrade in
fotografierna där de skulle sitta.

Men när jag varit uppe i tvillingstäderna och var på
väg till Chicago igen var jag inte nöjd med Long Island
längre. Där hade jag sett större industrier än vad Miss
Evans brukade ta oss till. Mer bullrande och bråkiga
och riktigt blodiga också som slakterierna. Jag ville
därför nu göra något som var riktigare, rökigare, mer
gammalt tegel och sådant och hittade på Rusty Springs för
det var inte möjligt att bygga ens en modell av Chicago.


Den nu påhittade järnvägen skulle ge mer
möjligheter än de olika stationerna på Long Island. Rusty
Springs var ju en industristad i alla fall. Den levde.
Anläggningen skulle bli nästan som på
världsutställningen fast mycket, mycket mindre naturligtvis. Jag
började därför på en ny scrap book, en grön. Den gav
jag titeln: "Rusty Springs; Ideas and plans". Nu ritade
jag ingen ram heller. I den scrapbooken klistrade jag in
olika järnvägsbilder ur tidningar och tidskrifter och
även de foton jag tagit på vintern. Som spårplaner
gjorde jag riktiga ritningar på rutat papper, ritningar som
kunde vikas och klistras in. Det såg mycket bra ut.

Nu hade det på dessa stora ritningar jag hållit på
med om kvällarna blivit en järnväg med ordentliga
lokomotivverkstäder som served både oljeraffinaderiet
och slakthuset och bilfabriken och hamnen där
produkterna skeppades ut. En hel del av detta hade jag sett när
vi i klassen var ute och åkte buss runt om i New York
och New Jersey med Miss Evans i Social Science. Vi
fick lära oss hur staden fungerade med domstolar och
vattenverk och kloaker och gå på vandringar i
underjorden under Times Square och se vad som fanns under
gatorna. Vi var på bilfabriken på andra sidan floden
och förmännen förde oss runt och visade oss hur bilar
sattes ihop på löpande bandet. Vi tittade på slum
clearance och besökte negerfamiljer som fått nya bostäder
och man tog oss på besök till nya skolor för slummens
barn. Och några av dessa anläggningar jag tittat på
med skolan bestämde jag mig för att bygga. Fast inte
det som fanns under gatorna, det var för krångligt och
inte slum clearance. Rusty Springs var fortfarande inte

inne i New Deal utan bara förfallet som dessförinnan
och jag hade också tänkt bygga en riktig Hooverville av
skjul. Det behövdes någonting mellan industrispåren
och gatufasaden i fonden som ju låg uppe på en avsats
för att tunnlarna skulle få plats att gå in i bergväggen
under stadsgatan. Där skulle det kunna bli riktigt läskig
slum med små hyddor av tomlådor och tak av
korrugerad plåt, sådan man inte tagit oss till men som jag sett
från bussfönstret när klassen skulle till oljeraffinaderiet i
New Jersey.

Oljeraffinaderiet och the locomotive yard hade jag
fått hjälp med att bygga i skolans verkstad från
planerna i Lionels "The Model Builder" fast jag räknat om
måtten från 0 till H0 och gjorde om det hela lite för att
passa in i min järnväg. Allt det andra skulle jag bygga
helt själv sedan från foton och de ritningar jag gjorde.

Genom att planera järnvägen på detta sätt kunde jag
få något slags prototype realism trots allt. Det var svåra
tider i Rusty Springs and the depression was hitting the
town quite hard men jag kunde dock hålla järnvägen
förnuftigt operational med riktiga uppdrag från
hamnen och industrierna och sätta ihop riktiga tågsätt i
bangården och sedan skicka in tågen i en tunnel under
staden. Den skulle jag ju bygga som front bara. Där
bakom fanns osynliga uppställningsspår och jag kunde
hålla tidtabeller och låtsas att tågen served både
gruvstäder och stora cattlestäder långt inne i landet.

Det hade funnits mycket annat än järnvägshistoria
att skriva om Rusty Springs som var en grim liten stad
som en gång hoppats kunna bli ett Chicago men som
först blivit överflyglad på åttiotalet och därefter kommit

på efterkälken på tjugotalet när Detroit växte och sedan
blivit drabbad av the depression. Staden hade bara en
tidning och den var helt korrupt så som Upton Sinclair
visat att tidningarna var i "The brass check" och
politiken var helt kontrollerad från rökiga bakre rum av den
demokratiska maskinen som vuxit sig extra stark med
hjälp av sina bootleggerkontakter under förbudstiden.
Den maskinen bekämpade Roosevelts New Deal och jag
funderade på att låta en aktiv medborgargrupp tvinga
fram tillsättandet av en särskild federal åklagare för att
rensa staden, the crime rate was going up too och
järnvägen hade ju dåliga affärer. Därför skulle jag också
byta bort Hudsonlokomotivet så snart det gick. Det såg
för mycket ut som om det hörde till NYC eller någon
sådan riktigt stor bana med en Hudson 4-6-4. RSRRC
hade inte råd med sådana. Fast en 4-4-2 Atlantic ville
jag nog ha för den snabba persontrafiken. De var så
vackra.

Men nu skulle den järnvägen aldrig bli byggd. När
man sade åt mig att packa kofferten hade jag bara
stoppat ner böckerna i sista ögonblicket. Det andra fick
vara. Jag hade inte ens tagit rätt på
industrianläggningsmodellerna jag byggt i skolan. De fick bli kvar.
Det tjänade ju ingenting till längre med dem. Ingenting
tjänade någonting till. Inte RSRRC heller. Den var slut
den med.

Och sommaren var redan över fast det bara var maj
ännu. Jag och Nelson hade nu suttit i mitt rum och
hållit på att planera inför den här sommaren till dess
han måste gå hem den kväll jag fick veta det.

Nelson och jag, vi skulle till en camp uppe i Vermont.

Han hade släktingar där. Två onklar, en som var
metodistpastor och en som var realtor och höll på med att
köpa och sälja hus. Det var hans kusin Edgar som
berättat om campen. Till Alva sade jag ingenting. Hon
kunde börja fråga för mycket. Men om man lyckades
lirka ur Gunnar ett tillstånd skulle det sedan gälla. Alva
sade inte emot då. För mig gällde det därför bara att
vänta på rätt tillfälle att säga något om det till Gunnar.
Han var inte hemma så ofta för han reste mycket och
när han var i New York åt han och Alva mest ute.
Antingen på restaurang för att få prata i lugn och ro
eller också var de bortbjudna.

Han kunde ju blivit arg också, bara fräsa till om jag
sagt det på ett sätt som retat honom. Därefter skulle det
bli väldigt svårt att få honom att ändra sig. Om jag
tänkte igenom allting noga i förväg och lade orden rätt
skulle det dock kunna lyckas. Och en söndagslunch när
de åt hemma och han var på gott humör för att arbetet
gick bra och Bunche hade skrivit ett bra paper åt
honom och han därför kysste Alva på hand mitt i måltiden
och kallade henne darling gång på gång och sade att vi
skulle vara lyckliga som hade en så god Avva till mor
sade jag att Wheelers lovat mig vara med Nelson hos
deras släktingar på en camp i Vermont i sommar.

Jag visste ju att Gunnar inte hade tänkt hyra
sommarnöje på Long Island i år. Han och Alva hade pratat
om det flera gånger. Det hade blivit både dyrt och
krångligt förra året och de hade inga svenskor anställda
i huset längre och planerade inga stora sommarpartyn.
Själva skulle de arbeta inne i New York och kanske vara
på västkusten ett tag när det blev för odrägligt hett. Om

mig hade de inte sagt någonting och vad de tänkt göra
av Sissela och Kaj visste jag inte. Jag hade väl inte
lyssnat så noga. Hyst in dem hos några av sina vänner
med stora hus i New England kanske. Så nu svarade
han mig:

— Ja, det är bra att du tar egna initiativ och lär dig
sköta dig själv. Du börjar ju bli stor nu.

Så hade det blivit avgjort att jag skulle få följa med
Nelson och de andra till Vermont och därför höll
Nelson och jag på att planera inför sommaren.

Fast jag hade naturligtvis inte sagt dem allt om hur
det var på lägret. Bara sagt det som behövdes för att de
skulle gå med på det. Det var en vildmarkscamp för
pojkar med lägerliv, fiske, jakt och långa
skogsvandringar. Och lite förberedande militär träning. Men den
militära delen av lägerlivet hade jag inte sagt något om
alls och den var ju också mest för de äldre. De som
redan gått ut junior high.

Men den var viktig. Det var krig i Kina och krig i
Europa. Nelson hade själv upplevat kriget i Kina. Han
hade varit med om bombningar och sett riktiga
halshuggningar och hur folk ramlade omkull och dog av
svält på gatorna och hur fångar fördes bort
sammanlänkade i kedjor och allting. Hans föräldrar hade
arbetat där i Nanking. Och jag själv hade både läst
böckerna som Dos Passos "Three soldiers" och Ludwig Renns
"War" på engelska och Remarques "På västfronten
intet nytt" på svenska och sett många av filmerna och
samlade på "Life" och visste också vad som skedde i
Europa den här gången det var krig.

— Det är för att amerikanerna inte hade någon militär

grundträning som så många dog med en gång när de
kom till fronten i det förra kriget, sade Nelson nu när vi
resonerade om campen. Man måste lära sig ta skydd.
Det har Edgar rätt i.

Jag hade ju en liten amerikansk radio. Den var svart
med silverförkromade detaljer och strömlinjeformad
utanpå men hade ingen kortvåg. På nätterna när jag låg
vaken brukade jag lyssna på olika stationer. Det fanns
ju så många hos oss i New York att man inte behövde
kortvåg. Jag hade på ljudet lågt och höll dörren stängd.
Man fick inte låta dem höra att man var vaken. Annars
hade de förbjudit mig att ha radio. Men de visste inte
att jag brukade vara vaken en stund mitt på natten.
Särskilt när jag drömt. Och tidigt den morgon när jag
hört på radio att tyskarna invaderat Danmark och
Norge hade jag väckt Alva och berättat det för henne.

— Nej! Nej! hade hon sagt.

Japan och Tyskland bara marscherade vidare. Och vi
fortsatte att hjälpa Japan genom att exportera skrot och
sådant. Det hade vi diskuterat på current events i skolan.
Nelson menade då — och det hade han rätt i — att det
var mer än skandal. Det var livsfarligt för oss. Japan inte
bara höll på att erövra Kina, Japan ville erövra hela
världen och den japanske kejsaren skulle till slut skicka
sin soldater mot oss också om vi inte beslöt oss för att
stoppa honom genom att hjälpa Kina på allvar. Nästan
alla i klassen var överens om det. Det var vi också när det
gällde att Hitler inte bara var dålig för judarna och
genomförde pogromer som förut den ryske tsaren utan
även för att han var direkt farlig för oss i Amerika. Inte
för att vi skulle gå in i detta krig i Europa. Det var det

ingen som ville egentligen för vi menade, de flesta bland
oss, att det trots allt var européernas krig.

Jag menade att Mr. Francis hade haft helt rätt i
höstas; nog blev vi lurade in i det förra kriget av de stora
bankhusen. Fast Mr. Francis var borta från skolan nu
efter kriget i Finland och man talade inte högt om
honom i klassrummet. Fast jag mindes honom och det
gjorde Theobald med. Och vad britterna var för slags
det visste man ju, sade Theobald. Irland och Indien och
sådant. Och nu hjälpte britterna fascisterna i Mexiko
mot president Cardenas som var en folkets man. Där
menade dock de flesta i klassen att Cardenas var något
slags kommunist, ungefär som
ham-and-eggs-agitatorerna i California och att mexikanarna stal våra oljefält.
Jag menade att ham-and-eggs rörelsen var som Per
Albin i Sverige ungefär och det var nog bra och jag var
också den ende som riktigt höll med Theobald om att
mexikanarna hade rätt till sin egen olja både enligt
gammal spansk lag och enligt mexikansk lag och borde
försvara sin rätt också mot britterna och mot våra
oljebolag. Jag menade också att Hitler sökte världsmakt
han med som den japanske kejsaren. Men det var det
många i klassen som inte höll riktigt med om. Fast nu
när Hitler inlett krig i Europa borde vi nog hjälpa
England och Frankrike i alla fall, sade Theobald, de var ju
demokratier trots allt och då var de andra i klassen
överens. Det var ju bara Lindbergh och sådana som var
helt isolationistiska och någon sådan hade vi inte i
klassen. Men bara hjälpa med krediter och exporttillstånd
och inte själva gå i krig förstås.

Att det skulle bli förberedande militär träning var

därför bra. Vi kunde till slut dras in i kriget i alla fall
och jag var redan nästan medborgare. Hade mina first
papers och skulle snart bli riktig amerikan och det
förpliktade. För det var som onkel Albert, som inte var
farbror utan grand uncle då han var farfars bror fast
han bytt namn från Pettersson till Lundkvist när han
emigrerade hit för femtiofyra år sedan, sagt. Amerika
var ett land värt att försvara. Det var trots allt inte som
Europa där det rådde ofrihet och man alltid bråkade
och om kriget i Europa höll på lika länge som förra
gången och vi gick in till slut hann jag ju bli gammal
nog att vara med. Men nu hade allting tagit slut.

Jag stod vid relingen och allt efter som
morgondimman lättade började det grå vattnet leva och dess
oljiga yta löstes upp och krusades och glittrade bort mot
Manhattans skyline och det fanns ingen stad i hela
världen som New York och inget land som Amerika!

Och när farfarsbror Albert Lundkvist för aderton år
sedan kommit hem hit från sitt besök till baptistmötet i
det gamla landet och fått se New York träda fram ur
dimman då hade han därför fallit på knä för att praise
the Lord som gjort det möjligt för honom att bli
amerikan. A citizen of the United States of America. Det hade
han berättat för mig i vintras när jag berättat att jag
blivit immigrant.

Men plötsligt den kvällen för en vecka sedan när jag
följt Nelson till dörren och var på väg genom korridoren
till mitt rum då hade dörren till vardagsrummet slagit
upp bakom mig och Gunnar kommit ut och ropat på
mig och bett oss alla komma dit, småungarna också.
Alva hade stått bredvid honom på den vita mattan

mellan sofforna och han hade sagt oss att han nu ordnat det
så att han och hon och hela familjen skulle resa till
Sverige om några dagar.

— Sätt igång och packa, sade han.

— Varför skall vi till Sverige? sade jag.

— Det kan jag inte säga, sade han. Det får du veta så
småningom.

Han hade väl fått något erbjudande antog jag. Och
för mig fick de gärna resa. Fast jag skulle stanna här.
Jag skulle fortsätta min skola, det hade man sagt när jag
skulle få mina first papers. Det räckte. Jag behövde ju
egentligen inte vare sig ett eget rum för
modelljärnvägen eller en järnväg eller ens ett eget rum över huvud
taget eller någonting sådant de här skolåren som var
kvar bara jag kunde få stanna här hemma i Amerika.

— Jag kan stanna, sade jag. Ni behöver inte vara
oroliga för mig.

— Prata inte strunt, sade Gunnar. Nu skall du bara
göra som jag säger.

Jag tänkte först protestera. Jag hade redan öppnat
munnen. Sedan förstod jag. Då brydde jag mig inte om
att säga något just då. Det var ingen idé.

— Käfta inte! skulle han bara svara.

Om jag sade emot med en gång skulle han och Alva
bara låsa sig. Det gällde nu att vara klok; tiga och se till
att de inte kom att säga sådant de sedan ansåg att de
måste hålla fast vid. Så brukade det vara men den här
gången var det viktigare än någonsin. Nu gällde det
själva livet, hade jag tänkt när Gunnar såg på mig och
väntade att jag skulle säga något mer så han kunde bli
arg.


Men om jag visade dem att jag kunde ordna det själv
då borde de kunna ge med sig utan att lose face. Det
gällde att vara försiktig, att lägga orden rätt.

— Nu har jag löst det, sade jag nästa dag.

Och visst hade jag kunnat ordna så att det var
möjligt för mig att stanna fast de reste. Det hade alls inte
varit svårt att ordna. Det förklarade jag också. I och för
sig hade jag nog kunnat bo inackorderad hos
Lundkvists i Minnesota om man talade med dem. Eller jag
hade kunnat gå på internatskola. Men jag hade inte
ringt till Wilmar och inte heller till St. Paul. Det hade
jag inte haft tid med. Och Alva och Gunnar kanske inte
ansåg sig ha råd att betala för att låta mig vara kvar här
i Amerika. Jag ville inte fråga dem om det. Men i alla
fall så kunde jag nu berätta att jag hittat två andra
familjer som lovat att ta hand om mig. Det hade jag
redan frågat om och fått svar på. De hade rika vänner,
Davenports, som de firat weekendar med och som
brukat prata med mig och som redan innan de hört att vi
skulle resa till Europa hade talat med Alva när hon
beklagade sig över mig och sagt att jag var intelligent
och trevlig och well behaved och nu när jag ringde och
frågade dem om de ville hjälpa mig sade de att jag var
en riktig liten amerikan och att de skulle tycka att det
var synd att ta mig från skolan och att de visst kunde ta
hand om mig for the duration.

— In loco parentis!

Också Nelsons föräldrar hade lovat ta hand om mig
om så behövdes när jag nu så gärna ville stanna här.

— Of course. Nu när det är krig måste man hjälpa
varandra.


Men det gick inte. De tyckte heller inte om att jag
bevisat att det gick att ordna så jag kunde stanna. De
var upprörda över att jag ringt runt. Jag hade gått
bakom ryggen på dem. Resan var hemlig.

— Du får aldrig berätta något om oss för andra. Du
får aldrig tala med några andra om familjen, sade Alva.
Det vet du ju. Aldrig!

— Den där fånigheten att du skall vara kvar i Amerika
är ingenting att diskutera, sade Gunnar.

Och de sade nej till allting som jag visade att jag
kunde ordna. Det som var beslutat var beslutat. Det
kunde inte ändras på bara för min skull.

Alva kom in till mig i rummet sedan. Hon började
tala om hur mycket jag egentligen längtade till Sverige
och Stockholm och Bromma och alla vänner. Hon visste
hur det var. Jag längtade så mycket att jag skämdes för
min egen längtan och det var därför jag sagt Gunnar att
jag ville stanna i Amerika. Jag hade gjort honom ledsen.
Han oroade sig. När jag inte svarade henne utan
fortsatte att läsa den detektivromanjag fått låna av Nelson,
"Warrant for X" av Philip MacDonald, och inte ens
tittade upp när hon talade till mig eller överhuvudtaget
visade något tecken på att jag märkt att hon kommit in i
rummet då blev hon plötsligt blank i rösten. Hon
berättade för mig att jag var prepubertalt trotsig. Sedan
bytte hon röst en gång till och sade mjukt att det var inget
jag skulle oroa mig över, det berodde nog mest på att
man gett mig sköldkörtelpreparat mot min fetma. Men
nu skulle jag få komma hem till mina egna vänner igen
och då skulle jag komma i normala gängor igen. Hon
förstod mig, sade hon också. När nyheter kommer

plötsligt blir man så där stängd som jag var nu. Det vore
bättre för mig om jag visade min ledsnad och tillät mig
själv att gråta lite. Hon förstod hur det kändes för mig.
Sedan kunde jag börja packa när det lättat. Innerst inne
visste jag ju att jag ville hem till Sverige. Hon försökte
till och med ta mig på huvudet så det gick is genom
skuldrorna ner i ryggen. Men inte med ett andetag
visade jag att jag märkt att hon fanns i rummet. Skulle hon
komma och säga att jag egentligen längtade till Sverige!
För det gjorde jag inte. Jag var amerikan. Efter en
stund reste jag mig ur stolen, lade ifrån mig boken och
gick ut i deras lägenhet och genom korridoren och
öppnade dörren och fram till henne där hon satt vid sitt
skrivbord och tittade henne rätt in i ögonen och sade att
jag inte hörde till deras familj längre och att jag inte
brydde mig om dem vad de än sade och att jag inte var
med längre. Sedan vände jag, drog igen dörren bakom
mig, gick korridoren fram till mitt rum, stängde dörren
om mig och fortsatte att läsa och stängde sedan av
öronen så jag slapp höra fast hon kom efter mig, öppnade
dörren och stod där på golvet och talade och viftade
med händerna.

— Du måste tala reson med honom, sade Alva till
Gunnar sedan på kvällen, då när jag vägrat börja packa
och stått framför dem än en gång och sagt dem att jag
tänkte stanna vad de än gjorde och sade.

— Visst går det att ordna så du kan stanna och nog
skulle vi ha råd, men det är inte det som är frågan, sade
Gunnar. Det är en fråga om moral. Vi är av bondeätt,
vi flyr inte landet i farans stund. Det skulle inte bara se
illa ut för folk om vi lämnade dig här i Amerika när det

var krig. Det vore omoraliskt av oss att lämna dig här.
Det skulle innebära att vi sökte privilegier för egen del.

Men han var socialdemokrat och tog varken emot
ordnar eller fikade efter företräde åt sin avkomma, sade
han. Och Alva sade att jag inte fick glömma att många i
Sverige såg upp till familjen och såg dem som
föredömen.

De hade brukat säga så där så länge jag kunde
minnas och jag hade kanske trott på dem när jag var liten
fast släkten inte riktigt gjorde det. Och jag hade blivit
arg och försvarat dem mot faster Elsa och faster Greta
när de sade något spydigt om dem och heller inte brytt
mig om vad mina kamraters föräldrar i Olovslund
brukade säga om Myrdals. Men så var det inte längre fast
jag var beredd att försvara både Roosevelt och Per
Albin och Cardenas i skolan.

För numera visste jag hur det egentligen var med allt
det där de talade om. Föredöme och ansvar och vara
som vanliga människor och sådant. Det var bara något
som de visade utåt för de andra. Vad de menade var att
ingen borde få veta hur de var när de inte framträdde.

Ja, jag hade nog vetat det redan på den tiden när vi
bodde i Sverige fast jag inte velat tänka på det då när
faster Greta talade om dem med snörpmun och man
skrattade åt dem vid kaffebordet. Det där med
föredöme var bara något som de sade att de trodde och sade
till varandra och till mig när de ville tvinga mig till
något och som deras vänner smickrade dem med att
säga.

— Mitt lilla skenhelgon, brukade Gunnar säga till
Sissela som han tyckte om. Och han tyckte om just

skenheligheten. De var skenheliga. Det var ordet.
Skenhelighet!

Jag såg på Gunnar och tänkte att om kvällen när de
blir ensamma kanske han säger till Alva:

— Darling i dag har vi varit föredömen igen.

— Ja min prins, skulle hon då svara, i dag har vi varit
demokratiska föredömen för hela Sverige genom att inte
falla för överklassfrestelsen att låta Jan stanna i sin
skola i New York.

— Oh, darling! skulle Gunnar svara. Jag är inför allt
folket ett sådant stort geni och du en verklig levande
ängel, så sann, så god, så ädel.

— Alva är en så god människa, brukade han ju säga
om jag sagt mot henne så han hört det. Så god! Du har
gjort henne ledsen. Du borde skämmas!

Skämmas! Men jag visste ju. Jag visste så jag
skämdes.

Ingen av mina skolkamrater här i New York hade
föräldrar som betalade någon så låga löner som Alva
och Gunnar hade gjort till Karna och Ingrid som de tog
med från Sverige. De flesta hade inga hembiträden och
barnsköterskor alls. Det var ju inte som i Sverige här.
Professorer och liknande här i Amerika hade inte råd
med hembiträden. Gunnar tjänade ju mycket mer än
vad de gjorde. Men om de bara behövt betala de $25 i
månaden som Alva betalade till Ingrid hade alla mina
skolkamraters föräldrar haft råd med hembiträde även
om de bara hade amerikansk professorslön. Jag fick
skämmas när man talade i kvarteret om hur de
behandlade sin svenska hemhjälp. Till och med hisspojkarna
talade om det. Men själva begrep de ingenting:


— Vi är bara goda vänner, sade Alva. Här är det
ingen som är husbonde och ingen som är tjänstefolk.
Flickorna är här för att studera och förkovra sig och
hjälper till lite i familjen. Vi är som en liten svensk
koloni i främmande land. Vi är kamrater men med olika
arbetsuppgifter i samma hushåll. Och hon berättade att
flickorna som följt med från Sverige för att studera och
som hjälpte dem i hemmet också åt med dem och deras
svenska gäster och alla gick de på teater samman.

Och när Alva i höstas förtjust och kvittrande kommit
in i köket efter att ha varit på Macy's och handlat och
snurrade runt som en mannekäng och visade sina nya
kläder för Karna sade Karna ingenting till henne. Hon
låtsades som om hon måste passa ugnen. Men efteråt
när Alva gått till sig och vi var ensamma var Karna
alldeles vit i ansiktet av ilska och sade till mig:

— Hon är yrkeskvinna och har sekreterare för att
lättare sköta sina studier och jag bär in kaffe till henne på
sängkanten när hon skall vakna och får $33 i månaden
och arbetar från sex på morgonen till åtta på kvällen
och när är det meningen jag då skall hinna med min
universitetskurs? Och själv köper hon för $800 finkläder
på en gång fast hon aldrig har tid att sköta sina
småungar ens. Och så visar hon denna nya stass för mig när
jag arbetar och jag skall visa mig intresserad och slå
ihop händerna och säga hur underbart vackert det är.

— Och jag är så förtvivlat avundsjuk egentligen. Det
är knappt jag har råd med en ny städrock. Och så går
hon plötsligt ut och köper cocktailsaker till ett enda av
deras ständigt återkommande cocktailpartyn för mer än
Ingrids månadslön och då räknar jag inte spriten ens.

För att inte tala om vad deras bjudningar kostar! Och
professorn talar vid bordet om hur det skall gå med
Sveriges ekonomi och säger att han oroar sig. Men
härute är det då ingen fara, åtminstone för vissa
socialdemokrater! Vi andra får ju den mest minimala lön.
Men vänner skall vi vara hon och professorn och vi och
kamrater och säga du till varandra och för att visa det
får vi sitta med vid bordet ibland när Folke Thunborg
och Rickard Sterner är här på söndagsmiddag som jag
lagat. Fina socialdemokrater!

Sedan skrattade Karna igen och rufsade mig i håret:

— Bry dig inte om vad jag sagt. Det är ju inte ditt fel.
Det är brått med maten och jag blev bara lite ilsk på
dem och alla deras vackra ord i dag.

Karna hade rätt. Det visste jag numera. Men de
förstod inte vad folk sade om deras uppträdande. Det var
som om de var blinda, tänkte jag. De kunde inte se sig
själva och inte höra sig själva tala och begrep därför
inte vad folk tyckte om dem egentligen. Jag berättade
det heller inte. Det skulle bara gått ut över Karna. Men
jag visste ju sedan länge hur det var. De gjorde sig till.
De var falska. Deras helighet var sken. Och det tänkte
jag på nu när jag stod framför dem i stora rummet och
Alva bytte röst och talade fint till mig som om hon satt i
en kateder:

— Man kan inte smita. Egentligen gäller det din
inställning till civism och moral. Det är krig nu och det
ställer stora krav på oss alla. Särskilt stora krav ställer
det på oss i vår ställning. Den som fått stora sociala
fördelar måste vara beredd att offra tillfälliga personliga
fördelar för det allmänna. Du måste ta ditt ansvar du

med nu när du håller på att bli så stor att man kan
resonera förnuftigt med dig. Du måste visa dig så klok
som du innerst inne är. Jag vet ju att man kan tala till
dig som en vuxen och att du är värdig detta förtroende.

But then I protested and said that det inte var dem
och deras honour och deras parti och deras ställning i
Sverige det rörde sig om utan mig och mitt liv och att de
ju själva gått med på att jag blev immigrant och
lämnade Sverige för gott och att jag nu med deras hjälp
faktiskt redan var amerikan med mina first papers och
därför krävde att få vara kvar i Amerika och att jag inte
ville offras för deras skull. Jag ville vara kvar här i
Amerika där jag nu hörde hemma och jag sade allt
detta på engelska till dem för att visa att jag alls inte var
någon svensk längre utan amerikan. Jag hade aldrig
sagt så mycket så öppet till dem tidigare och jag visste
att Gunnar skulle bli arg men jag brydde mig inte om
det längre utan sade rakt ut till dem precis vad jag
tänkte för det var hopplöst allting i alla fall.

— Jag är en egen människa, sade jag.

Då tog Gunnar mig om nacken och ruskade mig.

— Vet hut! sade han.

Han höll mig hårt om nacken fast hur hårt det
låtsade han inte om inför de andra som stod i en halvcirkel
kring oss och tittade på, Alva, Sissela och Kaj, utan han
låtsades bara att det var på lek allting när han ruskade
mig och sedan skrattade han därför och sade:

— Du skall inte mopsa dig. Din vilja växer ännu några
år i skogen lille vän.

Han klämde till lite mer och jag försökte komma åt
att sparka på honom men nådde inte fram. Hans armar

var långa och han höll mig hårt i nacken och ruskade på
mig. Han fortsatte att låtsas inför Alva och ungarna att
det hela var lek märkte jag och jag visste att hans ögon
nu blivit mycket blå och att han fått skrattrynkor kring
dem och att Alva viftade med händerna och att ungarna
log mot honom och Kaj som ingenting kunde förstå för
hon var så liten och inte ens kunde tala skrattade till
och klappade händer.

— Märker du inte det, sade han och tryckte ner mig
mot golvet. Du kan inte annat än sprattla. Du är barn
ännu och här gör du som jag säger.

Sissela, skenhelgonet! som förstod, hon började nu
skratta mycket högt precis som Gunnar velat och Alva
suckade lite och sade som vanligt när det blev så här
fast det nu denna gång var mycket värre än det brukade
vara för att jag nu sagt ifrån så alla hört det:

— Men Uvve då, du skall inte retas med Jejje.

Jag försökte åter sparka honom på smalbenen men
nådde fortfarande inte. Han skrattade bara än mer när
jag försökte och sade:

— Nog är jag starkare än du. Om jag säger att vi skall
hem till Sverige har du inget annat att göra än lyda.

Jag hade blivit alldeles torr i munnen och det kröp i
hela kroppen och jag märkte att jag höll på att börja
gråta av ilska över kraftlösheten. Det var det han ville.
Det visste jag ju. Få mig att gråta så de alla kunde se
det. Då gjorde jag mig alldeles kall och stel och log. Här
skulle det inte gråtas, inte ens gråtas av ilska. Jag
slutade sparka och stod leende och helt stilla nedböjd med
pannan nästan mot golvet och tänkte så starkt jag
kunde utan att de skulle höra något eller se något på mig:

God blast his eyes! God blast his eyes! God damn him
for ever and ever and ever!

När jag ingenting sade som de kunde höra och
ingenting gjorde som de kunde se utan bara stod stilla med
nedböjt huvud och log då tröttnade Gunnar fast Sissela
fortfarande skrattade och när han släppte taget efter en
stund reste jag på mig. Jag skuggade med handen för
ögonen för att leende kunna se ut genom fönstret. Det
var kväll redan och långt uppe kunde jag se
Washingtonbron och där rakt över på andra sidan Hudsonfloden
lyste reklamskylten THE TIME IS NOW 8.10 PM. Jag
såg två stora ferry-boats. De möttes ute på floden och
var helt upplysta och nere på driven syntes bilarnas
strålkastare som ett pärlband och jag vände mig om och
gick in mot mitt rum.

Och nu var allting förbi, nu stod jag här vid relingen,
såg in mot New Yorks Manhattan och visste att allting
hade tagit slut för alltid. Nu hade också solen gått upp.
Och där ur morgondimman reste sig staden som en
sagostad av tinnar och torn.

— Nevermore!

Jag kände solen i nacken och det var ordentlig
morgon men när jag vände mig om såg jag att jag
fortfarande var helt ensam på däck. Jag stirrade då stint in mot
staden, höll hårt i relingen och började forma ord och
berätta in mot staden. Men jag gjorde det med låg
entonig singsongröst så man inte riktigt skulle kunna höra
vad jag sade om man kom upp på däck utan att jag
märkt det och kunnat hejda mig i tid; ingen skulle förstå
och ingen komma på mig och vad jag sade angick ingen
annan än mig.


Och nu är det denna morgon när jag är ensam kvar i
New York och bor hos Wheelers fast jag lever mitt eget
liv och jag går mot stationen och tar subben till 14:th
street långt nere på södra Manhattan. Det är det gamla
New York här nere. Där går jag bland alla människorna
mellan de höga skyskraporna och ingenstans i hela
världen går man så säker som här. Gatorna är smala. Bara
högt däruppe finns himmel och sol. Det är kontor
bakom alla fönster. Men nu går jag in på gator där det
nästan bara finns antikaffärer och jag tittar i fönstren.
Där står en indian av trä, sådana hade man förr i tiden
utanför tobaksaffärer. Han har fjäderbuske på huvudet
och allt. Här ser jag en liten kanon som fyras av med ett
brännglas. Den står på en ställning av brons. Det är en
sådan apparat man skall ställa i söderfönster och den är
som ett solur. När solen står på sin middagshöjd är
fänghålet i fokus och så... Bang! och då vet alla i hela
huset att det är noon. Och här ser jag en stor klocka
från drottning Viktorias tid. Den är av järn och som ett
ånglokomotiv från the eighteen-sixties, en 2-2-2 med
väldiga drivhjul och själva klockan är inbyggd i
lokomotivets kolbox. Jag står här en stund och tittar för i
New York finns allt det märkligaste att se i skyltfönstren
och sedan går jag vidare. Och nu går jag i den italienska
stadsdelen eller Little Italy som vi säger i New York.
Där säljer gamla italienska gubbar grönsaker och frukt
och blommor från höga vagnar som dras av utmärglade
hästkrakar. När jag går här ser jag att det hänger tvätt
på streck mellan husen. Svarta strumpor hänger här i
rad med skära underkjolar och blå kalsonger bredvid
sig. Där hänger stora vita lakan bredvid undertröjor

och sådana slags virkade bindor som kvinnor brukar ha
till måntan. Jag går den smala gatan och kan knappt se
de översta våningarna ens för all tvätt. Det fladdrar och
flaggar av tvätt mellan var våning och inne på de små
smutsiga gårdarna hoppar svarthåriga flickor hage. Hit
ner till dessa canyons till gator kommer ingen sol. Och
jag går vidare och vidare ner genom staden, förbi the
City Hall och kommer till parken vid the Battery på
sydspetsen av själva ön Manhattan. Jag går ända längst
ut och vattnet kluckar mot kajen under mina fötter.
Bredvid mig kan jag se det stora akvariet dit jag brukar
gå för att studera livet i havet. Men framför mig där jag
står och kisar mot solen ser jag denna sköna vårmorgon
hela inloppet med Frihetsgudinnan och alla öarna. Jag
ser färjorna, både passagerarfärjorna och de stora
färjorna som tar hela tågsätt och jag ser de stora fartygen
och jag ser hur ettriga små harbor tugs kilar fram och
åter och längst därute skymtar jag ms Mathilda
Thordén på utgående. Om jag anstränger mig kan jag
kanske se genom solröken en av de stora blåvita finska
flaggor som målats på sidorna för att visa
u-båtskaptenerna att detta är en neutral båt. Jag vinkar dit ut fast
ingen kan se mig därifrån och så vänder jag och nu
börjar jag gå hemåt igen uppför Broadway.

Jag går på vänstra trottoaren up-town och här
byggdes fyra hyddor år 1613 där vita män först bosatte sig
och tvåhundrasjuttioett år senare, för femtiosex år
sedan, uppfördes här mitt emot den första lyckade
skyskrapan. No. 52 Broadway var blott åtta våningar hög
och är längesedan riven men Theobald som för en
månad sedan redogjorde inför klassen för sin undersökning

om just denna gatstump och dess betydelse hade inlett
med att tala om hur skeppet Tyger brann för
trehundra tjugosex år sedan och kaptenen och besättningen tog
sin tillflykt hit och därefter mest talat om hur No. 52
Broadway visat världen the feasibility of skeleton steel
construction. Den längesedan rivna byggnaden var
enligt honom därför viktigare än både Cunard Building
och Standard Oils väldiga kontor. Nu när jag går ser
jag uppåt staden och den har blivit en skog av
skyskrapor under detta halvsekel och jag passerar the Adams
Express Building och där vid Wall Street står
bankirernas stora palats; the Irving Trust Building och the
First National Bank. Därinne sitter de lutade mot
varandra över blanka skrivbord och planerar för att få med
oss i det europeiska kriget. Och jag går vidare up-town
förbi the Woolworth Building som för tjugosex år sedan
var högst i världen med sina 792 fot. Och det finns
ingen sådan stad i hela världen som den där jag nu går
hemåt.

Men där tog det slut ty så var det inte. Och det hade
inte blivit bättre om jag berättat om min hemvandring
som en ticker-tape parade som jag nästan tänkt göra ett
tag. Påhitt! Det var bara inte så att jag gick där eller
kunde gå där nu. Och det hjälper ju då inte att fantisera
eller ens att ljuda ut det. Det skulle aldrig bli så mer.

Det var morgon nu och dimman hade lyft. Däcket
var fortfarande tomt. Jag vände mig om och gick ner
mot min hytt.

— Det är över nu allting, sade jag.

Sedan låg jag i min koj och läste Mark Twain om det
hemska tyska språket och skrattade så jag kiknade och

nästan fick kramp i magen.

Jag hade läst Mark Twain förut men jag hade just
fått den här boken av Ralph och Ruth Bunche. Den var
ettusenetthundrasjuttioåtta sidor tjock. The Favorite
Works of Mark Twain hette den. Och alla de stycken
som ingick var unabridged. To Jan Myrdal as a
memory of America, hade Ralph skrivit när han gav den till
mig då när de kommit till ms Mathilda Thordén för att
ta farväl av Gunnar och Alva.

Och att jag skrattade var inte konstigt. Mark Twain
var rolig. Men det tyska språk han hånade när han
skrev sin sad story of the poor fishwife var ju egentligen
bara den svenska som talades av svenskarna i Sverige.
Och tyskar eller svenskar kunde därför aldrig förstå att
vi i Amerika och andra länder måste skratta så vi kiknar
när vi mitt på den tryckta sidan möter ordkedjor sådana
som:

ALTERTUMSWISSENSCHAFTEN
KINDERBEWAHRUNGSANSTALTEN
UNABHAENGIGKEITSERKLAERUNGEN
WAFFENSTILLSTANDSUNTERHANDLUNGEN

VAPENSTILLESTÅNDSFÖRHANDLINGAR
OAVHÄNGIGHETSFÖRKLARINGAR
BARNUPPFOSTRINGSANSTALTER
FORNTIDSVETENSKAPER


Has det varit på västkusten i år?


Önskar fru kronofogdeassistentskan möjligen en
sockerkaksbit eller behagas det en kopp kaffe till?


FÄLTMARSKALKSUNIFORMSPERSEDEL
LOKFÖRARBITRÄDESMÖSSA
KONSUMENTKOOPERATIONSIDEAL


Det kan göras värre ändå; bara häkta på ändelser!


KONSUMENTKOOPERATIONSIDEALEN
LOKFÖRARBITRÄDESMÖSSORNA
FÄLTMARSKALKSUNIFORMSPERSEDLARNAS


Jag provade olika svenska ord och uttryck där jag låg på
kojen med den stora boken på magen och jag skrattade
så jag kiknade gång på gång. Och därute bultade man
på dörren men det brydde jag mig inte om. Jag svarade
inte. Jag låg bara och skrattade.


II

Staden där utanför väggarna var nu Stockholm och jag
bara log. Spårvagnarna var blå därnere på torget. Jag
såg dem. Men såg inom mig då jag inte kunde se dem
genom fönstret där framme så som jag satt. Inte heller
kunde jag resa mig och gå fram till fönstret. Jag satt på
rad med dem; Gunnar och Alva och Sissela och Kaj, vid
innerväggen här i hotellrummet högt över
Norrmalmstorg där familjen Myrdal höll sin första presskonferens
efter hemkomsten.

Blue street-cars rumbling along, rattling along and a
pink trip slip for a three cent fare. Allting där utanför på
andra sidan fönstren var sig egentligen likt fast det nu
legat sandsäckar utanför MEA:s skyltfönster. Man
kanske väntade bombanfall. Sirenerna skulle yla genom
förnatten. Nu fylldes gatorna av folk som sökte skydd.
Gråhåriga damer slog omkring sig med paraplyer för
att komma först i kön till skyddsrummet. Järndörrarna
slöts. Bom! skulle det säga och så skulle det bara vara
grus kvar av det huset. Bom! så försvann också NK. I'm
going to blow that place to Kingdom come, he muttered
and looked scowlingly through the sights at NK. Nu tjöt
bomberna.

Svagt blått ljus från mörkläggningslysena.  Sedan

mitt på natten skulle allt bli helt svart på gator och torg
när kraftverken sprängdes. Och runtom i husen skulle
folk skita i badkaren om vintern för att vattenverket
stannat och det var stopp i alla avlopp och inte fanns
några avträden och allt frös i alla fall fast det började
lukta sedan när våren kom. Så hade de ju gjort i Petsamo.
Och liken var knappt begravna. Och det här var ju en
liten stad egentligen. En small town in the old world.
Den var ju inte en riktig stad, inte som Chicago eller New
York eller ens The Twin Cities St.Paul och Minneapolis
så man kunde spränga bort den rätt fort om man ville bli
av med den. På redden låg de stora slagskeppen, de
fruktade intet, och deras kanoner sköt in mot staden här
och hus efter hus rasade samman och folk rullade runt
på gatorna och dog och de svarta likvagnarna vaggade
fram med slamrande järnhjul över gatstenen och så
kom bombplanen i våg efter våg tillbaka och tillslut
fanns inget som kunde visa vandraren som passerade
där förbi om hundra år var en gång de svears
Stockholm legat.

Men jag lät ingen förstå att jag tänkte på detta och
det var mig också helt ofarligt att tänka det fast de fanns
i rummet allihop och tittade på mig rätt som det var ty
ingen kunde någonsin peta fram vad jag tänkte inne i
mig själv hur de än försökte. Jag bara satt tyst och
leende och lät ögonen vara helt blanka bakom
glasögonen med guldbågar som det kallades fast det bara var
gul metall och det var på hotell Stockholm högt över
Norrmalmstorg nu på måndagseftermiddagen den 27
maj år 1940 och Alva och Gunnar mötte pressen med
barnen bredvid sig.


Man hade kommit till Stockholm från New York och
skulle intervjuas. Med ms Mathilda Thordén hade vi
gått upp mellan Island och Grönland och vidare Norra
Ishavet till Petsamo. Det hade vi gjort för att vi ingen
lejd hade. Men hit till Stockholm hade vi varken
kommit med båt eller på järnväg. Per Albin hade sett till att
regeringen hade låtit hämta med flyg, en Junkers, från
ett militärflygfält vid Petsamo. Där hade unga finska
rekryter övat handgranatkastning inför det kommande
kriget; det alla talade om. När de övade prickskytte
gjorde de det mot en rysk rödarmisthjälm.

— Träff på stjärnan!

— Men det får du inte berätta något om, hade Alva
sagt och jag vet inte om hon visste att jag fått en sådan
hjälm som jag packat ned och tagit med.

Inte heller fick man berätta om de svenska
bilkolonnerna där uppe vid Petsamo eller hur sockersäckarna i
lagerskjulet vid kajen spruckit och det var en rännil av
söt sörja genom leran ner mot vattnet. Man hade inte
haft tid att transportera bort dem. Krigsmaterialet,
kanonerna, ammunitionslådorna, tunnorna med
sprängämne och allt det där var det som gick i första
hand med bilarna söderut. Och hon förbjöd mig att
säga något om hur det var att besöka de sista norska
förbanden. Men det var då inget särskilt att berätta om
heller.

Man drogs över älven på en liten färja som vevades
fram och som knappt rymde en lastbil och där bland de
förkrympta björkarna på andra stranden var det Norge
och där stod vilsna norrmän i sina uniformer och en
tunnhårig norsk kapten som Gunnar trodde han kände

från en konferens i Oslo sommaren 1935 menade att det
snart var slut med kriget nu. Den finske majoren som
hade hand om oss sade efteråt när vi kommit tillbaka:

— De ger snart upp.

Och det hade jag ju vetat för från ms Mathilda
Thordén hade jag i natten sett en brittisk konvoj på utgående
när vi passerade utanför Nordnorge. Det var stewarden
som väckt mig och bett mig komma upp på däck och se.
Britterna höll på att ta hem sina styrkor för Hitler gick
nu med sitt pansar genom Holland och Belgien som
med en varm kniv genom smör, sade han. Och det var
väl för att de alla menade att det var slut häruppe som
varken den tyska u-båten utanför Nordkap nästa
morgon eller de två ryska fartygen precis utanför Petsamo
brytt sig om oss eller ens krävt att få se våra papper.

Fast hade jag varit norsk general hade jag statuerat
exempel genom att låta skjuta kaptenen som sade att
det var slut. För om man tittade på kartan förstod man
att om norrmännen bara ville kunde de mycket väl
försvara sig däruppe även om engelsmän och fransmän
åkte hem. De saknade sisu. Det hade majoren rätt i. Jag
hade ritat in det hela med röda och blå pilar på kartan
när vi flög mot Stockholm.

Men inte hade jag sagt något om det till någon. Och
inte skulle jag säga det heller nu. Jag lade ned pennan
och såg upp från kartan när de ledde in honom. Han
var det dåliga äpplet i korgen. Det ställde mig inför en
plikt jag nu inte kunde fly. Det var tungt att ensam bära
ansvar för allas välgång. Med en trött gest tog jag av
mig glasögonen och strök med handen över det
stubbade grånande håret. Som brigadier med ansvar för hela

fronten nu när britterna flytt hade jag inte sovit på tre
dygn. Och här i kommandoposten ingrävd djupt under
jorden gungade de osande fotogenlamporna vid
nedslagen och bombardemanget bara fortsatte. Man hade satt
handbojor på kaptenen. Han började förklara sig men
jag avbröt honom:

— Han kanske inte vet om det eller ens menar det men
han är förrädare! sade jag till korpral Felton som var
chef för vaktstyrkan. Men han är slug som Mylady! Låt
honom inte prata kull er. Skjut honom i gryningen inför
allt manskapet!

Jag överräckte den order jag undertecknat för
fosterlandets bästa och fången fördes ut.

Det skulle stärka stridsmoralen visste jag. Nu
hurrade också manskapet därute vid nyheten. De var lättade
över att staben rensats från de tvehågsna och
femtekolonnaren avslöjats. Operationen mot de tyska
trupperna kunde inledas. Kalfaktorn bar in en ny kanna
rykande hett svart kaffe. Tyskarna hade fått fram sina
howitzers.

— De har börjat skjuta in sig riktigt hyggligt, sade jag
när dugouten skakade och det rasade jord från taket så
jag fått torka ur kaffekoppen med näsduken innan jag
hällde upp.

— Ja, min general, sade kalfaktorn.

Jag drack tre koppar kaffe till. Därefter reste jag på
mig ur stolen, spände på mig Sam Brown-bältet och
gick den leriga gången upp genom den gamla
skyttegraven. Hela den dagen inspekterade jag sedan trupperna
på väg till fronten. Min plan var noga utarbetad med
hänsyn till det geografiska läget. Tyskarna var redan

utmattade efter striderna om Narvik och nu skulle de
fångas som i en kniptång. Det var en kylig dag med
blåst över tundran.

— Ställ era klockor efter min, sade jag till
truppofficerarna. Tiden är nu elva fyrtiofem nollnoll prick.

Så vände jag mig till den amerikanske
frontkorrespondenten och sade:

— Zero hour is three forty-five a.m. tomorrow. Then
we go over the top.

Så ungefär kunde man gjort i Norge om man hade
velat. Men i verkligheten förstås.

Här på hotellet satt nu journalisterna och såg på mig.
Fast man hade inte behövt varna mig, jag tänkte inte
berätta någonting i alla fall. Varken vad jag sett i
Petsamo eller vad jag fantiserat.

Sådant jag sett hade jag kunnat tala med Nelson om
och lite annat också men med vem skulle jag kunnat
tala här? Och vad fantasierna beträffar hade jag ibland
i fjol kunnat berätta något om dem för Karna. Jag hade
legat på den röda mattan framför hennes säng och
pratat om dem för henne om kvällarna när hon var
hemma fast hon var ledig eller suttit uppe på bänken
vid fönstret i köket när hon arbetade och berättat. Inte
om allt förstås. Särskilt inte om henne. Och om Barbara
som vi nu hade i musik och folkways skulle jag aldrig
berättat ens om Karna varit kvar. Hon hette inte bara
Barbara utan såg så där lite fräckt flott ut som Barbara
Stanwyck och hon kom fram ibland om nätterna också
när jag drömde och var som Stella ungefär. Men jag
hade sagt något till Karna om flickorna vi skulle haft
upp till oss på observationsplattformen under the

Riverside Drive Viaduct at 125th Street. Det hade hon
frågat mig mer om och skrattat lite åt fast vad jag
berättade för mig själv på nätterna om henne låtsades jag
knappt om för mig själv ens när hon var här i rummet
bredvid mig. Och hon lyssnade på vad jag sade och hon
skrattade ibland också men inte elakt och hon sade
aldrig någonting till någon — inte ens till Ingrid — om vad
jag sagt henne trots att hon pratade och skrattade så
mycket och själv kunde berätta riktigt fräcka Kalle och
Ada-historier när hon fick lust. Men hon hade rest hem
till Sverige med ss Stavangerfjord när kriget kommit
igång och hon dessutom fick njurinflammation i höstas
och sedan dess hade det inte funnits någon jag kunnat
säga sådant till för irländskan i köket talade jag alls inte
med och jag hade hållit allt sådant där helt för mig
själv. Och vad skulle jag säga till Alva och Gunnar?
Med dem talade jag inte längre om någonting och de
hade ju aldrig fätt veta vad jag fantiserade. Inte på
många år i varje fall. Inte sedan jag börjat lära mig hur
man kunde bygga fantasier.

De förstod inte sådant. Att man kunde ligga på rygg
alldeles tyst och orörlig med ögonen öppna på mattan
och bara tänka och berätta och se inom sig. Gunnar
blev arg och sade bara att jag var lat när han kommit på
mig i våras när jag låg på mattan och fantiserade
framför brasan som inte var någon brasa utan bara
elektriska lampor bakom konstgjorda vedträn. Lat och fet. Så
berättade han för mig att vi kom från en ätt av hårt
arbetande småbrukare och att av lättja förfalla husets
bjälkar.

De förstod inte ens att jag funderade på det jag läste

fast de sett mig läsa. Jag hade försökt tala med Gunnar
om sådant en gång i vintras, det måste ha varit i mitten
av februari och han var hemma i New York och det var
söndag, Sterners var där och vi åt alla tillsammans i
matsalen och Gunnar verkade vara på gott humör. Han
hade varit nere i Södern och berättade om hur också en
rätt känd ekonom på ett universitet på allvar hade trott
på the black baby myth. En kvinna som en gång haft
samlag med en neger kunde sedan plötsligt få ett svart
barn många år senare när hon levde monogamt och
troget i ett äktenskap med en vit man. Det hade skett
där på universitetet med en kollegas hustru och
gråtande hade hon sedan erkänt att när hon var sexton hade
deras svarta trädgårdsmästare förfört henne. Det var ett
riktigt rape hade hon sagt. Nu var hon trettiotre och nu
kom straffet. Och det ville professorn tro på!

— Han blev helt oresonlig när jag påpekade att detta
stred mot genetikens grunder, sade Gunnar. Så djupt
ner i det undermedvetna sitter rasfördomens rötter.

När han var på gott humör och det fanns gäster
närvarande kunde Gunnar ofta berätta sådana spännande
saker. Jag hade också läst sådant i det han skrev. Då
kunde han vara lika intressant som andra böcker. Och
när det nu blev tyst vid bordet ett ögonblick började jag
tala om någonting jag funderat på och som hörde ihop
med mitt skolarbete.

Det var en fråga om förnuft och logik som jag hade
sagt när jag berättade för Miss Evans vad jag hållit på
att resonera med Mr. Flourens om apropå
ångmaskinernas historia och lättjans betydelse för
människosläktet när jag suttit i biblioteket och läst. Fast jag hade

ingenting sagt om honom förstås. Han var hemlig. Hon
hade lyssnat på mig och sedan sagt att jag var en liten
filosof.

— You are quite the philosopher, hade hon sagt och
det sista ordet skulle Mr. Flourens sagt på franska.

— Men, sade jag nu vid lunchbordet och vände mig
till Gunnar, om man ser noga efter, är det då inte
egentligen lättjan som ytterst är alla uppfinningars och allt
framstegs ursprung?

Och för att förklara vad jag menade berättade jag för
Gunnar och alla dem vid bordet om en annan tolvåring
än jag. Jag berättade om Humphrey Potter som år 1713
var satt att vakta en Newcomen ångmaskin. Vid varje
slag måste då ventilerna öppnas och stängas för hand.
Men den tolvårige lärlingen Humphrey Potter fann
arbetet tungt, han var lättjefull och såg därför att det
fanns ett samband mellan det arbete han var satt att
utföra och den rörelse balansarmen på maskinen
utförde; den ena ventilen skulle vara öppen när armen nådde
längst ned och den ventilen borde börja stängas när
armen lyfte och den andra ventilen skulle skötas
tvärtom. Om han var ouppmärksam och slö då sjönk
maskinens hastighet och om han gjorde fel kunde han
åstadkomma en katastrof. Då arbetet dock var långtråkigt
och Humphrey Potter föredrog att vara ute på gården
och leka knöt han därför fast snören i balansarmen och
dessa öppnade och stängde ventilerna allt efter det
balansarmen rörde sig. Lättjan visade vägen! Maskinen
fick bli självskötände. Den uppfinningen fullkomnades
sedan år 1718 av Beighton och blev till den plug-frame
som gjorde Newcomen-maskinen effektivare.


— Egentligen är det Pantins säkerhetsventil till sin
new digester, sin ångtryckskastrull av år 1681 och
Humphrey Potters upptäckt att Newcomens maskin
själv kunde reglera sig som lade grunden till den
industriella revolutionen, sade jag. Så togs klivet från
verktyg till maskin. I båda fallen var det ytterst lättjan som
ledde dem rätt i sina uppfinningar.

Men jag hann inte riktigt säga detta sista ty Gunnar
avbröt mig och tystade mig innan jag kommit till själva
slutsatsen, den industriella revolutionen, han vände sig
till Rickard Sterner, skrattade och sade:

— Pojken låter ju riktigt lärd.

Sedan skrattade också alla de andra vid bordet och
talade vidare om annat. Jag hade tänkt berätta om
Watt också som blev så stor uppfinnare just därför att
han inte fått huvudet fullt med erkända sanningar och
annan dålig skolkunskap utan sett efter själv. Och
egentligen var det detta hela Världsutställningen, the
World of Tomorrow, handlade om. Där beskrevs hur
människan under de hundrafemtio år som gått sedan
1789 mer och mer befriats från drudgery. Men jag vart
nu glad åt att jag inte hunnit säga mer om det jag
funderat ut. Ingen bland dem ville ändå svara mig och
ingen diskutera och jag skämdes över att jag sagt
någonting alls om det till dem och stampade mig själv på
foten för att komma ihåg att aldrig göra så mer. Men
när jag satt tyst vid bordet då tänkte jag — fantiserade
— att det varit för ett år sedan och att jag suttit inne i
Karnas rum och berättat det hela. Och särskilt
historien med Denis Papin och den tekniska betydelsen för
den industriella revolutionen av hans så kallat nya

matsmältare intresserade henne då för hon sade att hon
själv hade läst om den på sin kurs fast i ett annat
sammanhang. Hon läste ju födoämneslära då och gjorde
experiment på vita möss och på hur många kalorier som
människor behöver vid olika sysselsättningar. Då läste
hon nog också om the new digester som var den första
nya matlagningsapparat som människan kommit på
sedan antiken.

Jag kunde ju fantisera på så sätt också. Att jag talade
med sådana jag kände och att de svarade mig som om
det varit på riktigt. Som när jag fantiserat att jag talat
med Karna om Papin. Men om jag gjorde det då gled
det efter en stund över i att jag tog fram dem och såg
dem och då särskilt Karna, men det vill jag inte tänka
ut annat än när jag blir helt ensam och det är mörkt.

Att jag inte sade något om fantiserandet till Alva var
inte konstigt. Hon skulle bara frågat och frågat och
antecknat och lutat huvudet fram mot mig som en fågel
och sett på mig med snörpmun och bett mig förklara
närmare om jag sade att man kunde se och låta det
hända något med det man såg som man nästan styrde
men inte helt. Hur då? Förklara! Vad tänker du på då?
Säg mera! Ser du någonting? Vad menar du med det?
Så hade hon gjort när jag var mindre och inte lärt mig
hålla tand för tunga.

Hon hade hört talas om fantiserandet. Hon hade
hållit föredrag om barns fantasier och det när hon var
rektor för Socialpedagogiska och nu läste hon på
universitetet om det. Flera av de böcker hon läste om
hypnagoga hallucinationer och eidetiskt seende och allt vad
det hette var intressanta. Särskilt de som bestod av case

histories. En som handlade om adolescent girls och deras
fantasier hade jag först läst igenom och sedan tagit in till
mig på rummet och där läst de spännande ställena om
flickors masturbation fantasies gång på gång. Men den
boken hade hon säkert heller inte begripit. Det hon läste
var bara ord för henne, hon förstod ingenting av det. Hon
kunde inte fantisera! Och hon varken fantasisåg eller
visste vad det var att se i fantasin. Fast Karna var en
sådan som visste utan att fråga. De var olika i allt annat
också. Alva kunde inte skratta av sig själv som Karna
heller. Hon kunde inte stå naturligt, hon intog stående
ställning, hade jag en gång sagt till Karna när jag från
rutan i köksdörren tittade på hur Alva tog emot
främmande.

— Så får du inte säga om din mor, hade Karna sagt.

Men hon hade skrattat också. Och att Alva var sådan
och Karna sådan det berodde inte på att Alva var
yrkeskvinna och intellektuell för Karna arbetade ju
mycket mer än Alva gjorde och hon gick på
Columbiauniversitetet och läste på kvällar och sina fridagar.

— Nu är det blåmåndag, sade Karna.

Hon hade varit och dansat på Columbias
International House i går och jag visste att hon kommit sent hem
och förstod vad hon menade. Själv var jag hemma för
att jag var förkyld. Men det var bara som jag sagt till
Alva när hon var på väg ut och råkat se att jag var
hemma. Jag hade börjat läsa Edward Hungerfords
järnvägsbok "Pathway of Empire" i går kväll och
stannade hemma från skolan för att läsa den färdigt. Karna
visste att jag inte var sjuk men hon sade ingenting om
det till Alva. Och när Alva gått skrattade hon och sade:


— Nu är det blåmåndag.

Hon höll på att skära upp en lysande gul grapefruit
klyfta för klyfta. Men om jag tog henne på ordet så var
måndagar inte blå. De var gröna på något sätt. Det var
torsdagar som var blå. Och fredagar gula.

— Men söndagar är röda, sade Karna, ser du inte det
när du tänker efter?

Jag satt på bänken med solen i ryggen och såg på
henne där hon stod böjd över frukten och hon förstod
mig när jag sade att februari fanns ute till höger och
gick nedåt under det att juni kom underifrån och
sträckte sig vänsteråt fram mot juli. Och också hon tyckte att
om man såg på år 1800 bort mot 1799 gick tiden liksom
över en kant och rann ner mot 1600-tal och vidare
bortåt neråt fast om man såg på 1776 så var det året uppe
på en hylla till vänster och tiden rann åt andra hållet
ner mot Napoleon. Jag hade aldrig sagt det där till
någon förut och under det jag talade såg jag hennes
nacke. Nu glittrade också solen i de små blonda fjunen
på hennes armar när hon skar och plötsligt följde jag
med blicken höftlinjen hennes. Hennes kropp rörde sig
lite under den lätta blå klänningen där hon stod och jag
kunde inte hålla emot utan ögonen följde linjen från
höften. Klänningen stramade till över låret när hon tog
ett halvt steg. Jag såg knäet i klänningsglipan. Hon var
solbränt barbent med vita tennissockor och jag märkte
att jag rodnade. Jag ville inte att hon skulle se det utan
hoppade ned från bänken och skyndade in i mitt rum.

Jag svalde. Höll ihop läpparna och svalde bort det.
Ty med ens hade det varit sol i Karnas hår framför mig
och jag såg hur hon skar ut klyfta efter klyfta. Det där

skulle jag inte se nu när det var folk runtomkring och
jag sade nej! nej! nej! tyst till mig själv för att byta
tankar ty det där var i höstas och det var i New York
och här var det maj månad i Stockholm och
journalisterna var samlade och där satt hela familjen Myrdal för
att förevisa sig: Gunnar, Alva, Sissela och Kaj. Själv
satt jag också med där bredvid dem och log. Jag hade
hämtats till presskonferensen från hotellrummet. Först
hade de sänt en städerska efter mig. Men hon fick inte
ut mig ur rummet. Jag läste, sade jag och det gjorde jag
ju också. Och jag sade det hövligt för det var inte
hennes fel att man skickat henne efter mig. Det var Walter
Scotts "Quentin Durward" som jag tagit fram ur
rockfickan och börjat läsa om igen redan sista timmen på
planet från Petsamo. Sedan kom Alva och hon skulle
försöka tala med mig. Hon ville lirka hörde jag:

— Det ser så illa ut om du inte är med!

Men inte heller hon hade fått ut mig. Inte fått upp
dörren ens. Trots att den var olåst. Hon rådde inte på
mig längre. Jag hade vetat att hon skulle skickas efter
mig för att hämta ut mig när städerskan inte lyckats.
Jag hade därför lagt ifrån mig boken uppslagen på
nattduksbordet och ställt mig beredd vid den olåsta dörren.

Man hade inte låtit mig ha nyckeln till hotellrummet
just för att jag inte skulle kunna låsa om mig. Ända
sedan jag börjat låsa om mig för att få vara i fred hade
man alltid brukat ta nycklarna redan från början när vi
kom till ett nytt ställe. På båten hade de inte kunnat
göra det. Där gick dörren att regla inifrån så att de hade
måst hämta något befäl med särskild nyckel för att få
upp den om de velat bryta sig in. Det ville de inte. De

nöjde sig med att prata och kvittra och sedan bulta och
rycka för de ville inte gärna visa andra hur det var i
familjen. Om jag skulle vara inlåst så var det de som
skulle låsa in mig. Så hade det ju varit hos dem så länge
jag kunde minnas.

Jag väntade på henne. Lyssnade efter stegen. I vår
familj gavs det inte stryk, brukade de säga och berätta
om hur barn pryglats förr i världen. För det Gunnar
gjorde när han ilsknade till kallades inte stryk utan det
hette i familjen då bara att han retades. Och Gunnar
slog mig ju inte heller med svångremmen som Olle
berättat att hans farsa hade gjort med honom eller med
käppen så som han själv sade att han pryglats i skolan
eller klippte till med knytnävarna eller så. Fast när han
blev riktigt arg hade han svårt för att inte örfila upp
mig. Då kvittrade Alva extra högt.

Jag kunde säga det till journalisterna:

— Vår familj är inte gammalmodig, den är i stället
modärn och pedagogisk med en klart behavoristisk
uppfostringsmetodik och därmed en beprövad och
psykologiskt vetenskaplig och graderad straffskala för
barnen.

De skulle hoppa högt alla journalisterna om jag sade
det. De skulle inte tro sina öron. Och Alva skulle snörpa
på munnen och Gunnar låtsas som jag skämtade. Men
så var det ju. Fast Kaj var för liten att straffas, hon
talade ju inte rent ännu och var därför oförståndig och
Sissela behövde ju inte straffas; hon var så riktigt
förståndig, som Gunnar menade. Men det skulle vara
rättvist straff mot mig efter ordentlig diskussion där jag
hade rätt att försvara mig med ordentliga argument.

Fast när jag kunde börja göra det och lärde mig svara
dem på deras eget sätt då sade de att jag var sofist.
Sedan blev det ett allvarligt familjesamtal om moral och
ansvar och respekt för normer där det var meningen att
jag skulle svara med att säga att jag förstod hur rätt de
hade och gjorde jag det inte blev det böter som drogs
från veckopengen.

Förr om åren hade de ju brukat skicka mig från
bordet utan efterrätt om det var något som hände när jag
satt med vid bordet eller döma mig till att bli inlåst om
det var grovt. Som om det nu skulle göra mig
någonting! Men när jag var liten var jag rädd för mörkret och
för att bli inlåst i mörkret. När dörren till garderoben
stängdes och jag hörde nyckeln vridas om isade sig
mörkret kring mig och upp i ryggen och strupen
klämdes ihop. Om jag då lät dem höra att jag var rädd
och började gråta fick jag slippa ut. Och om jag bad om
förlåtelse strök de mig över håret och sade att de led
med mig och förstod mig men ville mig väl och att jag
nog insåg det för vi älskade alla varandra i familjen och
talade alltid sanning till varandra och jag fick komma
tillbaka till bordet och få min efterrätt. Efteråt kändes
skammen klibbig över hela kroppen. Jag mindes det än
med kväljande obehag där jag stod innanför dörren och
väntade på att Alva skulle komma genom korridoren för
att söka hämta mig.

Dock var det nu ganska länge sedan jag varit med om
att bli inlåst i mörkret, innan vi reste till Amerika, för
skammen hade varit så hemsk att jag hade tvingat mig
själv se rakt in i mörkret och genom mörkret och så lärt
mig mörkret och kunde se vad jag ville och tänka vad

jag ville och sedan kunde de inte komma åt mig alls. De
fick gärna låsa in mig om de ville. Men då när de kom
på att jag slutat vara rädd ville de inte längre låsa in
mig. Då förbjöd de mig att låsa om mig i stället. Vi
skulle vara en modärn och öppen och fri familj som
talade om allt med varandra. Men jag hade skaffat
nyckel till min garderobsdörr i alla fall. Det hade de inte
märkt. Tror jag.

Så någon nyckel till hotellrummet på Hotell
Stockholm hade jag inte fått ha. Men trots att dörren inte
kunde låsas hade Alva inte kunnat få upp den när hon
nu kommit genom korridoren och tog tag i dörrvredet.
Hon var inte stark nog längre. Sedan mer än ett år hade
jag varit starkare än hon och redan när jag hörde att
hon närmade sig hade jag därför tagit spjärntag med
fötterna och höll redan igen dörren hårt när hon drog i
den. Jag var alldeles tyst. Jag svarade henne inte med
ett enda ord vad hon än sade. Dörren skulle vara helt
tillsluten bara. Jag sökte andas så tyst att hon inte
skulle höra andetagen heller trots att jag fick anstränga mig
att hålla igen dörren när hon ryckte till. Men så kom
Gunnar och han var ju starkare än jag, han hade slitit
upp dörren med ett enda ryck och tagit mig om nacken
och ruskat mig.

— Spjärna inte och säg inte emot! Kom med bara!
Och se glad ut!

Han skrattade sedan så tänderna glittrade när han
höll mig om nacken och sköt mig framför sig genom
hotellkorridoren.

— Keep smiling! sade han.

När vi kom in till presskonferensen (— Här är jag och

Jejje, sade Gunnar pojkaktigt) då log vi båda mot
journalisterna för vi var en berömd familj och en modärn
intellektuell familj som de skrev mycket om. Det stod
om Myrdals i alla veckotidningar och allt som stod om
dem klipptes ut och sparades. Alva och Gunnar var
kända för att vara unga och framgångsrika och lyckliga
och förälskade och leva i kamratäktenskap och de
kallade därför alltid varandra för darling när någon
journalist hörde på och det var dem en skam att jag var som
jag var och fet var jag också och närsynt fast hela
familjen skulle vara lyckad och glad och sportig.

Nu satt jag där i samma rum som den familjen och
jag log hela tiden och såg rakt fram rätt igenom
journalisterna så de blev platta och färglösa som gamla foton,
suddiga om jag ville och tydliga om jag ville, ty inom
mig sjöng jag och det var nästan som en besvärjelse:


Punch, brothers! Punch with care!
Punch in the presence of the passenjare!
A pink trip slip for a three cent fare.


Jag tittade nu på Alva för hon talade, hon höll sig i
halvprofil mot journalisterna som hon brukade; så
visste jag att hon trodde att hon gjorde sig bäst på bild:

— Kan andra svenska barn, ja miljoner barn i
Europa, utsättas för fara, kan våra det också.

Journalisterna antecknade. En av dem, en kvinna
med stripigt grått hår och grå dräkt suckade och sade:

— Om än alla mödrar kunde tänka så i stort!

Alva nickade svalt och välvårdat blont ned mot
henne och fortsatte att tala:


— Jag tycker, att om en liten grupp människor i ett
land förföljas ha de rätt att fly och söka skydd, men
hotas ett helt land med olyckor, då får inte den enskilde
söka rädda sig, när andra, hela befolkningen, dock
måste vara kvar.

Hon hade sin nya mörkblå dräkt. Den hon köpt på
Macy's dagen innan vi gått ombord för att lämna
Amerika och som var modärnare än något de hade i Sverige.

En äldre journalist med hornbågade glasögon i
mörkgrå kostym och svart fluga sade eftertänksamt till
henne:

— Det kommer ju många till Sverige nu där nere från
kontinenten där det är krig. Både sådana som verkligen
är nödlidande som professorskan säger men också
sådana andra som professorskan menar. Sådana som kallar
sig flyktingar för att få komma in i Sverige och bo här
bland oss men som egentligen bara är svikare mot sitt
folk. De söker rädda sitt skinn på egoistiskt sätt.

— Därför hade det varit orätt av oss att undanta våra
egna barn, sade Alva.

— Vi är av svensk bondeätt, sade Gunnar. Det sade
jag min son här när han bad oss att få vara kvar i sin
skola i Amerika. Vi är inte som den engelska adeln
vilken sänder båtlaster med barn till tryggheten i
Amerika när det blivit svårt och farligt för folk i det egna
landet.

Sedan talade han om sitt arbete med negerfrågan i
Amerika. Han skulle tillbaka till den stora uppgiften
däröver så fort som möjligt.

— Man måste fullfölja det man åtagit sig hur
världsläget än må vara och visar det sig lugnt här hemma

återvänder jag naturligtvis till min stora uppgift i Amerika
med en gång. Man får inte överge ett arbete halvfärdigt.
Nu har jag lämnat aktuarie Sterner från Socialstyrelsen
och hans hustru att övervaka arbetet. Han får vara där
som min ställföreträdare och bevaka allting.
Negerfrågan i Nordamerika är nämligen mycket större än blott
en negerfråga. Det är en fråga om hela det amerikanska
samhället och den demokratiska traditionen. Jag har
beslutat mig för att skriva ett helt grundläggande verk.
Jag utför ett arbete som det vilket de Tocqueville
genomförde för precis hundra år sedan. Man får aldrig
glömma sin skuld till de stora föregångsmännen. Att jag
har en vidare utblick än de Tocqueville beror på att jag
står på hans axlar men det jag nu skriver är avsett att
vara ett det tjugonde århundradets "De la démocratie
en Amérique".

Gunnar tog av sig hatten. Det var varmt i rummet
och han kastade med huvudet för att få fri pannlocken,
den som journalisterna brukat beskriva som "ostyrig" i
de klipp Alva förr haft mig att klistra när jag behövde
pengar.

— Är de Tocqueville fortfarande ett aktuellt namn i
den amerikanska debatten? frågade intresserat en
trettioårig blond journalist i grå flanellbyxor och blå kavaj.
Hans hår var tunt och stripigt och pomadablänkande
såg jag. Om man tog på honom och klappade honom
som man klappar en hund ungefär då skulle man bli
kladdig om händerna efteråt. Karna brukade om
sådana karlar säga att ingen jänta med förstånd borde ta in
dem på rummet för att de lämnade spår efter sig.

— Som en snigel ungefär.


Ja, om han böjde sig ned och satte huvudet mot
marken, knäppte händerna bakom nacken och gick
baklänges på armbågar och knän genom rummet med
stjärten i vädret och huvudet ner och så drog med håret
över hotellrummets gröna matta då skulle där bli ett
svartblänkande snigelspår.

— Debatten om demokratiens väsen och om de
moraliska avgörandena i en folkstyrd stat under konstitution
och lag förblir det centrala i ett Amerika som vi alla
dock vet är den västerländska demokratins och
civilisationens starkaste fäste, svarade Gunnar.

Jag undrade om någon bland journalisterna skulle
lägga märke till att det inte längre var tal om bondeätt
och att stanna i fosterlandet utan att Gunnar bytt
inriktning på vad han meddelade dem och att han nu
sade att han skulle återvända till Amerika så fort som
möjligt. Men ingen tycktes märka något. Gunnar talade
om Roosevelt nu och vad det betytt för Amerika med
hans brain trust, den unga intellektuella New
deal-generation som lyft demokraterna ur deras försoffning
från tjugotalet och nu under två perioder fått möjlighet
att med praktisk politik påverka samhällsutvecklingen
från de kommandopositioner i Washington presidenten
gett dem.

— Detta är också i Förenta staterna en seger för det
resonerande samhällsförnuftet, för en medelvägens
politik, sade han. Det är inte tillfälligt att inte bara Keynes
och teorierna utan Sveriges praktik och de svenska
erfarenheterna av en modärn krispolitik, ja Nordens
erfarenheter som helhet, de senare åren stått i centrum för
den insiktsfulla samhällsdebatten däröver och vi

behöver inte skämmas för att minnas att också vårt exempel
därför betytt något i den stora förnyelsen.

— Skulle vi ha inspirerat Roosevelt till den nya given,
menar professorn? sade han med pomada i håret.

— Det vore nog att förhäva sig, sade Gunnar. Sverige
är trots allt en mycket liten groda i den stora dammen
och vi bör nog inte blåsa upp oss så mycket att man nu
får syn på oss i onödan.

Alla skrattade. Och vad journalisterna än säger när
de frågar och vad de än sedan skriver i sina tidningar
kan ju ingen, inte ens Alva och Gunnar, veta vad de
sitter där och tänker för sig själva innerst inne, tänkte
jag. Hela tiden fortsatte jag att le och kanske skrev de
på anteckningsblocken med mycket liten stil längst ned
på sidan att Gunnar egentligen bara sagt att det en
gång funnits a blue trip slip for an eight-cent fare!

Nu när Gunnar tystnat talade Sissela. Gunnar och
Alva nickade uppmuntrande mot henne när hon stod
upp och talade till pressen och hennes röst var som
Alvas nästan fast den var mindre förstås. Hon var ju
inte riktigt sex år ännu. Men hon var den av barnen
som talade när vi mötte journalister. Gunnar höll
handen på min axel, varnande. Jag visste vad som skulle
hända sedan, efteråt, om jag började tala till
journalisterna och sade rakt ut vad Gunnar och Alva trodde jag
tänkte säga om jag fick chansen så jag bara fortsatte att
le.

— Det är så rent det här landet, sade Sissela. Det är
inte så där mycket skräp och smuts överallt som i
Amerika.

Alva skrattade. Det klingade i rummet. Hon hade

tagit fram sitt pärlande skratt hörde jag.

— Ja, det sade hon flickan vår faktiskt så fort hon kom
till Sverige och såg ut genom fönstret och såg de
vårgröna tegarna och den blå majhimlen. Detta med det
svenska rena och skira var det första hon lade märke till
när hon såg Sverige. Hon var ju så liten när vi reste så
hon knappt minns någonting härifrån.

— Sverige är så rent och vackert, sade Sissela.
Svenskar kastar inte sitt skräp på grannens tomt utan man
hjälper varandra hålla snyggt.

Hon stod tyst ett ögonblick. Det var som om hon
letade efter orden. Journalisterna nickade
uppmuntrande mot henne.

— Och så är stugorna röda också, lade hon till med
klar röst och såg rakt fram.

— Så det berättade du för din mamma på tåget när du
tittade ut genom kupéfönstret någonstans efter
Haparanda och såg Sverige för första gången, sade den
kvinnliga journalisten och lade huvudet på sned som
tanter gärna gjorde när de talade med Sissela.

— Ja, landet var så grönt och vackert, sade Sissela och
hennes röst var alldeles tydlig och ljus när hon sade det.

Journalisterna visste tydligen inte att regeringen låtit
hämta oss med flyg och Sissela förstod då av sig själv att
det skulle hon inte säga något om trots att det inte var
något av allt det Alva sagt oss att komma ihåg att vi inte
fick säga eller låtsas om att vi visste. Det var därför
Sissela höll med om att vi kommit med tåg.

Jag vände på huvudet och såg på henne. Hon stod
där helt rak och blickade fast med stora klara
småflicksögon på journalisterna. När jag sedan tittade på dem

satt de skrivande. De gjorde inte en min av misstroende.
Kanske var det så att de inte tänkte någonting annat
alls innerst inne. Att de också tänkte det de skrev. De
trodde på henne! De kunde lika gärna trott på Shirley
Temple! De reagerade ju inte ens när det var tal om
röda stugor uppe i norr. Som om de inte en gång läst om
Sverige i folkskolans läsebok och visste att stugorna i
norr var grå som i Finland och Ryssland!

Och inte hade Sissela sett några röda stugor i
droskbilen från Bromma flygplats in till Norrmalmstorg inte,
tänkte jag. Hon bara berättar vad hon sett på bild i de
böcker Alva visat henne. Och om journalisterna inte
märker att det är något konstigt med allt detta då är de
precis så dumma och lättlurade som Gunnar alltid sagt
att tidningsfolk är.

Och ingen hade frågat vad Gunnar egentligen skulle
göra här i Sverige och varför han skulle hit.
Journalisterna bara lyssnade och antecknade när Alva talade om
moral och Gunnar om bondeätt och sådant. Jag hade
velat höra vad Gunnar svarade dem om de ställde
frågan. Han hade ju ingenting sagt om det till mig heller,
inte så jag hört det i varje fall. Hade Per Albin kallat
hem honom till Sverige? Och varför då i så fall? Tillät
tyskarna Gunnar att arbeta här? Sverige var ju ett litet
Tyskland. Det visste alla numera i New York och det
var tyska soldater i Danmark och Norge och tyskarna
höll på att vinna kriget och Hitler tyckte ju inte om
Gunnar. Och han hade knäppt körsbärskärnor på
SA-männens stövlar och haft mycket besvär av det när han
var i Tyskland före kriget. Det hade Gunnar berättat för
Markelius när världsutställningen öppnade. Så de ville

nog inte ha honom i Sverige. Och nu talade Gunnar om
att resa tillbaka till Amerika. Hur hängde det hela ihop?
Men journalisterna kanske inte fick fråga sådant för
sina chefer. Det här var ju inte som hos oss i Amerika
där reportrarna frågade och frågade och inte bara
nickade och antecknade.

Alva satt fortfarande leende i halvprofil bredvid
Sissela som stod klarögt blickande. Skenhelig! Men det var
sådan jag skulle varit om de fått som de velat. De hade
velat ha en son som var av deras slag och så fick de mig i
stället. Det var nog därför Alva gråtit så mycket efter
missfallet i juni förra året. Det hon inte trodde jag visste
om. Då höll hon på att förblöda innan hon kom till
sjukhuset. Det var hennes tredje missfall och också
denna gång var det en pojke.

— Det är som en förbannelse, hade hon sagt till
Gunnar när hon kommit hem från sjukhuset. Det är som det
vilar en förbannelse över oss. Det är som om vi inte kan
få en riktig son. Bara flickor.

— Och Jan förstås, lade hon till.

— Jan, ja, sade Gunnar.

Sedan var de tysta. Efter en stund grät hon igen. De
trodde inte jag var hemma. Men visst var jag hemma,
jag hörde dem. Och jag visste vad de menade. Sissela
kunde inte föra namnet vidare, hon var ju flicka. Den
son de skulle haft nu var som de andra missfallen. Han
skulle heta Thomas eller Peter och vara musikalisk som
Gunnar. Nu var det för sent.

— Jag tror inte jag orkar en gång till, sade Alva.

Att jag hörde dem tala om det förra året betydde
ingenting. Jag hade ju vetat hur det var så länge jag

kunde minnas. Och kanske var det synd om dem.

Nu fotograferades vi alla. Gunnar höll fortfarande
handen på min axel och han gjorde så där med ögonen
och pannlocken som han brukade när han visste att det
fanns fotograferande i rummet och han såg
kameraobjektiv riktas mot sig. Det togs fler bilder. Gunnar
satte på sig hatten. Den var amerikanskt stukad;
ungefär som om han spelat William Powell fast utan
mustasch. Jag log in i kameran, log och log och log.

— A buff trip slip for a five cent fare!

Jag tog hela ramsan från början igen; jag berättade
hela historien än en gång men jag rörde inte munnen
och blinkade inte ens. Men jag vidgade mina
oblinkande ögon lite, spände dem och stirrade till bakom
glasögonen mot dem alla och om det hade varit för tvåtusen
år sedan och det hade varit i Grekland då hade de nu
inför sådana ögon alla i detta rummet stelnat till
stenstoder för evigt.

Ingen visste dock vad jag tänkte där jag satt och log
och aldrig, aldrig, aldrig mer skall någon fotograf få
fotografera mig tillsammans med dem och deras familj.
Och aldrig, aldrig, aldrig mer skulle jag delta i någon
den familjens presskonferens.


III

Jag satt i fönstersmygen och väntade. Jag tuggade
jordnötter och hade väntat tjugo minuter redan. De skulle
bo uppe i Petersenska huset vid Munkbron nu när de
kommit hem. De hade hyrt där över sommaren av en
diplomat som fått förflyttning. Bredvid mig på den
djupa fönsterbrädan stod en stor rund grågrön kaktus i en
glaserad svart kruka. Kaktusen var nästan klotformad.
Vid dörren stod en annan kaktus i svart glaserad kruka
på en vitlackerad hylla som såg ut som en trappa. Det
var en sådan där spretande kaktus med höga armar och
långa otäcka taggar. Ungefär som en svensk
jul-ljusstake. Fast också den dammigt grön. På en vit
flossamatta mitt på golvet stod ett stort glasbord på
mässingsben. På den fanns en stor glasskål nästan full med
jordnötter. Det var inristade druvklasar och
människofigurer i glasytan under jordnötterna; jag kunde se
flickarmar som stack upp och några ben. Och bredvid
jordnötsskålen en tung fyrkantig askkopp av nästan
ogenomskinligt grönt glas som liksom var ådrat i gult. Det
låg inga fimpar i askkoppen men den var heller inte
diskad. Hjälpen hade inte varit här ännu för att städa åt
dem. När de lade sig hade de nog bara hällt undan
fimparna i papperskorgen av mässing därborta under

det vitlackerade telefonbordet. Men jag gick inte dit för
att se efter. På den svarta tevagnen stod en vit
porslinsskål i form av ett stort vinlöv. Där hade legat fyra gröna
oliver som jag redan ätit upp. Det hängde en Isaac
Grünewald på kortväggen ovanför Aalto-stolen i böjträ.
Det stod en annan Aalto-stol bredvid det låga barskåpet
i ljus björk. Dess glasskivor var utdragna. Det hade
stått glas på dem och skivorna var ännu inte avtorkade.
Glasen var borta men ringarna från glasen var kvar.
Några ringar var små och intorkat gammalröda, andra
var större och ännu liksom kladdiga när jag såg på dem.

Gunnar hade nog bjudit på eggnog. Det brukade han
göra för han tyckte om sådant där sött. Liksom han
tyckte om hjortronsylt och körsbärslikör och punsch.
Han hade hjortronsylt i en burk i skrivbordslådan på
Riverside Drive också bredvid ett paket små
sockerskorpor. Han brukade skopa upp lite sylt med skorpan för
att tugga på när han satt och läste och han brukade
också ha en liten silverbägare med körsbärslikör
bredvid sig när han satt och skrev. Karna hade skrattat åt
det. Men det där fick man inte låtsas om att man visste
och han blev alldeles rasande om han upptäckte att jag
nallat av hans sylt. Ingen annan fick äta av
hjortronsylten. Den var så svår att få tag i här i Amerika, menade
han och Markelius hade haft med de syltburkarna
speciellt för honom från Sverige och då hjortron var det
enda han egentligen tyckte om så skulle han ha rätt att
ha sylten för sig själv. Men jag brukade ändå ta av hans
sylt på hans små sockerskorpor. Det hjälpte inte att han
låste. Jag hade dubblettnycklar till deras lås och för
övrigt kan man alltid öppna sådana skrivbordslådelås

med en kniv eller en säkerhetsnål. Det var ju inte bara
Gunnar som tyckte om hjortronsylt. Jag tyckte ju om
hjortronsylt jag med. I Alaska har också vi för övrigt ett
slags hjortron, salmon berries, men där är det bara
eskimåer som använder dem, de lägger in dem för vintern i
sälolja och äter dem mot skörbjugg. Det har jag hört i
skolan. Då hade jag berättat hur man gör mylta i Norge
och Sverige och Finland med hjortron och vatten. Och
jag var den ende i klassen som ätit hjortronsylt.

Det stod en rak vit vas med vita syrener på
barskåpet. De speglade sig i den höga spegeln utan ram på
väggen där bakom. Syrenerna hade börjat vissna dock.
På det lilla vita telefonbordet låg ett brunt kuvert. På
Grünewaldbilden dansade några kvinnor. Den var så
där snirklig som han var i det han målade. De tyckte om
Grünewald. Det gjorde inte jag. Jag tyckte ganska bra
om Matisse i stället och hade sett de röda flickorna som
dansade på grönt gräs mot blå himmel av Matisse på
riktigt när museet hemma i New York firade
tioårsjubileum. På väggen vid fönstret där i mitt rum vid
Riverside Drive hade jag haft ett Matissetryck som jag köpt på
museet då när jag var där. Det var en färgbild med
mycket rött i av en flicka som låg på en soffa med
blommor bredvid sig. Hon kliade sig i håret och var naken
men ingen sade något om att jag hade henne på väggen
för det var en Matissebild och dessutom var hon naken
på så där konstnärligt sätt så man kunde inte se henne
riktigt. Det fanns en annan bild där som jag inte vågat
köpa för den skulle de sagt något om fast den var av
Matisse. En flicka som låg lite på rygg med händerna
över huvudet och kroppen framvriden liksom. Matisse

var inte dålig. Fast egentligen tyckte jag bättre om den
målning av dansande flickor som fransmännen haft i sin
paviljong på världsutställningen. Det var Degas som
målat den. Och Renoir så klart. Honom tyckte jag
kanske ändå mer om än någon annan som målade flickor.
Men jag hade undrat om den läsande flickan i den röda
stolen på världsutställningen verkligen haft en sådan
klänning eller om målaren dragit ner den över vänster
axel på henne för att kunna visa mer av brösten. Han
hade ju målat henne lite uppifrån också. Men kanske
var det ingen klänning utan ett nattlinne. Men om hon
hade ställt sig upp hade den helt ramlat av henne. Fast
det var en snygg målning.

Men Matisse var i alla fall bra mycket bättre än en
Grünewald som bara var en som var berömd i Sverige,
en lokal svensk målare som apade efter bara. Lite slapp
och slafsig. Men han var en av deras vänner och de gick
på samma partyn så de blev upprörda när jag menade
på att han inte var något särskilt och de sade till mig att
jag bara pratade strunt och att han var en betydande
konstnär. Gunnar blev riktigt arg då med, rasande som
om jag tagit av hans hjortronsylt, och bad mig hålla käft
och inte prata om sådant jag inte begrep.

Men jag visste vad jag tyckte om. Jag tyckte om
Salvador Dali till exempel. Man kunde se precis vad
han hade målat, linjerna dallrade inte. Det var alldeles
tydligt det man tittade på i hans bilder. Som en dag helt
utan dimma. Men ändå var det någonting helt
annorlunda. Som om man vandrat in i en dröm. Och
samtidigt var det roligt. Han var påhittig. Klockorna på
vykortet jag köpt för tio cent på museet till exempel och

som vek sig över grenen och kanten och den döda
hästen och sådant där. Han var ungefär som Gunnar
Ekelöf i "Sent på jorden" som jag övertagit när de rensade
bokhyllan i Bromma och som jag brukade läsa högt ur
för Karna.

krossa bokstävlarna mellan tänderna gäspa vokaler,
elden
brinner i helvetet kräkas och spotta nu eller aldrig jag
och svindel du eller aldrig svindel nu eller aldrig.
vi börjar om
krossa bokstäver makadam och tänderna gäspar
vokaler...


Jag rullade på R och öppnade Ä och väste S och han
skrev så det orden bara flödade ut i rummet av sig
själva.

Ekelöf, Fröding och Artur Lundkvist skrev så det
gick bra att läsa högt. Strindberg också naturligtvis.
Men han var annorlunda. De andra var bra först när
man fick ljud på dem. Men Strindberg kunde man läsa
tyst också. Där gamla kåkar stodo tätt... och I han
makten, jag har ordet i min makt och annat som lät lika
mycket både när man läste det högt och när man bara
såg bokstäverna mot boksidan tyst för de talade ändå.

Men Salvador Dali var som Ekelöf och Fröding och
Lundkvist, han kunde liksom måla så man hörde att
han tuggade bokstävlarna mellan tänderna så man såg
det. Han gjorde så roliga figurer i sin paviljong på
världsutställningen också. Det var drömmen om Venus
på havsbotten med stora bröst och en soffa som var som

Greta Garbos läppar man kunde sitta i om man ville.
Men jag hade där bara sett utanpå hans hus som låg i
amusementområdet bredvid amiral Byrds Pingvin-land
på the Loop strax innan man kom fram till Congress of
Beauty där det gick nakna flickor omkring på
gräsmattan ibland. Jag brukade låtsas som om jag inte tittade
på dem utan bara gick och promenerade för att komma
ner till sjön. Men de var inte helnakna förstås. Det
skulle inte gått. Då hade polisen kommit. Så de hade
små byxor på sig. Jag gick inte in i Dalis utställningshus
heller. Men man sade att man där kunde titta på ett
sorts akvarium där nakna flickor simmade omkring.

Men på det ville jag inte riktigt tänka när jag gick
fram och tillbaka över köksgolvet och deklamerade för
Karna så det skalv i fönsterrutorna:


Herran steg över Korasan,
Herran, Herran, den siste och förste,
het går han fram på sin vredes ban,
väldig han vandrar i öknen,
hans ljungeld lyser i töcknen,
allting förgås där hans öga ser,
den som är hungrig, han hungre mer,
den som är törstig, han törste!


Och jag såg på Karna och öppnade vokalerna så att Ä
och Ö och Å blev tydliga och klara och jag lät rösten
stiga och fylla hela köket runt henne:


Sädeslassen vaggade höftbreda
framåt åkervägarna



strök uppåt björkarna och behängde dem
med sitt gula sädeshår.
Planklogarna dånade under sädeslassen,
och i skymningen tjöt svinen av hunger
och tågen signalerade gällt
borta vid stationsidyllen Hyllstofta —


Och det fanns flera andra som var klassiska och
berömda jag tyckte om också och hade böcker om. Sådana
som målade och ritade mer som Strindberg skrev. Inte
så där flott som Fröding och Lundkvist men riktigt. Jag
tyckte om Goya med kriget och ordspråken. Och
Bruegel, både målningarna med folk i landskap — särskilt
den med jägarna på vintern som kommer in från
vänster med landskapet under sig och de andra
vinterstyckena — och bilderna som han gjort efter Bosch med alla
djävlar och konstiga hus som vände på sig när man såg
noga efter och underliga figurer som bara blev fler ju
mer man tittade. Bäst tyckte jag om hans kopparstick
av dödssynden lättja. På den kunde jag ligga och titta
och tänka i flera timmar. Bruegel hade jag sett på riktigt
också när jag varit med klassen på Metropolitan
Museum of Art. Fast bara skördebilden. Och den var inte
på långa vägar så rolig som kopparsticket. Figurerna
var mindre och stelare på målningen. Man kunde inte
kliva in i målningen. Ty det att Bruegel låtit den
drickande mannen på kopparsticket först lägga ut sin lie
ända till åskådaren och sedan därtill sticka ut en fot
tvärs genom ramen så vi som tittade både såg på bilden
och drogs in i bilden, det var någonting jag hade
funderat mycket på. Det kunde man inte göra med fotografi.

Vara både inne och ute.

I samma rum som Bruegels målning på Metropolitan
Museum of Art hängde en annan bild, en liten en med
glas över strax vid dörren som man måste använda
förstoringsglas för att kunna titta på. Ett myllrande
helvete med pyttesma djävlar och detaljrika brinnande
människor som störtade ner från ett berg. Men den var
inte av Bruegel och inte av Bosch heller för den delen
utan av någon annan. Men jag hade brukat gå dit för
att titta på den.

Och så tyckte jag om Holbein naturligtvis som ritat
döden som hämtade den ena efter den andra. De tre
böckerna om Goya, Bruegel och Holbein hade jag tagit
från dem redan efter jul förra året och de hade aldrig
märkt det. Det var böcker de fått i present och sedan
nog glömt bort. Holbeinboken var mycket liten och fick
plats i fickan. De andra var stora i tvärformat. De fanns
med i plåtkofferten som rymde min stora packning med
böcker. Det visste de inte. De tyckte egentligen inte om
att titta på bilder, de brydde sig inte om "Life" och de
tyckte bara om sådana målare de träffat och kunde tala
om på sina bjudningar. Som Tombrock, han var tysk
eller holländare eller något sådant och gjorde bilder av
ledsna människor med stora ansikten. Honom hade de
haft i familjerummet i Bromma och i matsalen i New
York med. Eller som han Grünewald här.

Aalto-stolarna kunde varit deras. De hade köpt några
sådana där Aalto-stolar på Svenskt Tenn före resan.
Men de stolarna låg magasinerade hos Freys express
med allt det andra sedan vi flyttat från Sverige för några
år sedan. Aalto var berömd för sina stolar. Sådana

stolar hade han haft i sin paviljong på the World's Fair hos
oss i Amerika. Finland var ju the land of forests så det
var klart att Aalto och hans fru som gjort hela deras
paviljong till a Symphony of wood som det hette tyckte
att böjträstolar tillhörde the world of tomorrow. Fast
jag tyckte inte om dem. De gungade så kallt. Jag skulle
aldrig ha sådana stolar när jag kunde få möblera helt
själv. Jag skulle heller inte ha Tombrock. Men Olson
som gjort bilden med skuggan som hängde utanför min
dörr kunde jag ta.

Minuterna gick träligt sakta. Tiden rörde sig inte,
den bara dallrade. Jag hade nog kommit alldeles för
tidigt. Det hade jag sagt åt faster Elsa också.

— De är nog inte uppe än, hade jag sagt.

Men faster Elsa hade själv bråttom och hon hade bett
mig skynda på så att hon såg att jag kom i väg och visste
att jag inte kom försent till dem.

— Om jag går till skolan och lämnar dig ensam
kanske du fastnar i en bok, sade hon.

Jag måste ju hämta biljetten hos dem. Kanske gick
de annars ut och promenerade när det var så fint väder.
Jag fick inte låta dem vänta. Men visst hade jag haft
rätt. Jag hade kommit för tidigt.

Därnere utanför fönstret låg Munkbron och
Riddarhustorget helt morgonöde i sommarsolen. Det enda som
rörde sig var ett litet moln bortom spiran på Klara
kyrka. Men luften var alldeles stilla. Inte en krusning
på vattnet i kanalen.

Det kom två soldater från Riddarholmen. De gick
släntrande över bron i säckiga uniformer. De var
medelålders. Det syntes på gången. Ja, nu höll Dunkerque på

att falla efter Leopolds förräderi. Tyskarna bombade de
inneslutna. I går tog tyskarna Adinekerke väster om
Furnes och Ghylevelde en mil öster om Dunkerque.
Mer än 200 kanoner tog de också. Det hade jag hört på
nyheterna. Tyskarna hade också kunnat meddela att
chefen för den engelska expeditionskåren, Lord Gort,
redan hade flytt och satt sig i säkerhet i England och
lämnat trupperna i sticket. Generaler flyr alltid först.
Därför lever de så länge och kan samla så många ordnar
också. Och tyskarna fortsatte att bomba. Men snart
skulle Frankrike slå tillbaka och jaga tyskarna tillbaka
till sina mörka skogar. Weygand may be born in
Brussels but he is not a traitor like Leopold. The Huns skulle
få känna på.

Molnet därovan stod helt sommarstilla över slätten.
Mellan de två svartbränt avlövade spretande träden till
vänster om mig låg en död häst. Buken var uppdriven
av gaser och de fyra benen spretade. Men vinden låg
inte på från det hållet och stanken kändes inte. Jag
hörde motorljudet redan när följet var långt borta. Två
motorcyklar med sidovagn efter en öppen Mercedes
med standar. Generalen var på flykt undan
fransmännen. Just den general jag väntade på. Han som bar på
alla de hemliga dokumenten från Hitlers högkvarter.
Jag kastade en snabb blick på det handskrivna
chiffermeddelandet på vår privatkod som ordonnansen från
generalissimus Weygand kommit med till mig i morse.
Nu låg jag i försåt enligt order. Jag hukade i diket med
fältkikaren för ögonen och med blicken följde jag
fordonen som närmade sig. De rörde sig tillsynes sakta fram
på den raka vägen över den böljande slätten. Men jag

kunde se hur de växte fram mot mig under det
motorljudet ökade i styrka. Nu var de så nära att jag kunde se
att generalen bar monokel och hade ett riddarkors med
eklöv i ett svart-vit-rött band runt halsen. Jag lade
undan kikaren och gjorde mig redo. Nu var följet helt
tätt inpå och dånet nästan öronbedövande. Med
tänderna drog jag ur säkringen. Jag kastade mig tillbaka
ner i diket när jag slängt handgranaten och den tyska
stabsbilen stegrade sig. Det stod som en röd kvast ur
vägbanan runt den. Chauffören dödades på fläcken. Ut
ramlade generalen och blodet rann i två rännilar tvärs
över vägen från den kluvna skallen. Uniformsmössan
med hakkorset rullade bort, den fångades av vinden och
försvann i fjärran. Soldaterna i hans livvakt hoppade av
motorcyklarna. De skyndade skränande på sitt tyska
språk, ja gråtande och snyftande skyndade de klumpiga
hunnerna fram mot den dräpte generalen och jag böjde
mig småleende fram över kulsprutan. Jag skrattade
sedan högt i takt med dess hackande. Tyskarna bara
mejades ned. Några sprattlade när de dog. Andra tog sig
om strupen. En ropade på Gud.

— Ach Gott, mein Gott, skrek han. Sedan var han död
han med.

Ingenting hjälpte mot min kulsprutas envetna
hackande. De vart alla döda. När den sista fallit och jag sänt
en extra kärve i vart as för att förvissa mig om att ingen
bara feigned death för att sedan bakslugt som bara en
riktig Hun kan vara störta sig över mig med dolken i
högsta hugg andades jag ut och torkade av de
oljeindränkta händerna mot uniformsbyxorna.

Nu var allt tyst. Man kunde åter höra fågelsången

och högt över mig mot den knallblå himlen pilade
svalor genom den friska luften. De två motorcyklarna
brann. Från dem steg röken mot skyn. Slätten var helt
öde så långt ögat kunde nå. Jag reste mig upp ur diket
och gick sakta fram till de döda tyskarna. Sparkade
undan de två tyska soldatlik som låg i vägen för mig. De
trillade åt sidan och sedan över på mage som stora
trasdockor. Jag lyfte upp generalens kvarvarande
huvudhalva med tåspetsen och sade:

— Well, one more Hun in Hell.

Så böjde jag mig ned, tog fram avbitartången och
klippte av kedjan som länkade den svarta
dokumentportföljen med riksörnen på i gul tryck till
generalslikets högerhand och stoppade dokumentportföljen
med alla Hitlers hemliga planer under armen.
Riddarkorset låg på vägbanan. Det hade slitits loss av
explosionen. Jag tog tankspritt upp det och tittade på det.
Bjäfs! Jag bollade med det och det glittrade i solen. Men
man kunde ju behålla det som minne av detta uppdrag,
tänkte jag och stoppade det i bröstfickan. Sedan
trampade jag sönder monokeln hans med hälen och gick
därifrån. Gruset knastrade under sulorna, husen
framme i byn var sönderskjutna och öde. Endast några
kacklande höns sprang över vägen och en ensam svart tupp
stod på gödselstacken och gol. Svartnande murar, halm
som hängde ut ur de öppna vindsluckorna och söt,
kvalmig lukt från liken som legat obegravna sedan tyskarna
passerade här förbi under sin offensiv och långt
därframme såg jag den franska bombeskadern komma
anflygande. Ett nytt skede i kriget hade inletts och
Flanderns befriare strök svetten ur pannan, kisade ut över

slätten, höll hårt i den viktiga portföljen och vandrade
vidare mot sitt mål.

Men i verkligheten gick ju tyskarna ännu bara fram.
Om inte Weygand satt in reserven just nu denna
morgon och kriget redan vänt fast det inte stått i
tidningarna än här i Sverige. Jag tog en ny näve jordnötter ur
den stora glasskålen på glasbordet. Nu när jordnötterna
började ta slut syntes figurerna i glaset tydligt. På
skålens botten och upp över dess väggar dansade och
hoppade tre nakna flickor kring med vindruvsklasar mellan
sig och kring sig. De höll vindruvsklasar i händerna upp
mot skålens kant och det var liksom vindruvsklasar
överallt runt dem. Som om de trampade vin. En flicka
såg man framifrån om man krafsade undan nötterna,
hon var helt naken men höll upp höger ben i ett
hoppande så man såg henne inte därnere och två viftade
med slöjor. Nakna nästan. Men bröst och allting hade
de och de var mer att se på än Grünewalds dansande
färgkringlor. Jag tog mer jordnötter och passade då
samtidigt på att med fingertopparna följa flickslingorna
i glaset. De putade med brösten. Jordnötter fanns säkert
inte i Sverige. Och Leopold var en traitor och
engelsmännen bara flydde. Men fransmännen skulle inte låta
hunnerna erövra det vackra Frankrike.

Jag kunde höra dem tala därinne. Jag hörde rösterna
men kunde inte urskilja orden. Det lät som om Alva höll
på att läsa upp någonting som hon också förklarade. Då
och då hörde jag Gunnar grymta instämmande. Jag
kunde ha lyssnat på dem, lagt örat till nyckelhålet som
man gör i romaner, men det brydde jag mig inte om.
Kuvertet på telefonbordet innehöll pressklipp såg jag.

Det var välfyllt och halvöppet. Det låg snett över bordet
med vänstra övre hörnet en liten bit in under den svarta
telefonen. Jag gick till bordet, drog fram kuvertet och
lyfte på fliken. Överst i högen låg ett klipp från Dagens
Nyheter. Det var stämplat 29 MAJ 1940. Månadens
namn stod med versaler, stora bokstäver. Alva tittade
fram på tvåspaltsbild i sin halvprofil. Hon hade två nya
böcker som hon skrivit med sig i kappsäcken stod det i
rubriken.

— Nu skall jag skicka barnen till landet och skriva
färdigt en bok om kvinnoarbetet i krigstid, säger fru
Alva Myrdal, som stigit av tåget efter sin långa och
hemlighetsfulla resa över Atlanten lika fräsch som om
hon bara kom från Göteborg.

Sedan handlade artikeln om kvinnor och kvinnoarbete
under förra kriget och det här kriget och om
yrkeskvinnornas framgångar i Amerika. Jag brydde mig inte om
att läsa den. Inte heller läste jag de andra klippen. De
var alla likadana. Jag visste vad hon brukade säga när
hon talade med journalister om yrkeskvinnans roller
och sköt in klippet i högen igen när jag ögnat på det och
såg sedan noga till att kuvertet låg precis så som jag lagt
på minnet att det legat innan jag öppnade fliken. Ingen
kunde se att jag läst det.

Det var sommarmorgon. En riktig svensk tidig
sommarmorgon med blanka vatten och blå himmel och klar
luft och grönska vid det ståtliga gamla Riddarhuset som
så väl minner om fosterlandets historia, skulle jag sagt
till journalister om jag varit sådan och jag satt i

fönstersmygen och väntade och såg åter ut över Munkbron
mot Riddarhustorget för jag hade kommit alldeles för
tidigt precis som jag trott fast man inte lyssnat på mig.

— Nu när jag gick över den flandriska slätten...
började jag tänka nästan högt men så hade jag ingen lust
med den historien längre.

Den liksom var utan färg nu. Och egentligen var det
inte så roligt med de döda tyskarna på vägen för de
många döda där i Flandern nu när kriget verkligen höll
på de hade dött på riktigt och luktade på riktigt som i
Petsamo utanför fabriken. Det hade varit svår tjäle så
de hade fått ligga stelfrusna länge när man samlat ihop
dem innan man efter kriget kunde få hål i marken och
begrava dem.

— Det var som en stor vedtrave.

Och de låg alldeles under jordytan nu. Jag gick där
och tittade och undrade om det inte stack upp en hand
någonstans. Men det gjorde det inte. Fast det luktade
ur marken. Sedan gick jag för långt ut bland
småbjörkarna på tundran för att pissa och då ropade majoren
på mig för där var det ett minfält som inte röjts. Det var
där jag hittat hjälmen. En rysk soldathjälm med röd
stjärna och hål rakt genom plåten. Majoren drog loss
innanmätet, det var mögligt och jag menade att där
hade hjärnan runnit ut. Eller också var det en sådan där
hjälm de finska rekryterna övade prickskytte på. En
man låg längst nere i gropen och höll hjälmen på en
käpp och plötsligt stack han upp den lite och då skulle
rekryten med en gång få syn på den, skjuta och pricka.
En sådan hjälm kunde det också vara. Den hade jag fått
med mig till Sverige utan att Alva märkt det. Och jag

hade den i säkert förvar hos Elsa och Gösta i deras
garderob nu i alla fall.

Jag hade bott hos dem i Solna nästan en vecka nu,
ända sedan vi kommit till Sverige. De hade en
fyrarummare och jag hade fått sova på den bäddbara soffan i
deras arbetsrum där de hade skrivbord och
uppslagsverk och radio. Det var ett stort ljust rum med
burspråk. Elsa var Gunnars syster. Hon var gift med Gösta
men han var inkallad nu och låg någonstans ute i
skärgården. Fast han kom hem på permission ibland. De
var lärare bägge två och vana vid sådana pojkar som
jag och hade två egna barn själva så de kunde gott ha
mig där hos sig också menade Gunnar. Där hade jag
bott förr och där skulle jag bo i höst också hade man
sagt.

Jag brukade bo hos dem. Redan när jag var liten och
bodde hos farfar och farmor på Gesta hade Elsa haft
hand om mig ibland när farmor var upptagen eller
skulle vila. På den tiden var Gösta ännu bara fästman. Han
hälsade på Elsa i Gesta och hon och han tog ut mig på
långpromenader och tittade på hällristningarna. Innan
vi reste till Amerika hade jag bott hos dem och gått i
skola i Sigtuna. De var folkskollärare där båda två då.
Jag hade gått i Sigtuna folkskola och inte på
Sigtunaskolan för den var dyr och passade bara åt överklassen
sade Alva. När familjen var i Sverige bodde vi barn hos
farmor eller morfar och mormor eller Gunnars eller
Alvas syskon eller andra släktingar när Gunnar och
Alva var bortresta på semester eller behövde arbetsro.
Det hade vi gjort så länge jag kunde minnas. Barn var
så störande i en stadslägenhet där man skulle läsa. De

mådde bättre på landet också. Själv hade jag växt upp
hos farfar. Sedan när de hade villa sköttes småungarna
av barnsköterskan eller skickades till Alvas syster Rut
som var gift med Elon och bodde på landet i en gård vid
Tillberga.

Nu i dessa tider var det särskilt viktigt att Gunnar
och Alva fick tid att arbeta koncentrerat utan att bli
störda. Det var bäst för mig också. Jag hade det bättre
hos Elsa och Gösta som var vana vid pojkar i min ålder
menade Alva när hon talat med dem om det och vad
småungarna beträffade kunde farmor ta hand om dem
ty det fanns alls ingen plats för barn och barnjungfru i
den här lägenheten de lånat över sommaren. Inte ens
jungfrukammare för ett hembiträde fanns det och Alva
och Gunnar fick nöja sig med en till-och-från under det
de väntade på vad Per Albin ville att Gunnar skulle
göra. Åt gjorde de ute. Det var bara drinkar och tilltugg
de bjöd på hemma. Men hur många rum det egentligen
var i den här lägenheten visste jag inte för det var första
gången jag var här. Nu var jordnötterna nästan slut.

Det här kriget hade snart hållit på ett år nu. Om man
ville kunde man se Europa som ett stort sandlådespel
med höga Alper därnere och floder och slätter hit uppåt
där små myrarméer drog fram under det generaler och
politiker stod runtom, pekade ned på dem med långa
käppar och puttade då och då undan en armé ner i
sanden. Man kunde också vända på det och se själva
döden komma fram till dem en efter en. Göra bilder av
det. Döden han tog generalen under armen mitt på
kaserngården och han knackade journalisten på axeln
vid spårvagnshållplatsen och han svängde med hatten

och bugade djupt för dansflickan på balen och först såg
han ut som en vanlig människa, en soldat eller kypare
eller ung gentleman men när de såg noga efter vem det
var såg de att bröstkorgen var öppen och ihålig under
kläderna och de såg det stora grinet och då förstod de.
Det kunde man se på deras stora ögon. Men då var
allting redan förbi och det var försent.

— Och månen sken på de dödas ben och de dödas ben
gav återsken!

Det talades fortfarande därinne i rummet. Jag
väntade på Alva och tuggade på jordnötterna de haft med
från Amerika. Planter's Peanuts. Väskan med
sommarkläderna som faster Elsa packat hade jag ställt i hallen
men jag skulle få biljett och fickpengar för hela
sommaren från Alva hade man sagt och klockan elva och
fyrtiofem skulle jag ta tåget från Centralen. Det var det
enda förmiddagståget som stannade vid Karlsro
utanför Norrköping. Det var ju bara en anhalt och ingen
riktig station. Men biljetten till Karlsro var tjugo öre
billigare än biljetten till Norrköping.

Det var Gunnar som hade öppnat när jag ringt på.
Han var klädd i blårandig pyjamas och hade röd
nattrock med svart snodd. Han gick i gula lädertofflor. I
handen höll han Morgontidningen som
Socialdemokraten hette numera när det var krig.

— Nej, men är det Jejje, hade han sagt. Kommer du
och hälsar på i vår lilla studentlya så här i ottan.

Så skrattade han till för han visste ju att jag skulle
komma i dag på morgonen för att hämta biljetten och
sade:

— Det är väl Elsa som skickade i väg dig så här tidigt.

Hon är alltid så orolig för att komma för sent till tåget.
Det har hon efter mor. Mor kan lämna väntrummet och
sedan stå en halv timme ute på den tomma perrongen
och vänta på att tåget skall komma in.

Han stoppade Morgontidningen i nattrocksfickan
och klappade mig på huvudet och sade:

— Det är mörkt i världen nu. Först Spanien och så
Polen som redan är borta nu och så det där med
Finland och sedan Danmark och Norge och Holland och
Belgien och nu är det Frankrikes tur. Ja, du Jejje om du
ändå visste med hur liten visdom världen styres nu som
förr. Du kan ställa ifrån dig väskan här i hallen och sätt
dig sedan och vänta ett tag där i stora rummet så
kommer Alva snart. Det finns förresten jordnötter kvar från
i går kväll. Det står en glasskål på bordet. Du kan ta om
du vill. Det finns kanske någon oliv kvar också.

De höll kanske på med frukosten ännu. Fast även om
de nu inte fick den på säng utan fick gå upp och göra
den själva borde den inte ta så lång tid. Svart kaffe med
rostat bröd och marmelad. Inte smör ens för det blev
man fet av och i Amerika tog de apelsinsaft fast om det
finns sådant i Sverige visste jag inte. Troligast var att de
för längesedan var färdiga med frukosten och att de nu
gick igenom morgontidningarna och pratade om vad
som hänt i världen. Posten hade väl inte kommit än.
Men det tog tid att läsa alla tidningar. Det var därför
inte konstigt att Alva dröjde. Det hade jag sagt faster
Elsa från början att hon skulle göra. Jag skulle komma
för tidigt. Men hon menade att det inte gjorde så
mycket. Huvudsaken var att jag inte kom för sent. Hon var
alltid sådan att hon inte ville komma sent. Dessutom

ville hon se att jag kom iväg ordentligt innan hon själv
måste gå till skolan också.

En sådan här morgon fanns det mycket man kunde
diskutera. Jag hade brukat göra det för mig själv
hemma i New York. Jag vaknade först av alla och lyssnade
på min radio och hörde nyheterna och funderade på
dem. Nu hade jag lyssnat på radio hos Elsa och Gösta.
Eden menade att engelsmännen omedelbart skyndat till
hjälp när Belgien bad om det och intagit ställningarna
vid Schelde och under tio dagar hade de först ryckt fram
och sedan på grund av omständigheter de inte kunnat
råda över hade de lyckats dra sig tillbaka till
Dunkerque på ett glänsande sätt. Det tyckte inte jag. De hade
bara visat prov på dumhet. De hade visst kunnat råda
över omständigheterna. Det räckte med att se på
kartan. Hitler hade lurat dem. Angreppet på Belgien var
bara en fint. Maginotlinjen var alltför stark för att
kunna stormas. Det gällde att lura iväg engelsmän och
fransmän in i en säck och sedan slå till i skarven som
blev. Det gjorde han. Och han knöt ihop runt
Dunkerque nu. Det kunde var och en som var intresserad av
kartor sett att han skulle göra. Det var bara generaler
som var så dumma så de ingenting begrep. Men så var
de de första att fly också. Terboven hade hållit tal i Oslo
och lovat Norge stora marknader i Sydeuropa och
Östeuropa och Roosevelt vill bli överbefälhavare fast
Vandenberg och hans likar try to stop him. They are like
Leopold. They are traitors. Skjut dem! Fast om jag sade
sådant så någon hörde det skulle Alva bara sucka och
säga:

— Men Jejje!


Därför sade jag aldrig sådant högt. Jag bara såg det.
Senatorn leddes bort genom den iskalla källargången
och the gates of death were opened unto him and as he
saw the doors of the shadow of death he shrank in fear
och jag lyfte handen och gav ordern och Pang! fick
isolationisten Vandenberg det skott i nacken he so well
deserved.

Men Vandenberg var fin och skulle bli republikansk
president kanske om Roosevelt förlorade och då skulle
ingen finnas som kunde leda Amerika och stå Hitler
emot.

Jo, jag hade sett hans vänner, sade jag. Jag har sett
Fritz Kuhns Bund paradera down First Avenue. With
the Stars and stripes and the Nazi Swastika flag up
front. De trampade fram i row upon row. Svarta byxor,
vita skjortor med hakkorsbindel och svarta båtmössor.
Och ur sina delicatessen the krauts who just got their
citizen papers prepared came tumbling out waving
their heinie-wursts and all shouting Heil Hitler! Heil
Hitler! more Geldsendungen nach Deutschland! more
Weihnachts-Lebensmittelpakete! Sieg Heil! och the
Bund marches ever on until victory is ours! ropade
krautarna. Visst har jag sett dem där liksom jag såg
dem här vid Hötorget innan vi flyttade till Amerika.
Men fast de var många fler däröver visste vi hur vi
skulle tas med dem.

Nere vid Union Square dit jag brukade ta mig för att
där alltid fanns så mycket att se och för att biograferna
var lika bra men mycket billigare än the ones at Times
Square hade jag en gång egentligen varit med när de
fick springa för att inte bli slagna. Det var förra

sommaren. Jag hade varit på Världsutställningen men lämnat
tidigt och tagit mig in till staden. Tre från Bund hade
kommit dit för att sälja sin tidning. "Weckruf" hette
den fast de kallade den också för "The Free American".
Sådana slags tidningsförsäljare brukade aldrig synas
där omkring Union Square. Där var det ju rött nästan.
Jag berättade om det för Karna sedan då på
sommaren. De hade kommit med båtmössorna på med sina
tidningar och folk tyckte inte om det. Det blev fullt av
folk kring dem. Man tog tidningarna från dem och
tillslut nästan sprang de mot subben för att komma
därifrån. Och jag sade att bundisternas ledare måste ha
gett dem order. Kanske var det någonting de tre måste
göra för att bevisa att de inte var fega. Kuhn kanske
asked them if they had a yellow streak down their backs
or if they were white men.

— Well! Prove it!

— Så du säger, sade hon.

För John hade jag berättat mer. Hur de fick spö.
Sedan på våren berättade jag det än värre. Då för
Nelson, det var efter det jag varit i Chicago och sett hur
kommunisten fick spö av legionärerna när han skulle
sälja "New Masses". Det hade varit otäckt och det var
nazisterna som borde klås upp i stället.

Jag berättade därför att jag fick syn på dem när de
kom gående mot parken. Och de var rädda nu när de
kommit hit till Union Square. Det kunde jag se på deras
sätt att gå med små korta steg tätt bredvid varandra.
De hade inte hela uniformen, bara de svarta
båtmössorna. Redan var det flera stycken som gick efter dem. Fler
och fler blev det. Däruppe slog man mössorna av dem.

Den längsta av de tre bundisterna var nästan
flintskallig, han hade bara en krans av hår runt huvudet, trots
att han inte såg särskilt gammal ut. Han var
svartmuskig och nog inte mer än trettio eller trettiofem. De
tre stod nu tätt ihop alldeles stilla och tysta. Sedan tog
man från dem tidningarna och slängde dem i
papperskorgen. De gjorde inte motstånd. De vågade inte. Men
den flintskallige bundisten måste have said something
about niggers för plötsligt vände sig negern om och slog
honom rätt i ansiktet med knytnäven. Här vid Union
Square var det ju inte som i andra kvarter. Det var inte
som i Harlem där alla var negrer men här nere hade
också negrer sin pride.

Och nu när jag berättade det för Nelson hörde jag
bundisten skrika till och såg honom luta sig fram. Han
började spotta och kräkas och jag tror han tappade
några tänder. Han var alldeles blodig i alla fall och han
spottade blod och han kved lite. De två andra
bundisterna sprang. Alla skrattade runtom och negern slog
bundisten en gång till rakt i ansiktet. Men nu bara med
öppen handflata. Som en örfil ungefär. Det smällde.
Sedan talade negern till honom.

— Say after me: Please forgive me for being a Nazi
swine.

Först ville bundisten inte säga någonting. Han stod
stilla, lite framåtlutad och blodet dreglade ur munnen
på honom. Men nu var det mycket folk runtom. Alla
ropade att bundisten måste säga det. De stod tätt, tätt
runt honom och skrek mot honom. Jag trängde mig
fram genom folksamlingen för att bättre kunna se vad
som hände. Man var hygglig och lämnade plats för mig.

Bundisten stod trängd som en råtta i ett hörn där han
stod mitt i ringen. Han hade tagit stöd i en parkbänk.
Flinten glänste av svett också och han såg liten ut.

— Well, sade negern, we are all waiting.

Nu hade man slutat skratta och ropa och det blev
tyst. Det var bara trafiken som hördes och så började
den flintskallige bundisten gråta. Det var en
svartmuskig flintskallig karl som stod hopsjunken och när
han sedan began to talk hörde vi att han talade dålig
engelska. En riktig djävla kraut.

— Please forgive me for being a nazi swine, sade
bundisten tyst.

— Louder, sade negern. We want to hear you say it
loud and clear.

— Please forgive me for being a nazi swine, ropade
bundisten då högt.

— Well folks, sade negern och log, do we forgive him?

Alla skrattade igen och nu hördes inte trafiken igen
för så mycket skrattade de och så började de stiga åt
sidan. Det blev en öppning i folkmängden. Som en
korridor. Bundisten började springa. Han snubblade och
föll men tog emot med handflatorna och stod en kort
stund som ett djur på alla fyra med huvudet hängande.
Alla tittade på honom men ingen steg fram för att röra
vid honom ens. Sedan reste han sig igen och sprang mot
subwayen.

Nelson var inte säker på att jag varit med om det, det
såg jag på honom, men han sade ingenting mot mig ty
vi menade båda att så borde man göra med bundister
och jag skyndade mig att tala om något annat så han
inte skulle råka fråga.


Men här i detta landet fick ingen säga något mot
nazisterna. Man hade satt upp stora skyltar om
TYSTNAD och SAMHÄLLSANSVAR och OROSTIDER.
När Hitler sände sina tyskar hit skulle regeringen stå på
led och bocka. Precis som i Danmark. Men det fick man
heller inte säga.

Himlen var fortfarande helt klarblå fast morgonen
höll på att bli förmiddag. Också molnet var borta. Det
hade nästan omärkligt sakta dragit bort ovan staden
inåt landet under det jag höll på att berätta. Då kom jag
ihåg det. Ett ögonblick var det nästan svårt att andas.

I natt hade jag drömt så att jag vaknat när det ännu
bara var allra första morgon och alla sov och parken
utanför Elsas och Göstas hade varit helt stilla och jag
hade gått upp och stått länge i burspråket och sett ut
genom fönstret och bara tittat fast drömmen suttit kvar
hela tiden. Det var en dröm jag inte visste om jag ville
tänka på fast den var sådan att jag kom ihåg den. Inte
allt som hänt i drömmen förstås men själva slutet. De
hade gått ner för trappan och vi hade sett dem gå och
jag vet inte riktigt vilka de var men trappan hade
nednötta marmorsteg och vi såg dem uppifrån bakifrån och
en av dem, den manliga till höger hade svart paletå. Vi
som såg på var jag och en flicka. Flickan var lite som
Eloise, min syssling i Willmar eller som Barbara i
skolan, hon med pannlugg som jag berättat mycket om för
Karna. Vi stod vid fönstret sedan och jag tror det var
mitt rum på Kungsholmstrand för länge sedan eller
också i New York. Natt var det och stjärnor och jag
kände mig nästan gråtfärdig och flickan var Stella och
pekade. Sedan såg jag att hon hade rivsår snett upp

över låren och buken fast jag inte tänkte på att hon var
naken och då sade hon:

— Dom klöser. Det hör till.

Då såg jag att hon var en helt naken flicka en helt
naken Eloise eller en naken Barbara rätt framifrån med
bortvänt huvud och jag sträckte fram handen och tog
på henne och vaknade med en gång och även om
drömmen inte varit lika uttänkt som en fantasi och inte lika
tydlig som ens en sådan där fantasi så var den mycket
starkare. Så kan ingen fantasi kännas.

Jag nidstirrade ut över Munkbron och det tog flera
minuter innan drömkänslan var borta. Klösmärkena
hade varit helt tydliga. Jordnötterna hade tagit slut.
Skålen var alldeles tom. Jag ville inte vända mig om och
titta ner i den och se på flickorna som dansade fast jag
skulle ha velat göra det. När som helst skulle dörren
kunna öppnas och Alva komma ut och då få syn på mig.

Jag såg inga bilar. Ingen trafik alls. Inte ens några
gående. Soldaterna var borta. De hade länge sedan
dragit bort på trottoaren under Riddarhuset och
försvunnit. Tomt som på en teaterscen efter det att sällskapet
lämnat. Empty and silent. Och det är därför luften är så
klar. Det är tomt här. A small town far to the north in
Europe. Bokstäverna tog form som en titel tvärs över
Riddarhusets gröna tak.

Så kunde man börja. Med ett statement. En stilla
bild och bokstäver som kom en efter en tunga och
svarta. Nej, med Ciné-Kodak Kodachrome och bokstäver i
komplementfärg. Lysande röda bokstäver tvärs över det
gröna taket. Det är mycket grönt och blått i Sverige om
sommaren. Det gör sig i färgfilm. Fast jag var inte säker

på om north i det sammanhanget skulle vara north eller
North så jag tog hela titeln med stora bokstäver A
SMALL TOWN FAR TO THE NORTH IN
EUROPE. Det var knappt bokstäverna fick plats. Det
såg jag. Jag kunde leta rätt på bra bokstäver som var
lite mindre förstås och klippa ut dem och klistra in dem
på färgbilden en efter en och så kunde jag få med det
hela med hjälp av Kodak-Titlern. Men det skulle inte
bli vidare snyggt. Bättre då att ta tre färgbilder av
motivet. Börja med en svepande Stockholmsbild. Sedan
rycka närmare med varje bild. Första titeln: IN
EUROPE. Andra titeln: FAR TO THE NORTH.
Tredje titeln: A SMALL TOWN. Den skulle då ligga
precis på taket med molnet där ovanför och det skulle
bli snyggt.

Fast jag skulle inte vara kvar här uppe länge nog att
göra den filmen. New York-filmen som jag hållit på
med sedan februari hann ju inte bli klar den heller. Fast
där inledde jag inte med skriven text. Det är mycket
flottare att title by implication. Jag arbetade med
självutlösare och filmen började med en helbild av mig där
jag satt i stolen och läste, sedan en close-up så man såg
att jag satt och läste "Gateway to Adventure" och jag
höll boken så att titeln syntes ordentligt i flera sekunder.
Sedan en helbild igen där jag reste mig upp och gick ut
ur bild. Därefter klippte jag till nattbilden av Broadway
och en close-up av skylten i spritaflären med gubben
som höll upp en flaska och i en pratbubbla sade
THATS GOOD WHISKY. Så började filmen. Den
skulle skildra livet i New York. Och jag hade tänkt ut
slutet ordentligt. Folk som små myror mot the Trylon

and the Perisphere at The World of Tomorrow. Men
jag hade bara haft råd att köpa ett par rullar
pankromatisk film före avresan. Så den blev inte färdig fast jag
hade tänkt ut nästan hela den filmen i detalj för att få
riktig continuity så det ena ledde till det andra först
längs Broadway och från natt till arbetsdag till kväll
och den upplysta utställningen.

Continuity när man berättar något med film gör att
man inte behöver dumma undertitlar. Continuity är
lika viktig som att hålla kameran stilla. Annars blir det
bara olika shots. Alva och Gunnar förstod det inte. De
bad folk ställa upp sig och så fotograferade de dem med
filmkameran i stället för att låta någonting ske inne i
bilden, de ryckte och svängde med kameran och vågade
inte låta filmen rulla utan ville spara på film genom att
skjuta korta, korta bildsekvenser och förstod sedan inte
hur man kunde klippa. Gunnar hade slutat filma redan
efter det han misslyckats med den första rullen fast Alva
höll på även om hon inte begrep någonting på riktigt
när jag förklarade hur hon skulle göra. Men så var det
jag som köpt kameran åt dem också. Det var därför de
inte fått bara en fix-fokuskamera utan den bästa
modellen, Ciné-Kodak Eight, Model 60 med F.1.9 linsen som
man kunde filma nästan i mörker. Och det trots att de
bara sagt åt mig att jag skulle skaffa den enklaste och
billigaste 8-millimeterskameran. Men då de inte visste
någonting kunde jag göra som det var bäst. Fast Alva
hade sagt nej när jag menat att de också behövde
telefotolinsen på en och en halv tum med F.4.5.

Vad film var förstod de inte fast de gick på bio
ibland. Lite hade man sagt om det här med continuitet

och när man använder close-ups och hur man klipper
från det ena till det andra på drama i skolan men det
mesta hade jag läst mig till själv i skolbiblioteket innan
jag fick dem att köpa kamera. Fast frågan om hur man
skulle börja när man berättade och skrev, den hade vi
hållit på att resonera mycket om på skolan. Inte bara i
min klass. Lärarna hade också samlat alla eleverna och
låtit fyra detektivromansförfattare diskutera frågan hur
man börjar en berättelse. De hade suttit uppe på podiet
och han som skrev om Nero Wolfe sade att man aldrig
fick glömma publiken.

— Nu öppnar butlern dörren och herrn i huset ligger
död framför den öppna spisen. Om du skriver så på
första sidans första rad då gäspar läsaren och lägger
igen boken. Du vet nämligen vem det är som ligger där
död och du har tänkt länge på honom men läsaren vet
ingenting. Du måste få läsaren intresserad redan från
början. Det är knepet. Du kan börja på en gata i stället.
Eller med en miljöbild. Eller skriva att det är du som
står och ser på ett hus och därinne ligger ett lik vet du.
Då väcks intresse. Men du måste alltid ha en ingång.

När det gällde film var det lite annorlunda. Då kunde
man utan vidare börja med att butlern öppnar dörren
och liket ligger där, menade jag. Då var det bild. Och
en bild på ett lik var en bra öppning om det skulle bli en
detektivfilm. Men här var det ett annat slags film det
gällde.

Därför vore ett statement en bra början. Eller också
göra något helt annat. Börja med molnet som gick förbi.
Sedan Riddarhuset och så klippa därifrån till
sandstenskvinnan som ammar här ovanför ingången och

sedan ta de andra figurerna och så hela porten med
husvägg. Om solen ligger rätt sedan på eftermiddagen
kunde fasaden bli fin på Kodachrome som gör djuprött så
bra. Där kunde man lägga titeln. Men de hade redan
sagt att i Sverige där film var så dyrt var det inte tal om
att jag skulle få leka mera med den fina filmkameran. Så
det så.

Och den filmen hade de ändå inte tyckt om.
PALATS FÖR PETTERSSON kunde den heta. För det
var här i fönstersmygen högt uppe i Petersenska huset
jag satt bredvid den stora runda kaktusen och väntade.
Farfar skulle ha skrattat om han hört att Gunnar bosatt
sig i Petersenska palatset. Ett riktigt palats för en född
Pettersson som blivit Myrdal och förädlat släkten.

Jag hade själv skrattat när Gösta berättat att de nu
hyrt där. Det var så nära till allting hade Alva sagt i
telefon till Elsa. Jag visste vilket hus det var. Jag hade
varit på skolvandring med klassen hit när jag hade
hembygdskunskap och läste om Stockholm då när jag
gick i svensk folkskola i Ålsten. Vi hade stått på
Munkbron och fröken Rehn hade klappat i händerna och
pekat och sagt:

— Lyssna nu! Titta här. Så här byggde man på
drottning Kristinas tid! Detta är det bästa prov Stockholm
äger av ett rikemanshus från 1600-talet. På den här
tomten hade Göran Persson ett hus med kålgård. Själva
palatset uppfördes mellan åren 1645 och 1647 av en
bildhuggare och byggmästare från Leipzig i Tyskland
som hette Döteber för Reinhold Leuhusen som sedan
adlades och blev underståthållare i Stockholm. Den
släkten hade kommit från Nederländerna tvåhundra år

tidigare och var mycket betydelsefull här i vår stad.
Anna Reinholdsdotter Leuhusen var till exempel
abbedissa i Klara kloster när Gustav Vasa red in i
Stockholm. Det heter Petersenska huset för det ägdes sedan
av en grosshandlare Pettersson i Ostindiska kompaniet
som gifte sig rikt och som blev adlad till af Petersen.
Detta huset är det finaste exemplet vi har på
tysk-nederländsk renässans. Se noga på dubbelportalen.

Nästa dag hade vi fått rita i och därefter färglägga
hela fasaden i Skriv-Rit-häftet och skriva alla namn och
årtal bredvid. Så nog visste jag var Gunnar hade hyrt
allt. En som var fallen av petterssöner i ett pettersonskt
palats men adlade till några af Petersens var vi inte.
Fast Alva blev hemlighetsfull ibland och menade på att
hon var en sorts Celsing egentligen på någon sidolinje.
En fin fröken som blivit kär i en dräng eller så. Men jag
hade frågat Folke om det och han hade sagt att det nog
bara var något som Alva och Lova, deras mor, trodde.
Inte ens en student hade funnits bland förfädren. De
flesta var torpare och drängar. Bara en och annan hade
haft det lite bättre ställt. Folke hade faktiskt undersökt
det då de tisslats och talats om det där med Celsings
men det enda som fanns att säga var att min
mormorsfarmorsfarfars namn inte fanns i några kyrkböcker och
min mormorsfarmorsfar hade varit känd för att tycka
om att vara snyggt klädd. Så var det med adligheten!

Och nu svängde en blå spårvagn ner mot Munkbron
från hållplatsen på Riddarhustorget. Numret såg jag
inte än. Jag kisade med ögonen. Trots glasögonen
kundejag inte få bilden på nummerskylten riktigt klar. Och
hur den lilla staden Stockholms olika spårvägslinjer

kringlade och krokade hade jag plain forgotten.

Fast jag hade kommit med trean. Hade stått på
främre bakre med min väska. Det var ju bara ettan och trean
och nian som gick förbi härutanför. Och det var en etta
som passerade nu härunder. Men nian tog jag aldrig.
Med fyran kunde man åka staden runt. Och sjuan gick
till Djurgården. Men det var så längesedan. Det var då
jag bodde i Sverige, åkte med tolvan och gick i Ålstens
folkskola. Nu hade jag kommit med femton från Elsa
och Gösta och bytt vid Norra Bantorget som var dess
ändhållplats.

Jag skulle ner till släkten vid Norrköping. Farmor
hade ringt Elsa om det. Hon hade också bett Alva skaffa
biljett. Det var det minsta man kunde begära av henne!
Jag skulle bo hos Robert och Greta till dess det var tid
att börja skolan. Robert var Gunnars lillebror och hade
blivit rektor för Marieborgs folkhögskola utanför
Norrköping. Där fanns mycket plats särskilt nu när det inte
var kurs. Farmor var där och hälsade på över
sommaren. Och alla mina kusiner i den grenen av släkten.
Faster Elsa skulle komma ner hon också så snart
skolavslutningen var över. Hon skulle läsa med mig så jag
kom rätt i den svenska skolan.

Jag måste komma ihåg att ordentligt säga till
konduktören att det var i Karlsro jag skulle av. Det hade
faster Elsa sagt flera gånger innan hon gett mig
smörgåspaketet. Karlsro var bara en anhalt där tågen inte
stannade om det inte fanns någon påstigande och den
avstigande resenären inte sagt till. Jag väntade nu bara
på att de skulle bli klara för att kunna ge mig iväg. Så
fort Alva öppnade dörren och gav mig biljetten och

kuvertet med fickpengar för sommaren kunde jag ta
väskan i hallen och gå. Men ingen dörr öppnade sig och
himlen därutanför började få förmiddagsfärg över
Riddarhuset redan.

Tiden går så sakta när man väntar, sade jag. Vi satt
rökande i vår dug-out. Ingen i plutonen svarade. Det
var på tredje dagen vi låg beredda. Det enda vi hade att
äta var gamla skeppsskorpor. Vi blötte upp dem i
vatten och tuggade eftertänksamt. Bröd kunde vi inte
längre få upp hit till de främsta linjerna. Men vi kokade
kaffe i kulsprutornas kylmantlar. Men det smakade olja
om kaffet då. Det hade börjat regna också. Tiden gick
så långsamt.

Då gick det igång. Vi hörde det vissla i luften ovanför
oss och så skalv marken av det dova dånet därframme.
Nu var detta årets våroffensiv i gång. Det är vårt
artilleri som börjat skjuta in sig på tyskarnas linjer. Nelson
lyfte telefonluren. Sedan lade han den ifrån sig.

— Linjen är död, sade han.

— Det är bara att vänta, sade jag.

Tre timmar senare kunde jag från vårt shell hole
mellan the stumps of the trees se ett moln högt uppe,
det drog bort över vad som återstod av Röda huset. Det
huset hade vi kämpat om tre vårar redan. Vi hade
lämnat den främsta linjen. Ty nu låg vi långt ute i
ingenmansland. Vi hade fått åla fram under taggtråden när
the runner came with our orders och låg nu här
väntande i lergropen och tryckte. Då och då stod leran därute
som en stor kvast ur marken och det regnade sörja och
småsten över oss när deras granater slog ned.

— Some forest that, sade Nelson och viftade med

tummen mot de sönderskjutna stubbarna i det som en gång
varit en ekskog. Då slog en granat ner tätt intill.

Jag såg att Nelson hade fått kinden uppsliten av
shrapnel, men det var ingenting att bry sig om menade
han och förbandsplatsen var i alla fall långt bakom oss.

— Just a small scratch, säger han. Men jag ser att det
blöder mycket. Vapenrocken är alldeles blodig och hans
ansikte är vitt av smärta och jag kan se ända in i
käkbenet på honom. Han kommer inte att klara dagen. Men
han var a good guy. Vi kommer att minnas honom vi
överlevande när vi sitter på skithuset och röker och
talar om kamrater som redan gått vidare. Men Nelson
låtsas som om han skall få leva.

Då kommer sergeanten krypande upp. Han vrålar
något. Men det han säger hörs inte i det tilltagande
kanondånet som tycks stiga mot crescendo. Han viftar
och vi reser oss motvilligt och springer hukande för att
inte träffas av kulorna som viner förbi. Vi kastar oss
sedan ned igen och märker att tyskarna nu börjat skjuta
in sig på oss med sina granatkastare. Jag hör det dova
ljudet av krevaderna helt nära. Det sprutar grus och
sand över mig. Jag tar fram spaden och gräver en
skyddsgrop. Någonting kommer nedrullande över
kanten som en lerig potatissäck. Det är sergeanten. Han är
redan död. Jag blir blodig om händerna när jag tar fram
hans plånbok.

— Han var OK, viskar Nelson som redan är a goner.

— Ja, säger jag, jag skickar hans sista brev tillbaka till
frun i Willmar.

Nelson är alltför svag för att kunna svara nu och jag
tänker på vad jag skall skriva till hans föräldrar. Något

får jag hitta på. Det är bara vi gamla frontsvin som kan
förstå det här. Jag kommer att försköna det hela. De
behöver inte veta hur han led. Som hästen med den
uppslitna buken som låg mellan linjerna med flugorna
krälande i tarmarna och skrikande med öppen mun.
Nej, jag kommer att skriva att det gick fort.

Om vi stannar kvar här kommer tyskarna att göra
slut på oss. Deras granater slår ned helt nära. Om vi
försöker ta oss tillbaka till våra egna linjer igen kommer
vi att skjutas som desertörer så som de redan skjutit
Jones och Smith och Theobald och Rosenthal och Mr.
Francis. Stabsofficerarna kommer att resa sig från
lunchbordet. Tömma vinglasen. Rapa lite. Döma oss
till döden för feghet. Låta skjuta oss bakom ladan.

Jag ställer mig upp på knä i lervällingen under det
granaterna tjuter förbi mig och viftar med armen över
huvudet.

— Jag tar befälet, ropar jag. Framåt!

När vi går över the top ser jag att Nelson ligger kvar.
Han ligger på rygg i leran med armarna utsträckta och
munnen gapande.

— He was the last to go, säger jag. The last but one.

Så försvinner han i en väldig krevad och ensam leder
jag mina mannar mot tyskarnas linjer. Jag har tagit min
trench-knife mellan tänderna och gör mig redo för vad
som förestår.

Det dröjde fortfarande och ännu bara talade de
därinne och jag undrade om de glömt att jag satt och
väntade. Jag skulle till Centralen och ta kvart i
tolvtåget söderut och Elsa hade sagt att jag borde vara
därnere i god tid då det var så mycket folk på tågen nu

när det var krig. Stora förseningar var det också. Jag
måste se till att jag kom med och fick sittplats. Om de
dröjde alltför länge skulle jag kanske få stå.


IV

Tåget söderut står stilla i Sverige och det är varmt.
Därframme pyser loket sakta. Det är kvavt av folk i
vagnen och koldammigt i näsan och gubbarna pratar
bakom mig. Klockan är snart halv tre på eftermiddagen
måndagen den 3 juni år 1940 och det har redan gått
mer än två och en halv timme sedan vi lämnade
Stockholms Central. Vi står fortfarande på banan och väntar
strax bortom Södertälje Södra. Det är andra gången nu
vi stått så här på ett sidospår med ångan uppe. Det gick
ett persontåg mot norr för tjugo minuter sedan. Nyss
passerade oss så en saktagående militärtransport som
också skulle söderut. Jag vet att det inte var ett vanligt
godståg ty jag hade sett kanoner på flakvagnarna. Fem
sådana flakvagnar i rad med finkor före och efter.
Kanonerna avtecknade sig under de gröna
presenningarna.

Jag såg efter tåget när det drog bort och så där kunde
man också börja en film. Och så in mot ett ansikte i
närbild direkt efter titeln. Orakad. Tar cigaretten ur
mungipan och säger:

— Vi delade allting. Till och med lössen.

Sedan ser man att han som säger det sitter på
flakvagnen i skydd av kanonen och röker och så drar tåget

bort i landskapet.

Jag hade ju sett många filmer om det förra stora
kriget. Minst en gång i veckan hade jag gått ner till
nittioandra gatan där biografen låg. Den hette Nemo.
Där brukade det vara en krigsfilm och en sådan där film
där de dansade. I Amerika kunde man komma och gå
när man ville, mitt i filmen om så var och så fick man ju
sitta kvar i biografen så länge man ville också. Jag
brukade sitta nästan längst fram till vänster och se filmerna
flera gånger.

Grand Illusion hade jag inte bara sett två gånger på
samma föreställning med en Shirley Temple mitt
emellan, jag hade gått tillbaka och sett den två gånger till
fast jag inte kunde med Shirley Temple och mest satt
blundande när hon var på duken. I den filmen talade de
alla sina egna språk, tyska och engelska och franska och
ryska om vartannat. Och Erich von Stroheim spelade
flygaren som blivit sönderbränd och fått bli
fängelsekommendant. Han hette von Rauffenstein och sade
att hur det än gick var tiden ute för aristokrater som
han och den franske adelsmannen. Och juden
Rosenthal och mekanikern Maréchal hjälper varandra att fly.
Kriget är en stor illusion, men vi måste vinna säger
Maréchal och så slutar det med att de når Schweiz och
beger sig uppför snösluttningen.

Men vårt tåg står fortfarande stilla och väntar. Jag
sitter inklämd med militärer närmast kring mig vid
fönsterplats och har ryggen mot hela fullpackade
vagnen för jag var först på när tåget kom in. Det är jag
nästan alltid. Om jag ville kunde jag se ut på
landskapet på andra sidan rutan men jag sitter alldeles stilla

och någonstans långt borta finns nattdrömmen kvar
och nu när jag gör mig ensam kan jag tänka på den.
Fast hon med klösmärkena som varit Stella det var inte
Eloise. Då när jag tänkte hennes namn var
drömkänslan borta och nu var det i vintras. Eloise hade cherub
knees. Det sade hon. Hon var den enda av dem som
hade det. Jag står i dörröppningen och ser in i rummet.
De sov i samma säng alla fem systrarna. Den äldsta
längst till höger och den yngsta längst ut till vänster. De
hade var sin skär kudde med vit spets och ett enda
duntäcke med sådant där blommigt amerikanskt
påslakan. Sängen var mycket stor och rummet hade fluffiga
vita gardiner. Det ligger en trasmatta på golvet och det
finns ingen tröskel här i dörröppningen där jag står.
Man har inga trösklar i huset, det brukas inte här ute.
Till vänster om mig in i rummet den halvöppna dörren.
Den vita dörrspegeln glänser. Bilden står helt stilla.

Den ser nästan ut som i den gamla amerikanska
sagobok som låg kvar uppslagen framme på bordet i
biblioteket efter det att småklasserna varit där på
sagotimme en dag i februari. Det var då innan det var något
sagt om sommaren och innan vi ens skulle flytta till
Brooklyn till hösten och långt innan ms Mathilda
Thordén och jag hade kommit dit till skolbiblioteket för att
läsa en gång till i "Popular Science" från 1917 om tidiga
försök med hang gliders och hur man själv kan bygga en
sådan glider. Fast då under det kriget när tyskarna bara
kallades hunner ville man inte riktigt ge Lilienthal
någon ära för han hade varit tysk. Men man gav
beskrivning på hur en hang glider kunde byggas. Och om det
skulle vara så att vi skulle till samma ställe på Long

Island igen då skulle jag kunna få upp farten i den
branta backen ner mot bukten och sedan glide out över
the sea to Huntington or further, hade jag tänkt. Då när
jag kom in gick jag fram till den uppslagna boken och
upptäckte att där låg systrarna på bokbilden i rad och
man stod i boken i en dörröppning och såg dem precis
som jag hade gjort här i Willmar på riktigt. Men på
bilden i boken fanns ingen trasmatta på golvet. Det var
sol utanför fönstret också och inte vintermörker som
här.

Så gjorde man i gamla landet menade man. Mabel,
hon var äldst, hade sagt att det var svensk sed att alla
systrarna i familjen sov i samma säng. Det trodde jag
inte. Det hade jag inte hört talas om annat än i sagor
om troll. De enda verkliga personer jag mindes som
legat i samma säng hela familjen var Njal och Bergtora
och Tord, Kares son mellan dem. Men det var när de
skulle brännas inne. Gårdsfogden bredde fällen över
dem och Tord gjorde så fast han var barn för att man
skulle minnas dem. Det hade fröken Rehn läst för oss
om på biblioteksstunderna i Ålstens folkskola. Och det
var forntidsberättelse och inte vanlig sed. För aldrig
hade farmor eller någon annan som brukat berätta om
hur fattigt det varit förr i världen och i Dalarna berättat
att fem systrar sov i samma säng. Men Mabel var ändå
mycket svensk. Trots att hon var född här i Minnesota
hade hon inte kunnat ett enda ord engelska när hon
skulle börja skolan berättade hon. Det var bara
svenskar runt omkring här då. Fast nu var det annorlunda.
Nu var de amerikaner alla och det var inte många som
talade svenska längre annat än de som hörde till den

lutherska kyrkan.

— Men farfar Albert var baptist redan när han
immigrerade, sade hon.

Det var på kvällen i Willmar i julas och plötsligt står
åter Eloise där i dörröppningen i stället för Mabel. Hon
har blå turtleneck-sweater med korta vita ärmar som
hon själv stickat och en veckad vid grå kjol och just nu
svänger hon till med kjolen och säger:

— See! I have cherub knees too!

Vi är sysslingar och hon är ett år äldre än jag. Hon är
född 1926 och skall fylla fjorton i vår. Det var hennes
farfar, min grandonkel Albert, som år 1888, för mer än
femtio år sedan lämnade Gustafs och tog tåget till
Göteborg för att emigrera till Amerika. Farfar hade följt till
Solvarbo anhalt för att ta farväl när den äldre brodern,
Albert, skulle resa. Farfar var tretton år då och hade
just börjat i skogen. Det berättade farmor för mig när
jag bodde hos henne i villan i Mariefred efter det farfar
dött och Gesta sålts. Då läste hon också för mig ur
Alberts brev hem till släkten i Sverige. Det var därför
jag visste vilka som var vilka redan innan jag kom hit
och träffade dem.

Men det var inte en bror som reste, det var två.
Albert och Johan. Johan hade inte lyckats i Amerika.
Det hade gått illa för honom och han vart död för
längesedan och ingen ville tala om honom. Man talar ju
inte om sådant som är olyckligt. Särskilt inte inom
släkten. Det tog flera år innan jag visste att farfar haft två
bröder som rest till Amerika. Det var först när vi
kommit till New York som Gunnar sade att farfar hade följt
två bröder till anhalten och att den ene lyckades i

Amerika och blev framgångsrik i Minnesota där han fått ett
långt liv och levde än och den andre misslyckats, han
tog sig till Texas där det gick över styr för honom och
sedan dog han ung här på östkusten, kanske i ett försök
att ta sig hem till Solvarbo igen. Fortfarande vet jag inte
riktigt hur det gick illa för honom eller ens om han var
gift och om han hade barn och om jag alltså har
sysslingar i den grenen också. Och jag vet inte hur han dog. Bara
att han dog och att det var i New York under det stora
kriget. Men jag funderade ibland på denne
grandonkel Johan när jag gick på gatorna i Lower
Manhattan. Han hade kanske gått här och inte vetat någon
levandes råd, tänkte jag. Och särskilt tänkte jag på
honom när den där svenske bokhållaren kom till oss på
Riverside Drive strax före jul i vintras när jag höll på att
packa för resan västerut. Han ville ha hjälp att komma
hem till Sverige. Han hade ett osäkert leende och kröp
lite med kroppen när han hälsade och tog i hand. När
han sagt sitt amerikanska namn lade han till:

— John, det är Johan alltså för egentligen är jag från
Sundbyberg.

— Han har suttit inne, sade Gunnar när han gått. Det
syns på dem.

Han hängde sig sedan på kvällen, det stod i New
York Times. Det var i Central Park han hängt sig då
strax före jul, två dagar innan jag reste till Chicago på
väg till Minnesota.

— Han var en svag stackare, sade Gunnar på väg till
stationen med mig. Och den som inte förmår ta sig själv
i kragen kan ingen hjälpa.

Grandonkel Albert hade det i alla fall gått mycket

bra för. Lika bra som för farfar. Fast han hade inte
blivit sjuk och dött. Han var gammal nu men bodde
kvar i St. Paul och hans äldste son, Gunnars kusin,
hade blivit direktör för sparbanken härute i Willmar
hundra miles rakt västerut som kråkan flyger. Han
hade sex barn. Fem döttrar och en son. Sonen hette
John och var ett år yngre än jag. Eloise var näst yngst
bland systrarna. Jag ser på henne och vet inte om det
särskilda med henne är hennes skratt eller sättet hon
går eller ögonen eller något annat. Men hon är den av
flickorna som alla i familjen tycker är den sötaste. Hon
är annorlunda. Hennes ögon kisar och är grå. Det
känns i mig när hon finns i närheten. Nu när jag hör
hennes röst tittar jag upp och ser henne och hennes
nystickade sweater är åtsittande. Det hade jag hört att
modern sagt henne fast Eloise bara skrattade åt det då.
Och det ser jag nu när jag tittar på henne helt tydligt att
det är så för turtlenecksweatern smiter åt. Jag kan se att
den stramar så att den visar att hon har bröst och jag
sväljer.

Egentligen satt jag då vid arbetsbordet i Johns lya
och skulle till att blåsa vatten över modellen för att släta
ut japanpapperet över den nya vingkonstruktionen i
balsaträ när hon plötsligt stod i dörröppningen och
talade till mig. Jag hade munnen full med vatten och
visste att jag såg dum ut med uppblåsta kinder. Så
fanns John också där bakom mig i rummet någonstans.
Det var honom jag hälsade på. Man hade skickat mig
västerut till den Amerikasläkten i Minnesota då i julas.
Man skulle ha bjudningar och göra resor kanske. Eller
också kanske man bara ville vara i fred för ungarna som

Gunnar brukade säga. Vad man gjort av mina systrar
mindes jag inte. Inackorderat dem någonstans
antagligen eftersom det inte fanns någon annan än hon
irländskan att ta hand om dem. Ingrid hade ju rest hem
till Sverige då det var krig och Karna hade följt med
hon med sedan när hon blev sjuk.

— See! sade Eloise nu och stod i dörröppningen till
Johns lya och svängde till med den grå kjolen och
bakom henne skrattade systrarna. I have cherub knees too!

Det hade hon. Jag såg det tydligt. Hon stod stilla nu
och höll upp kjolen över knäna. Ovanför de vita
knästrumporna kunde man se riktiga små ansikten på
hennes knäskålar. Det var precis som i tidningen, sade hon.
Keruber. Hon hade sett dem i spegeln och det är nog
lyckobringande hade systrarna sagt. Men jag satt där
med munnen full av vatten och tittade på Eloises knän
där små ansikten bullade fram och visste att hennes
sweater satt åt. Jag ville se ut som om jag knappast
hörde vad hon sade och egentligen tänkte på något
annat och inte ens riktigt tittade för jag ville inte att hon
skulle kunna se att jag tittade på henne när jag sedan
kanske fick säga något till svar och måste blåsa ut
vattnet så det frustade på ett fånigt sätt om mig och därefter
lyfta blicken och se henne in i de grå ögonen. Hon var ju
den sötaste av dem och det visste hon och därför hade
hon den där sweatern på sig och jag var rädd att hon
märkt att jag brukade se på henne i smyg när ingen
tittade på mig. Men jag såg på det sättet inte på henne
bara för att hon var söt som man sade. Det var väldigt
många flickor här i Amerika som gjorde sig söta. Det
var något annat med henne. Hon var inte bara söt utan

hon var jänta på något sätt. Hennes sätt att stå kanske.
Eller huden som var varm i tonen. Hon var egentligen
inte alls söt på det sätt som amerikanska flickor med
rosett i håret, kall vitskär hud, rött på kinderna och
mycket tänder gjort sig söta.

Eloise stod med benen lite i sär och höll upp den grå
kjolen och så med en gång måste jag titta bort och se
stint på flygplansvingen jag höll i för plötsligt när jag
såg på Eloise hörde jag Olles röst:

— Kull med pigan bara och upp med händerna under
kjolen rakt in i busken på henne och stick fingrarna
under näsan på henne efteråt så hon känner att hon
luktar fisk mellan benen!

Inte för att någon annan kunde höra det och Eloise
kunde inte svenska ens men man fick inte se på mig att
jag hörde det och att jag tänkte:

— Kull med Eloise som står med särade ben!
Och i Amerika sade man ju inte på det sättet.

— AKBMK, all kärlek börjar med kast hade flickorna
ropat när vi kastade snöboll på dem i Ålsten.

— Ha, ha, ha! Kärlek börjar med kast! ropade de och
flinade åt oss och hoppade upp och ned.

— Nej, av kast blir man kåt, hade vi sagt när vi sedan
fångat dem och pulat dem i ansiktet med snö.

Och när det var krig mot Ängby och vi hade suttit på
vakt uppe i träden hade vi hojtat åt flickscouterna som
hade utflykt i Judarnskogen och gick förbi därnere på
stigen:

— KFUK! Kittla Fittan Under Kjolen! KFUK!

Och deras ledarinna hade hött åt oss och sagt att hon
skulle minsann tala med våra föräldrar men vi från

Olovslund var ju ute på rekognoscering på andra sidan
Drottningholmsvägen där ingen kände oss och hon
visste ju inte vilka vi var så vi bara skrattade åt henne och
hennes ilska där vi satt uppe i tallarna och vi fortsatte
att ropa ner till flickscouterna att de skulle ta sig på
fittorna och då gav de sig iväg fortare än kvickt mens vi
ropade efter dem.

— Fittlisor, fittlisor!

Så hade vi talat i Olovslund och sådant hade vi ropat
till flickorna men här i Amerika var jag försiktig med
vad jag sade ty ingen i min klass hade sagt något sådant
vad jag visste. Nelson visste i höstas inte ens riktigt hur
en flicka ser ut därnere när hon är naken. Han hade
trott att flickor hade någon sorts trekantig tapp som
hängde ner mellan benen. Så ser ju badflickor ut på
bilder i tidningar. Riktiga flickor hade han inte sett
nakna. Han hade bara sett marmorflickor på museum
och andra nakenbilder utan skåra där flickorna håller
ihop knäna.

— Fitta! Knulla! Kuk! Fitta! sprang han sedan
hemma hos sig genom lägenheten och ropade på svenska
innan jag fick tyst på honom. Hans gifta syster hade
varit i Sverige sommaren innan och hon kunde höra.
Jag kunde alla orden på engelska också. Jag hade ju
varit med och slagits vid 125th Street. Jag kunde ord på
engelska om sådant jag inte kunde ord om på svenska
ens. Men jag sade dem inte. Inte ens till Nelson. Han
var glapp.

Jag blåste ut vattnet över japanpapperet, lade så
snabbt från mig vingen då handen börjat darra och tog
ett djupt andetag för att få bort allt sådant där utan att

någon skulle märka det.

Eloise stod fortfarande rakt framför mig och
skrattade som innan och visade fram sina kerubknän. Men det
där med keruber var bara fånigt. Knän blir sådana om
man försöker böja benen åt fel håll, böja knäna bakåt.
Det blir gropar och valkar och om ljuset faller från
sidan kan man tycka sig se ett ansikte. Det är ungefär
som att se ansikten i fuktfläckar på tapeter eller i
plywoodskivor om ådringen är sådan. I plywoodväggen i
Äppelviken hade jag haft ett helt vikingahuvud med
hjälm och allt att se på och fantisera med när jag ville.
Jag hade också sett det där om knäna i "Life". Det hade
stått om det i flera nummer redan. Folk hade skickat in
foton av sina barn eller sina syskon och alla hade de
kerubknän. Det var ungefär som när tidningen visade
fotografier av andar. Conan Doyle hade trott på
ectoplasma och sådant. Fotografer brukade lura honom
med olika trick. Det hade jag läst om i "Allers" redan när
jag bodde i Sverige men här låtsades "Life" som om det
var på riktigt och visade hans fotografier av olika spöken.

Jag ser Eloise stå där och skratta. Jag ser hennes
händer, hon har samlat kjolfållen i dem och visar sina
knän. Hon har en så märkvärdigt gyllengul hud och
hon har små blonda fjun på benen; de glittrar i ljuset
ovanför de vita knästrumporna. Jag ser rakt på henne
och hon är inte skär eller vit eller knottrig i huden och
när man tar henne i hand är handen fast och varm. Och
jag ser henne rätt in i ögonen. Rätt ner i det svarta,
pupillerna hennes som öppnar sig när jag ser in i dem
fast jag aldrig brukar göra så eller låta någon se in i mig.

Det är ju inte så att det går ut synstrålar från ögonen.

Det är ju bara i bilderböcker och comics som folk ritas
med strålar från ögonen. Men ändå är det något
konstigt med ögon. Om man sitter uppe på en buss en dag
och ser ner på gatan vid Fifth Avenue eller så och får
syn på någon och råkar titta till då slår det aldrig fel
utan att den man tittar på vänder sig om och ser
tillbaka och om man då råkar se varandra in i ögonen
knäpper det till även om man själv sitter på en buss
högt uppe som kör bort och den andra står på gatan.
Det känns ungefär som att med tungan pröva om ett
ficklampsbatteri är urladdat eller inte. Om det inte är
urladdat prickar det till. Så känns det fast inte i tungan
utan i kroppen. Det betyder egentligen ingenting om
den man tittar på är gammal eller ung. En gumma eller
en gubbe eller ett barn; de hoppar alla till och ser sig om
för att få syn på mig. Det är som om jag stuckit dem
med en nål när jag tittat till på dem. Och själv märker
jag också om någon mitt i en folksamling ser på mig.
Det är som om den tittandes två svarta ögonstenar då
blir stora och synliga; de blänker mitt i mängden av
små skära och bruna och svarta och vita ansiktsfläckar.
Det är otrevligt. Därför är jag alltid försiktig när jag ser
på människor. Men jag kan inte skaffa mig mörka
glasögon, fast det skulle jag vilja ha så jag kunde se utan att
man visste vad jag såg på.

Särskilt försiktig är jag om det gäller att se någon rätt
in i ögonen som står på helt kort avstånd. Då känns det
ända ner i magen. Därför gör jag det aldrig. Jag ser dem
i pannan eller mot nästippen eller hakan om jag måste
se mot dem när de talar. Men jag kunde inte hjälpa det
när Eloise kom måste jag se henne rätt in i de svarta

pupillerna och bara känna hur det sög. Så kränger det
till, vagnen gungar och det viner mot rutan av draget
när ett nytt godståg smattrar förbi på väg norrut. Tjugo
stycken små bruna box cars och ett par tomma
flakvagnar. Och allt vänder ty det är nu snart sex månader
sedan jag såg Eloise och jag sitter här vid det svenska
tågfönstret igen och gubbarna i uniform pratar bakom
mig som de gjort hela tiden ända från Stockholm. De är
nästan fyrtio år gamla hör jag på rösterna. De ligger
inkallade och skall söderut någonstans. Den ene, han
mittemot mig, har en tobaksaffär i Sundbyberg, säger
han. Men vad den andre som talar göteborskt
egentligen gör annat än att han inte bor på Hisingen längre
utan i Bro utanför Stockholm får jag inte höra. Fast jag
förstår att de super för ibland luktar det från dem.

Jag bara sitter alldeles stilla som om jag tittar ut och
jag vet inte hur de ser ut i ansiktena för jag har inte vänt
mig om någon enda gång och sett på dem trots att han
med tobaksaffären sitter mitt emot mig och den andre
sitter bakom mig för jag hör inte hit och jag vill inte
vara här och jag vet ju bara att de där två har uniform
och är militärer för att jag hört dem prata om det och
när jag tittar ner mot golvet kan jag också se deras
byxben. De smusslar med någonting. En fickplunta är
det nog för det kluckade lite och den ene sade plötsligt:

— Hets, nu kommer han!

Det var sekunderna innan jag hörde hur konduktören
frågade om det var någon nypåstigen i Södertälje
Södra. De två dricker rent brännvin tror jag för visst luktar
det sprit om dem men varken gin eller whisky. Men jag
vet inte säkert vad de dricker och jag vet inte hur de ser

ut och jag vill heller inte veta. Det är fullt med folk i
vagnen och fullt med folk på tåget men jag har inte sett
mig om en enda gång sedan jag kom upp på tåget och
rusade in i vagnen och tog den här platsen och satte
mig. Jag har inte med det här att göra. None of my
business!

Men det är tungt av människor bakom mig. Man
pratar och muttrar och snörvlar och hostar och tuggar
och det finns små barn som skriker och det är hett och
kvavt och luktar barnpiss och människa och rök och
damm och ibland är det någon som smygfiser bredvid
mig så jag knappt vill andas och det kommer pustar av
något som kunde vara brännvin och surt öl och ingen i
Sverige vill någonsin öppna ett fönster för då ropar
alltid någon gumma eller gubbe att det drar och att man
har reumatism eller kan bli förkyld.

— Förlåt mig herrn men kunde herrn inte dra upp och
stänga fönstret. Jag är så känslig för drag nämligen.

Jag försöker ta fram Eloise igen men så fort jag nu
formar hennes namn inom mig och börjar få fatt på
henne så slinter det och hon glider undan och jag lyckas
inte ta fram henne. Det kommer hela tiden andra
tankar och skjuter undan henne. Det här godståget var
också det tredje tåget på en timme. Vi står fortfarande
på sidospåret och väntar.

Rätt fram utanför det sotstrimmiga fönstret står två
björkar. Mellan dem ser jag ner mot en liten vassvik av
den sjö som fortsätter mot vänster, långt norrut, bortom
synfältet. På andra sidan viken ett grönt fält som börjat
gulna med en liten grå lada som håller på att falla ihop
och en vitgrå väg bort mot ett mörkt skogsbryn.

Därbakom tät granskog. Det är sommar och så ser Sverige ut!

Visst har jag sittplats fast tåget är fullpackat. Jag var
först uppe på tåget av alla. Trots att jag inte hade något
tungt resgods att pollettera eftersom faster Elsa skulle ta
hand om allt sådant efter skolavslutningen då hon
skulle ned till Marieborg med döttrarna sina hade jag
kommit till Centralen i god tid som hon sagt. Men det var
inte därför jag hade fönsterplats. Den hade jag för att
jag var först upp på tåget. De andra stod bara där på
perrongen och väntade som en stor skock. Det var ju
förbjudet att öppna grindarna under gång. Därför stod
de alla snällt stilla och väntade. Folket var på det sättet
här i landet. Det var som om de där svenskarna på
perrongen runt mig inte var vana att resa. De bara stod
och trampade och trängdes och knuffades med
varandra utan att ta sig igenom och komma fram. Men jag
gjorde som den gången i Chicago när jag skulle hem till
New York eller som commutrarna gjorde vid
Greenlawn. När jag såg tåget på ingående gjorde jag mig
redo. Kastade mig så upp på fotsteget, slet upp grinden
och hyvade upp väskan i en enda sugande rörelse med
armen och var ombord i den första vagnen innan tåget
riktigt kommit in ens. En järnvägare ropade något efter
mig men jag låtsades som om jag inte hört honom. Jag
hann komma in i vagnen och sätta mig vid fönstret
innan någon annan kunnat komma upp på fotsteget.

Det är en viss teknik med det där. Det var egentligen
som att hoppa på och av spårvagnar i farten då när jag
var inne i Stockholm innan jag reste till Amerika. Det
gäller bara när man vill på att springa och sedan att ta
sig upp i ett slags svep och att börja springa redan när

man är i luften och ännu inte tagit mark när man
hoppar av så klarar man det fast det ser farligt ut för andra.
Och att inte snubbla förstås. Men det är svårare om
man har väska även om den inte är särskilt tung. Då får
man börja med att svänga väskan i takt när man
springer upp farten och använda väskan som tyngd och
svänga till den högt så att den hjälper till att kasta en
upp på fotsteget och vidare upp på plattformen. Man
måste bara hålla rytmen.

Nu sitter jag vid fönstret och håller ryggen mot hela
den smockfulla vagnen och alla tanterna och alla
pissungarna och alla fyllegubbarna bakom mig. På
gubbarnas prat har jag inte velat lyssna. De har suttit lutade
mot varandra och pratat lågmält för att få tala i fred
men orden deras har funnits där bakom mig och kring
mig och de har mest pratat om kriget hela tiden. Och de
pratar som svenskar pratar. De vet inte bättre.

Frankrike är slut, säger de. Det var bara skrävel det
där med deras armé. Det räckte med att Hitler
sparkade till mot skrevet på dem så lade armén benen på
ryggen och sprang för livet med generalerna främst och
sedan började landet falla ihop som ett korthus. Det
skulle inte dröja många dagar nu innan de bad om nåd
och gav upp. Det hade dött för många riktiga fransmän
under förra kriget och sedan tog de in negrer och judar
och italienare och olika dagos och lät dem kalla sig
fransmän och det var ju ett ruttet land redan
dessförinnan också med korruption och horhus där alla drack
sig fulla på vin redan om morgonen.

England är också slut.

— Judarna i City kommer att kämpa till sista

fransman och när de kammat in profiten på den affären då
flyttar de sedan till New York, sade den ena.

— Och Amerika, sade den andra, Amerika har bara
Roosevelts kryckor att komma med när England ber om
hjälp. Det är det enda amerikanarna ger bort gratis.
England får gå på kryckorna och Amerika tar Indien
och allt det andra.

Åt skämtet med Roosevelts kryckor fnissar de.
Dricker gör de också igen. Fyllgubbar! De är svenskar! Som
om inte vi skulle kunna vara demokratiernas
vapensmedja! Redan för femtio år sedan var vi mäktigast i
världen. Och jag tänker att man borde egentligen
vända sig om och säga dessa förbannade dumma svenskar,
dessa fyllgubbar, vad vårt Amerika egentligen är. De
borde tvingas äta upp Roosevelts kryckor till dess
flisorna satt i halsen på dem och de föll omkull och sprattlade
på golvet och blev blåa i ansiktena och dog. Men jag
gjorde det naturligtvis inte. Jag satt bara alldeles stilla
med ryggen mot dem. Sweden!

Men tyskarna är ena djävlar att vara duktiga. Det
var de överens om. Fast humor hade de inte i Tyskland.

— Då skulle de skrattat så de gjort i byxorna redan
förut på Weimartiden när den lilla halta Goebbels
talade om stora blonda germaner. Och Hitler ser inte
särskilt äkta ut han heller, sade den ene.

Men Hitler var förbannat duktig i alla fall. Och
Goebbels var en slug en.

— Alldeles för slug för min smak. En riktigt bakslug
fan. Krypande och lismande som en riktig jude. Fast
han ser då också ut som en klädjude från Gamla stan i
Stockholm.


— Ja, ingen kan ju veta vem hans morsa knullade med
i buskarna. Jak hava fine varer nästen gratis bare
schöne fru Goebbels nu lyfte kjolen och låte mik sticka in ten
lille pick och så blev Josef till, viskade den andre och så
frustade de av skratt båda två.

Nu tuggade de igen. Ostsmörgås luktade det som. Så
berättade han med tobaksaffären i Sundbyberg som satt
mitt emot mig att han hade tänkt gå ut som frivillig till
Finland.

— Men tanten ville det inte. Hon menade att jag inte
tänkte på mina förpliktelser mot henne och barnen.
Skulle hon sköta affären helt ensam, var det det jag
menade, sade hon. Jag sade henne att man inte fick
vara så egoistisk utan att hon borde vara stolt över att
vara gift med en man som vågade offra liv och blod för
en ideell sak. Men det gick inte att övertyga henne och
så tog kriget slut också innan jag kom i väg.

Han lutade sig längre fram och sänkte rösten och det
viskade nu bakom nacken på mig:

— Så menade hon att hon nog visste vad jag ville
egentligen, få mig ett nyp lite då och då med kåta unga
finska lottor. Och det var nog sant det med för de är fina
att se på och lite varmare av sig finskorna än svenska
jäntor fast jag lovade henne dyrt och heligt att sådant
hade jag sannerligen aldrig tänkt på en endaste gång
sedan vi gift oss.

— Jo, sade den andre, Finlandsfrågan ställde nog till
med tråkigheter i många familjer. Min äldre systers son
ville också gå ut fast han inte fick för min svåger som är
ingenjör på Eriksberg.

— Sedan blev jag ju inkallad i alla fall, sade han som

velat gå ut som frivillig, så nu får hon vackert sköta
affären och ungarna ensam i alla fall. Jag är fri som
fågeln. Nu får vi kanske märka hur småländskorna är i
sänghalmen.

Han frustade av skratt när han sagt det. Så tror jag
de drack igen för det kom en stark brännvinspust från
han som var från Göteborg från början och som satt
bakom mig.

De talade om Sverige nu och de båda var helt överens
om att Per Albin och sossarna varit landsförrädare
egentligen. Det var deras fel att Sverige inte hjälpte
Finland. De hade spelat under täcket med ryssen. Hon
Kollontaj och sossarna. Om Sverige verkligen hjälpt
Finland och inte svikit utan gått ut helhjärtat mot
ryssarna så hade England och Frankrike och Amerika
också gjort det på riktigt och då hade tyskarna gjort fred i
väster eftersom de redan fått Polen och gått med mot
ryssen de med och så hade det inte gått som det gått.
Alla borde ha enat sig om att göra slut på Ryssland i
stället. Men Per Albin hade sett till att Sverige hade
svikit.

Gubbarna pladdrade!

Men de där två vet ingenting om krig. De har inte
gått utan konvoj med kontraband genom Norra Ishavet
under det tyskarnas u-båtar were on the prowl. Men det
har jag. Och det kalla saltskummet stänkte upp över
bryggan och frös till isbark och stormen piskade mig i
ansiktet och hela det väldiga grå havet vräkte mot ms
Mathilda Thordén som stampade fram i den arktiska
stormen. Och den där tobakshandlaren kom aldrig till
någon front, men det gjorde jag. Jag har sett de små

skithålen ner i frostjorden som finnarna hade till skydd
ena veckan och ryssarna andra. Jag har sett deras
blockhus. Lössen sög ena veckan på finnar och andra
veckan på ryssar och de stelfrusna liken travades som
ved. Och när jag steg ner i blockhuset som finnarna
byggt och ryssarna sedan tog såg jag att på kortväggen
hade man i timmerstockarna omsorgsfullt kretat fram
en väldig ståkuk till vänster och en stor och öppen och
hårig fitta till höger och målat relieferna i rött och svart.

— Våra pojkar påbörjade arbetet, flinade majoren,
och ryssen gjorde det sedan färdigt och bemålade verket
ty varav hjärtat är fullt... så tystnade han ty han hade
fått syn på mig.

Vinden blåste över tundran när jag kommit ut och
den verkliga filmen började där. Lössen hade man
tillsammans.

Nu var de svenska gubbarna borta bakom mig och
jag sköt undan Petsamo och bilden öppnade igen och
det hade redan blivit vinter däruppe i Minnesota då fast
det inte var jul ännu. Den erövrade tyska kanonen från
världskriget som står framför the city hall hade varit
alldeles vit av frost i morse.

John och jag hade varit ute på morgonen och gått
genom den lilla staden och stannat länge på planen vid
den tyska kanonen och talat om modellflygplan. Han
byggde bra. Han var duktigare än jag. Mina händer var
klumpigare. Sedan hade John där vandrat fram och
åter och berättat för mig om det föredrag han arbetat på
hela hösten för the Baptist Youth Fellowship i Willmar,
det var ett slags kyrklig ungdomscirkel.

Han hade fått det som hedersuppdrag av pastorn,

som de kallade ministern, att hålla föredrag om
pionjärtiden på Thanksgiving och hela familjen hade varit där
för att lyssna och efteråt hade ministern tackat honom
särskilt mycket. Det handlade om det stora indiankriget
för sjuttiosju år sedan när siouxerna reste sig. Det var
bara i Minnesota man talade om kriget 1862 fast det
nog varit det blodigaste av alla våra orätta indiankrig.
Det hade kommit i skymundan för det stora kriget.
Inbördeskriget som vi sade här i Norr eller Kriget mellan
staterna som de sade i Södern där de ännu egentligen
inte ville gå med på att det varit nödvändigt för
Unionens framtid och vår utveckling att slavstaterna
förlorat.

John talade till mig som om jag varit en hel
församling och jag höll mina åsikter om indiankrigen för mig
själv. Mr. Francis hade resonerat med oss på hösten
både om kriget i Europa och om indiankrigen och om
andra krig. Det fanns rättvisa krig och orättvisa krig.
Inbördeskriget för Unionen mot slavstaterna hade varit
ett rättvist krig. Kinas krig mot Japan var ett rättvist
krig. Spaniens folk hade fört ett rättvist krig mot
Franco. Men han hade själv varit med i Världskriget och
sade att det kriget var ett typiskt orättvist krig. Man
hade bara lurat amerikanska pojkar att gå ut i krig för
storbankernas skull. Morgan och de andra hade lånat
ut så mycket pengar åt det brittiska imperiet för dess
krig att bankirerna sedan när Ryssland gjorde fred och
kriget höll på att ta slut måste muta politikerna att
skicka ut amerikanska pojkar att dö i Flanderns lera för
att kriget skulle fortsätta och de på så sätt kunde säkra
bankernas osäkra fordringar och indiankrigen hade

också de varit helt orättfärdiga och bara handlat om att
stjäla jord. Och i båda fallen liksom i det spanska kriget
1898 hade bankirerna köpt journalister och författare
och konstnärer som skrivit och diktat och målat för att
folk skulle gå med i krigen. Vi skulle inte tro på
vildavästernhistorier, sade han. Det var järnvägsbolag och
andra snikna profitörer som bestal indianerna på deras
jord. Den vi heligt lovat att de skulle få behålla.

Sådant hade Mr. Francis brukat säga på lektionerna
under senhösten 1939 när kriget brutit ut i Europa.
Men han fanns inte kvar i skolan när jag kom hem från
Minnesota och vårterminen började. Theobald hade
redan på hösten sagt att Mr. Francis var oklok och inte
hade förstånd att hålla munnen stängd fast han visste
att många i klassen kom från viktiga familjer där man
inte tyckte om sådant prat. Det var ju flera pojkar från
bankirfamiljer i klassen. Mr. Francis var nog a radical,
a real red och sådant gick inte an här i the United
States. Theobald sade att hans far alltid påminde
honom om att detta inte var Europa och här måste man
lära sig tiga med vad man tänkte när det var
främmande i närheten. Och det särskilt när man inte var född
här och kunde deporteras som man deporterade sådana
som blev kallade röda förra gången. Jag förstod vad
Theobald menade när han berättade det för jag var inte
barn längre och jag hade också hört vad de andra i
klassen nu sade om de röda om det var någon som inte
var överens om vad som stod i tidningarna och jag sade
numera aldrig emot när det inte behövdes. Jag bara
lyssnade och tänkte.

Nu gick John bredvid mig fram och tillbaka på

planen vid kanonen och talade högt med stora gester så att
folk vände sig om efter oss fast de kände igen honom och
visste att jag var hans syssling från New York på besök.

— Det var alldeles i början på pionjärtiden när vi höll
på att odla upp landet här. Willmar hade inte
grundlagts ännu, det skulle dröja sju år till och det hela
började nere vid Jackson på gränsen till Iowa. Det hade varit
missväxt och det var under inbördeskriget så
guvernementet hade inte råd att ge ordentliga ransoner åt
indianerna för att hålla dem lugna. Pionjärerna var
patriotiska, de gick ut i kriget för Unionen och First
Minnesota skrev en ärofull sida i Unionens hedersrulle. Det
var ett hjältemodigt och ärofullt regemente i kriget.
Men det hade gått ut så många vita män i kriget att
indianerna trodde att de nu var starka nog att kunna
återta jorden. Indianerna vårdade också sin bitterhet
för att de körts bort från området. De förstod heller inte
när vi talade om för dem att de hade skrivit på ett avtal
att nybyggarna skulle få deras jord och hade alls ingen
respekt för avtal och lagar utan de fortsatte att dra
omkring som de var vana vid. Så greps några tjuvaktiga
indianer och bestraffades och det blev bråk. Tre vita
blev ihjälslagna och sedan gick indianerna ut i krig
under Lilla Kråkan. Så kallades deras hövding. De slog
ihjäl femhundra vita och nybyggarna flydde till
Mankato sextio miles syd västerut härifrån. Men general Sibley
ryckte ut och slog ned dem och nästan alla siouxer blev
antingen ihjälslagna eller drevs ut i ödemarkerna
västerut och på annandag jul 1862 hängdes trettioåtta
indianer. Det skulle hängts fler om inte president Lincoln
varit en sådan människovän. Sedan när indianerna var

undan och det nu blivit fredligt och Homesteadlagen
gjorde det möjligt för envar att fr jord och järnvägarna
byggdes ut fick vi tillfälle att skapa vårt hederliga
välstånd genom hårt arbete.

Han talade med hög röst och stort allvar. John och
jag såg ganska lika ut fast han gick i hatt redan. Man
gjorde så här men det gjorde inte vi ungdomar i New
York, vi gick barhuvade. Jag lyssnade till honom men
sade inte vad jag tänkte. Inom mig höll jag med Mr.
Francis. Och ju mer John talade ju mer rätt hade Mr.
Francis om indianerna. De hade haft goda skäl att gå i
krig mot de tjuvaktiga pionjärerna. Det var siouxernas
land. Till och med statens namn — Minnesota — var
ett siouxnamn.

John hade hållit detta tacksägelseföredrag som
ungbaptist i kyrkan. Och hela familjen var baptister sedan
två generationer. John själv var troende. Det hade han i
förtroende berättat och han hade sagt att han kanske
skulle bli missionär eller gå ut och predika när han var
färdig med skolan. Det hade han inte berättat för någon
människa förr, sade han. Inte ens för sin mor. Han tog
allt det där med Jesus på allvar och menade det. John
var den första troende pojke jag träffat i Amerika.

Jag hade inte sagt emot honom om indiankrigen och
jag sade inte emot honom då när han talade om Gud
heller. Tvärtom, jag låtsades att jag var kristen och
troende jag med. Vi föll på knä och bad böner vid
sängkanten var kväll så länge jag bodde där. Första kvällen
när han sade:

— And let us now pray!

Då gjorde jag så för att jag inte ville ha bråk med

honom eftersom han var Eloises bror och hon bad
samman med systrarna om kvällarna hon med. De var ju
alla troende i familjen sade de och jag gick med dem i
kyrkan om söndagarna. Jag såg på Eloise när hon sjöng
och även om jag inte visste om hon verkligen trodde på
allt det där tyckte jag att jag gott kunde låtsas jag med.
Det kostade ju ingenting och ingen av dem visste ändå
vad jag tänkte när jag satt i bänken bakom henne.

Sedan märkte jag att John trodde på allt jag sade. Jag
berättade om Bund och hur de marscherat och hur det
varit när bundisterna blev bortjagade från Union
Square och ju mer jag berättade ju mer trodde han. Det var
som Mark Twain och berättelsen om den förstenade
mannen. Han bara gapade och trodde och då blev det
spännande också att se om det gick att låtsas gudlighet.
Vi föll på knä och det var för mig som att gå på lina.
När man balanserar och låter det svaja hit och sedan dit
under fötterna undrar man hur länge man kan hålla
balansen innan man ramlar och man svajar då mer och
mer. Särskilt om man balanserar på en lina högt uppe
över golvet blir det en kittlande spänning upp genom
kroppen så man blir alldeles torr i munnen.

Jag tog John i hand om kvällarna och förde ner
honom på knä och när vi låg på knä då hittade jag på
berättelser om tappra missionärer och stora predikanter
som frälst många människor från synd och jag gjorde
egna liknelser om Jesus och under det jag berättade för
honom om Guds under i människohjärtat ropade jag
nästan högt då och då: Amen! Amen! och Oh! Jesus!
Oh! Jesus! och sneglade på John för att se om han
upptäckt mig men han trodde på mig hela tiden och när

han sedan öppnade ögonen var de alldeles blanka och
han sade efteråt att jag var honom till så stor hjälp och
att han aldrig i livet kunnat tala så öppet med någon
människa som med mig om sådant här som Kristus och
döden och synden och tron. Inte ens med pastorn. Och
John tog mig i hand och tackade mig.

Gud var en saga. Men ingen vanlig saga för Gud var
också ett sätt för prästerna att försörja sig väl på andras
arbete. Det hade morfar och Alva rätt i. Med hjälp av
Jahve och Kristus eller Baal eller Krishna eller vad man
nu kallade den figur man hittat på att göra en gud av
kunde man lura av folk pengar att bygga kyrkor och
avlöna präster. Den katolska kyrkan var den allra
skickligaste på detta. Den hade tillsatt och avsatt både
kejsare och kungar.

Om katoliker hade jag hos farmor läst i farfars tre
röda band "Fältskärns berättelser" innan jag kom till
Amerika där det fanns både judar och katoliker i
klassen. Jag hade sista sommaren i Sverige legat på mage i
det ljusa rummet i Mariefred och ljudat jesuitens ord
och statsfångens svar:

— Ja, hvad mer! återtog jesuiten hånleende. — Hvad
mer, om du, eländiga verktyg, uppoffrar ditt namn,
allenast kyrkan vinner sin stora seger! Hvartill tjenar
dig menniskors pris, om din själ brinner i afgrundens
glöd, och hvad skadar dig menniskors förakt, om du
genom detta offer vunnit martyrers krona i
himmelen?

— Men sanningens sak ... historiens oväldiga dom! ...

— Bah, hvad är historiens sanning? Är det väl den
lydiga slaf, som följer i hälarna menniskors förvillelser


... den papegoja, som tanklöst pladdrar efter alla deras
dårskaper?

Ibland hade jag tänkt att jag kunde komma
vandrande till en jesuitskola och be att få bli katolik och sedan
bli präst och sedan blev jag biskop med hjälp av
jesuiterna som i mig sett möjligheten återta sitt välde och i
kardinalskollegiet segrade jag därför fast jag inte fick
rösta på mig själv och så hade jag tänkt på vad jag
skulle göra om jag blev påve. Det första jag skulle göra
var att krossa jesuiterna med bepansrad näve så deras
intriger stäcktes för alltid.

Men mina katolska klasskamrater hade inga sådana
drömmar. De pratade om sin kyrka och sina präster
som om det inte alls var något särskilt med den. Om
man var vanlig liten präst åt sådana familjer kunde
man efter mässan sitta om söndagskvällarna efter
maten och rapa med strumpfötterna mot vedbrasan och
tänka att folk var bra dumma som gödde en. Till dess
det blev revolution som i Frankrike när prästerna fick
bikta sina synder inför folket och berätta inför allt folket
hur de lurat till sig tiondet. Men i Amerika trodde folk
på Gud. De sade så i alla fall.

Det roligaste stycke jag visste på svenska om det här
med gud var det som August Strindberg skrivit i "De
lycksaliges ö". Den berättelsen hade jag läst gång på
gång och skrattat så jag började hicka och nästan fick
ont i mellangärdet. Det var redan när jag först kommit
till Amerika hösten 1938 jag hade köpt Strindbergs
"Svenska Öden och Äventyr" i två röda band nere på
Bonnier's Scandinavian Books vid 37:th street och
Third Avenue. Där hade jag senare också hittat

"Adamsons resa" och "Lort-Sverige" och annat på
svenska språket fast jag då redan börjat läsa mest på
engelska.

— Nu skall vi be! sade jag till John och han föll på knä
bredvid mig och jag tänkte då när jag bad och jag fick
honom att upprepa mina ord att nu är jag den Lasse
som inte ätit av glömskans bär. Fast jag är en slug Uffka
också som hittar på nya böner i helvetesläran. Och
John låg på knä bredvid mig och knäppte sina händer
och bad så som jag sade att han skulle be och efteråt
tackade han mig.

Jag kunde den vanliga kristendomen i Sverige för den
hade fröken Rehn lärt mig i Ålstens folkskola,
psalmverser och allt. Med farmor hade jag också fått gå i kyrkan
i Mariefred om söndagarna. Nog kunde jag
gudstjänstordningen allt. Vad säger prästen? Vad svarar
församlingen? Och jag visste något om hur de andra
kristna utanför kyrkan var när de samlades för att be för
jag hade gått med Hans som också gått för fröken Rehn
i Ålsten till baptisterna när jag bodde i Sverige. Hans
var ungbaptist. Han ville värva mig. Vi hade suttit
högerut i de bruna bänkarna och jag hade tittat på dem
och lyssnat på dem och låtsats lite för att inte Hans
skulle få obehag av att ha tagit mig med.

— Så du har varit på infödingsbesök, sade Gunnar
sedan när jag berättade om det. Stoppade man ner dig i
en balja också? och så skrattade han.

Men det hade han bara sagt för att han var på gott
humör och Alva inte hörde det och för att det var han
själv som sade det. Annars fick man själv ingenting säga
om de kristna utan att få höra att man måste visa

respekt för andra människor och deras tro. Och Alva sade
alltid att man måste ständigt vara försiktig och hålla
tand för tunga och att man får aldrig visa vad man
tänker när man möter präster eller sådana där rabbiner
som finns här i Amerika bland mina klasskamraters
fäder också. Särskilt inte i Amerika. Här måste man
alltid tänka sig för innan man pratar.

Det var därför särskilt kittlande spännande att pröva
hur långt jag kunde få John med mig. Jag hittade på
olika kristna äventyr och biktade mig också för honom
och berättade hur jag svikit min Herre Jesus Kristus
när de otroende kamraterna i skolan i Sverige ville slå
mig för att jag var troende och att jag då av feghet
övergivit min tro men sedan legat på knä hela natten
och bett Milde Herre Jesus om tillgift till dess jag kände
nåden. Och John han trodde på det! Det syntes på hans
ögon och hans öppna mun.

Jag förstod hur prästerna kände det när de fick makt
över församlingen. De gjorde som jag gjorde med John
och det var väldigt spännande. Det gällde vem som var
starkast och var som att brottas fast man inte använde
annat än ord och tonfall och gester och miner och
sådant. Jag hade ju läst om hur man gjorde. Både i Hunts
lilla gröna bok om hypnotism och suggestion som jag
tagit från Alvas bokhylla och i romanen om Elmer
Gantry.

Jag berättade aldrig för John att jag bara gjorde allt
detta med honom på lek. För egentligen var det inte
bara en lek där jag skulle pröva hur långt jag kunde få
honom med mig. På det här sättet kunde jag vara kvar
hos dem en tid till fast jag annars borde ha rest till

grandonkel Albert och de andra släktingarna inne i St.
Paul. Jag ville vara i samma hus som Eloise. Jag ville
följa med Eloise till hennes vänner. Det gällde därför att
få dem alla att tycka bra om mig. Och när Eloise inte
såg det tittade jag på henne och om nätterna tänkte jag
på henne så där. Men jag sade ingenting till John. Jag
talade aldrig om hans syster med honom. Jag bara
låtsades inför honom och hela hans familj som om det var
han och jag som var riktigt goda vänner fast han var
mig fullkomligt likgiltig och jag tyckte honom ganska så
dum fast han var skicklig när det gällde att bygga
modellflygplan.

Jag kunde använda honom på annat sätt också. Man
kan inte leka händelser ensam riktigt bra. Efter jul när
jag bott hos dem en tid lekte vi raiden mot Harpers
Ferry med Johns tennsoldater. Men först höll vi rådslag
uppe i Kanada där jag utsåg mig till överbefälhavare
och diktator och John fick hjälpa mig skriva the
Provisional Constitution and Ordinances för det nya
regemente i vilket alla slavar skulle bli fria. Sedan när vi
förlorat och tio av mina män stupat var jag för stolt för
att fly och då fick John vara Robert E. Lee och fråga
John Brown med vilken rätt han gripit till vapen och jag
stod mitt på golvet med högra armen utsträckt och
pekfingret rest mot höjden och det rös ända ner i tårna på
mig när jag sade med så dånande röst som möjligt:

— To free the slaves with the authority of God
Almighty!

Sedan turades vi om att läsa upp John Browns tal
inför rätta för då ville John vara med att läsa fast jag
läste bättre. Grandonkel Albert hade sagt honom att

det talet nästan var lika viktigt som
Gettysburgadressen.

När John Brown då till slut skulle hängas gick jag
själv fram till galgen och lade själv snaran om halsen
och dog värdigt så att folk skulle minnas honom för tid
och evighet.

Men den dagen när vi lekt John Brown och jag känt
orden genom hela kroppen upptäckte jag att ingenting
hade hänt med John, det var som om han inte hört
orden inom sig. Han sade bara att han var hungrig. Jag
borde ha tänkt på det och förstått. Men det gjorde jag
inte ty det var för Eloises skull jag lekte med honom.
Efter middagsmaten satt vi i hans den, hans lya, som
vanligt. Det var ett slags litet herrum eller ett litet
kontor. Flickorna i familjen sov alla i samma säng i samma
rum men John han var pojke och skulle föra namnet
vidare och hade därför inte bara ett eget rum att sova i
utan därtill också sitt den. Ett särskilt rum, en egen lya,
där han kunde bygga modellplan och läsa läxor och
lyssna på radio. Ibland kom någon av systrarna in för
att hälsa på. Jag väntade på att Eloise skulle komma.
När hon stod i dörren kände jag att jag rodnade och
vågade först inte se henne i ögonen fast jag ville det.

Och nu tänker jag inte på John och minns bara
Eloise och nu när jag stirrar på vassviken och skogsbrynet
gör det ont i mig och det blir som en klump i bröstet och
det svider i ögonen ty där står hon framför mig i sin
åtsittande turtlenecksweater och sin grå kjol och säger:

— See! I have cherub knees too.

Men just när jag hör henne säga det och denna gång
verkligen söker se henne rätt in i ögonen ser jag hennes

ögon bli stränga. De blir nu svarta av förakt och då hör
jag också hennes röst när hon talar om the new
davenport och sedan börjar John där bakom mig tala om
Jesus Christ och uppgiften och offret och the mission
igen och jag kan då inte se Eloise ordentligt nu längre
för hon har förlorat färg och tonar bort. Johns röst blir
nästan svensk och jag ser bara den grå ladan bortom
viken mitt i landskapet därutanför rutan och nu talar
brännvinsgubbarna om mordbranden i Luleå. Fast de
kallar den inte mordbrand.

— Det är synd om pojkarna. Visst kanske det blev
nödvändigt för myndigheterna att gå till rätten med det
här och göra domstolssak av det nu när det gick som det
gick och folk dog och allt. Men jag kan inte hjälpa att
jag tycker det är lite rättshaveristiskt att ställa till det så
för dem. Och det måste ju vara tungt för domaren att
döma dem. De drevs ju av fosterlandskärlek bara.

— De skötte det inte. Sådana där saker skall ingen få
veta något om när man gör. De kunde inte göra det rätt.
De blev ju fast. Officerare får inte vara så dumma att de
ertappas som snorungar med händerna i syltburken.

Nu tror jag de åt igen för de vart tysta ett tag. Men
jag hade hört pappersprassel och sedan började det
tugga helt nära bredvid mig. Drack gjorde de nog också.
Efter en stund fortsatte gubbarna därefter med pratet
utan att jag kunde tänka bort deras röster:

— Man kunde väl fått tyst på kommunisterna
däruppe utan att ge dem extra reklam. Nej, man borde
bara stängt tidningen och låst in kommunisterna i ett
läger någonstans och sedan tagit ut dem på isen och
klubbat dem i huvudet på natten och stoppat ner dem i

en vak och låtit dem bli borta bara och lagt locket på
allt prat så hade det inte blivit någon historia av det
hela.

— Det skulle blivit prat då med. Det är alltid någon
som sladdrar.

Rösterna tränger fram mot mig hela tiden fast jag
söker stänga öronen. Svenska fyllgubbar, tänker jag.
Djävla förbannade svenska fyllgubbar i helvete. Jag
formar orden med läpparna men släpper inte ut något
ljud. Jag nidstirrar ut genom rutan och försöker bygga
en mur bakom mig mot gubbarna och kärringarna och
ungarna och alla djävlar och allt deras ätande och
pratande och pruttande och deras pisslukt. Men Eloise är
borta och bilden öppnar sig inte hur jag än försöker.
Ladan är lika hopsjunken därute, det sticker kolrök i
näsan och gubbarnas röster tränger sig på hela tiden.
Och de är precis som de var i Chicago legionärerna.

— Det borde ha skötts riktigt. Man kunde skickat dem
över gränsen och låtit finnarna ta hand om dem och
sedan sagt som det var att de försvunnit när det började
osa katt för kommunisterna däruppe och nog tog sig
över gränsen österut på väg mot sitt riktiga fosterland
och sedan vet man ingenting.

— Men pojkarna var inte beräknande. De var
upphetsade. Bara pojkspolingar. Obetänksamma.

— Och landsfiskalen skall ursäktas för sin dumhet då
han var tokig, menar du. Visst! Men när det hela kom
ut och det blev skandal måste man ju göra något. Då
måste man döma dem till någonting. Det där borde
skötts på annat sätt. Jag kunde själv gjort det med
vänster hand.


Så rycker tåget till. De måste ha druckit en hel del
gubbarna ty de skrattar hojtande och tobakshandlaren
från Sundbyberg ropar för full hals:

— Spräng dörrar och grindar gott folk.

Det slamrar i kopplingarnas kedjor och buffertarna
slår mot varandra. Det pustar och stöter och skakar och
drar och sakta börjar tåget få upp farten och ladan är
borta och nu vrider scenen utanför den strimmiga rutan
och sjön därute försvinner och sedan är det åter
granskog och bara granskog och jag hör inte längre så noga
vad de säger bakom mig för tåget kränger och det
gnisslar och knakar i den gamla vagnens trävirke, det dunkar
i rälsskarvarna och utanför rutan drar Sverige förbi.


V

Landskapet slöt sig mörkt kring det skumpande tåget
vårt. Nu syntes himlen knappt. Så hög växte skogen.
Granarna stod så tätt intill banvallen att de nästan
skrapade sig mot de smutsrandiga rutorna. Det finns
inga riktiga tåg i Sverige. Det var i Amerika vi hade
sådana. Det var obekvämt att sitta som jag satt och det
pustade kolrök och det stånkade och stötte och vaggade
när det här gamla svenska tåget helt sakta tog sig
söderut genom granskogen. Men att det gick så här sakta det
berodde nog mest på kriget och mobiliseringstrafiken
antog jag. Det var väl den som blockerade
bansträckorna. Och det var nog också den militärtrafiken som tagit
alla bra vagnar så vi i det här tåget måste sitta i dessa
eländiga och livsfarliga trävagnar. Vid a corn-field meet
skulle det bara bli kaffeved av dem och vi alla dö. Loket
var inte mycket att säga om. Jag kan inte de svenska
loken så bra och jag hade ju inte hunnit se närmare efter
men jag tror loket här var rätt hyggligt, ett äldre
persontågslok litt. B. av 1910 års typ, en 2' C som man sade
här eller en 4-6-0, en Ten-wheeler, som vi skulle sagt.
Det arbetar med bra mycket lägre ångtryck än våra
riktiga lokomotiv och är inte särskilt tungt men kan
användas på småbanor som den här. Kanske har man

haft det undanställt.

I vintras däremot! De fyrahundratio milen från
Chicago till St. Paul och de fyrahundratio milen tillbaka till
Chicago hade jag då åkt med Chicago, Milwaukee, St.
Paul and Pacific på någonting som var helt annorlunda,
på ett riktigt tåg för det tjugonde århundradet; deras
"Hiawatha". Namnet på järnvägen var alltför långt så
den banan brukade kalla sig bara "The Milwaukee
Road". Och den riktiga Hiawatha hade varit en av
indianernas stora statsmän för fyrahundra år sedan. Det
Longfellow skrivit om honom var bara påhitt. Men
Longfellow var rätt tråkig annars också. Han var en
sådan jag inte läste. I skolan hade man talat med oss
om den riktige Hiawatha. Han som organiserade
Iroquis förbundet, det som sedan blev de Sex Nationerna.
Vi hade lurat dem och bedragit dem och tagit deras
land från dem och Barbara hade satt oss båda klasserna
i en ring på golvet och själv satt hon med korslagda ben
mitt i ringen. Hon hade blundat och vaggat och slagit
på trumman med handflatan och vi hade sjungit efter
henne:

Woe! Woe!
Hearken ye!
We are diminished!
The cleared land has become a thicket.
Woe! Woe!
The clear places are deserted.
Woe!
They are in their graves —
They who established it —



Woe!
The great League.
Yet they declared
It should endure —
The great League.
Woe!
Their work has grown old.
Woe!
Thus we are become miserable.


När sången var slut satt hon kvar där mitt i ringen och
blundade och vaggade och nynnade under det hon
trummade vidare med handflatorna och tillslut sved det
i ögonen och jag kände snyftningarna komma och jag
höll på att börja gråta fast alla kunde se det. När vi gick
hem talade Nelson och jag om allting i skolan den
dagen utom om just det. Jag tror han nästan gråtit han
med.

Tåget Hiawatha var dock nog det berömdaste tåget i
världen. Det var bara sex strömlinjevagnar i tågsättet
för några år sedan när man börjat köra det snabbtåget.
Det var tolv vagnar och nästan sexhundra passagerare
nu när jag åkte ner med det tåg som gick klockan ett på
eftermiddagen mot Chicago. Och det var för att det
blivit så många passagerare och därför så många
vagnar man dubblerat tågen och bytt från
Atlantic-lokomotiv till de starkare Hudson-lokomotiven och gått från
4-4-2 till 4-6-4 fast de oljeeldade Atlantic-lokomotiven
egentligen både är vackrare och mer omtyckta av
lokförarna.

Jag hade suttit i observationsvagnen längst bak när

jag åkte upp med "The Morning Hiawatha" och vetat
att det snabbaste ångloket i världen, en koleldad och
strömlinjeformad Class F-7 i hundraserien som just
byggts av Alco drog tåget. Enligt tidtabellen höll vi 80
miles i timmen. Men om så var nödvändigt kunde vi
köra 100 miles i timmen i genomsnitt och tåget hade
klockats till 125 miles i timmen. Och då drog loket full
last. Ett så flott ånglok fanns ingen annan stans i hela
världen. Jag hade varit framme och tittat på det. Trots
att det fått en sådan där strömlinjekåpa var det rent
klassiskt. Jag kände dess data. Femtio fot långt, en fire
box på åtta gånger tolv fot, sju fots diameter på de höga
drivhjulen och Walschaerts slidstyrning och en riktig
tender med två treaxlade boggier. Där rymdes kol och
vatten nog och övernog.

Egentligen tyckte jag inte om att man klädde på
lokomotiv med strömlinjeformskåpor. Det var inte
konstruktivt nödvändigt. Själva maskinen skymdes.
Ånglokomotiven tappade sin egen skönhet då. De såg billiga
ut som flickor med för mycket smink. Man hade visat
andra sådana påklädda lokomotiv i
järnvägsavdelningen på världsutställningen från olika banor. Och man
berättade där för mig och andra besökare att NYC:s
Hudson hade stylats av Henry Dreyfuss och att
världens största och tyngsta ånglokomotiv som vägde 526
ton och som konstruerats av Pennsylvanias ingenjörer
— en 6-4-4-6 — hade stylats av Raymond Loewy. Men
man sade inte vad ingenjörerna hette. Det hade retat
mig.

På världsutställningen hade jag också sett
engelsmännens strömlinjeformspåklädda Coronation-lok. De

hade kört runt med det i Amerika och sedan ställt ut
det. Det var deras stolthet. Ett Pacific lokomotiv, 4-6-2.
Men det var trots allt inte något som gick upp mot
Hiawathas Hudson. Det var tjugo fot kortare och två fot
lägre och nästan nittio ton lättare. Ett lokomotiv som
passade på en liten ö utanför Europa. Men finare i
konstruktionen och med långt högre ångtryck än
någonting i Sverige förstås. Här har man inte följt med i
utvecklingen. Lokomotivens ångtryck är kvar på
nittonhundratiotalsnivå. Och här i Sverige där man ingenting
visste om Hiawathas Hudson visste generaldirektörer
och baningenjörer och stinsar och andra vid Statens
Järnvägar nog heller inte ens om att det fanns sådana
lokomotiv som det engelska kröningslokomotivet ute i
världen.

Och det mörka därute, det som spretar och som
stryker tätt förbi rutan, är Sverige. Gransverige. De är tysta
nu gubbarna. De sover. Och det som pyser och fiser
bakom mig, det som snattrar och snarkar, är detta
mörka barrlandets infödingar. Svenska folket.


Svenska folket är ett fisande folk
Oh ja, ett fisande folk.
Sverige är ett mörksens land
Oh ja, ett mörksens land.


Ja, jag satt vid fönstret i en svensk trävagn med öppna
plattformar. Fyra dunkande järnhjul och en trälåda.
Inga riktiga kopplingar ens. Som på
ådertonhundratalet. Och detta var det som kallades stambana i Sverige!


Do you call that a train?
No! No!
Do you call that a train, brother?
Oh no! No never!


Det är rytmen därbakom det gäller. Det är på den man
broderar orden, det hade Lomax den yngre pratat om
på den musikföreläsning i skolan där han skulle
introducera Huddie Ledbetter, Leadbelly. Det var Mrs.
Roosevelt som fått ut honom ur fängelse. Det var när
både min klass och flera andra klasser hållit på med
rural folkways. Då sjöng Leadbelly för oss. Både sin
Boll Weewil och sin Pick a Bale of Cotton och berättade
till det. Han avslutade med the Midnight Special och
vid shining it's everloving light on me fick jag bita ihop
tänderna så ont gjorde hans röst.

Efteråt fick vi på musikstunderna stå på rad och
klappa händer och sjunga Pick a Bale of Cotton under
det de olika paren dansade. Men jag ville inte dansa.
Jag var inte bra på det. Sedan satt vi på golvet och
talade om bomullsekonomi och share cropping och
tittade på fotografier. Barbara som hade hand om
musiken var ju student på Columbia och höll mest på med
den där sydstatsfolkmusiken som spegelbild av rural
economy ty det skrev hon sin avhandling om. Men hon
hade oss också att sjunga street songs. Barbara var själv
från Lower East side och det var därför hon kunde alla
dessa sånger som flickorna där sjöng när de hoppade
rep eller studsade boll. De flesta i klassen hade inte fått
leka på gatorna och blev nästan osäkra när hon ställde
sig rakt framför oss och sade:


— Just you sing after me!

Så satte hon händerna på höfterna och sjöng ut och vid
varje fras gjorde hon en avslutningsknyck med
underkroppen så kjolen svepte om henne och vi sjöng efter.


The prettiest girl
The prettiest girl
I ever met
I ever met
pushed ten kids
pushed ten kids
in a cart
in a cart
down Third Avenue.
down Third Avenue.
Seven were her own
Seven were her own
and three her ma's
and three her ma's.
And she said:
And she said:
They just keep a-coming!
They just keep a-coming!


Många av de street songs hon sjöng för oss när hon
studsade boll eller hoppade rep var ju nästan fräcka.
Inte egentligen i orden kanske men särskilt på det sätt
hon sjöng till med rösten och kroppen ord för ord:


She has oomph,
she has it,



she can do the split,
but you bet
she will never do this!


Det var också hon som berättade för oss att barnramsor
och barnlekar tillhör de äldsta kulturlagren.

— When you count somebody out genom att peka och
räkna: Eenie, meeney, miney, mo, då använder ni de
äldsta walesiska stammarnas räkneord.

Hon var en av de lärarinnor jag tänkte på ibland om
nätterna. Hon var som Karna varit. Lika gammal
också. Det sätt hon stod på. Och det sätt hon höll munnen.
Men tvärtom på något sätt. De var både väldigt lika
och väldigt olika. Men det var också hon som tagit
Lomax och Leadbelly till skolan.

Om bakgrunden till the Boll Weevil holler fick jag i
uppdrag att hålla en talk. Det är en av de värsta
skadeinsekter vi har. Det är en gråbrun skalbagge ungefär en
kvarts tum lång. Anthonumus grandis heter den. På
svenska skulle man säga Bomullsvivel. Den kommer
från Centralamerika och nådde till Texas år 1892.
Sedan 1922 har den erövrat alla våra bomullsodlingar och
vi förlorar nu i genomsnitt en miljon femhundratusen
balar bomull vart år på dess härjningar. I diskussionen
efteråt sjöng hon sången mycket tydligt för oss så vi
skulle höra varje ord.

— Det finns en dubbelmening i texten, sade hon.
Förstår ni den?

Sången handlade inte bara om en insekt, menade
hon, den handlade också om share-cropperns hela
livssituation. Boll weeviln förkroppsligade såväl jordägaren

och köpmannen som bankerna. Det var egentligen a
song of social protest. Pick a Bale of Cotton däremot var
en stolt sång. Där dansade arbetsfolket efter
arbetsdagens slut i stolthet över sitt arbete.

Men jag tyckte bättre om Grey Goose. Det var något
som inte stämde med att jump up, turn around and pick
a bale a day. Sterling A. Brown hade också sagt till mig
när han var ute hos oss på Long Island att det inte
fanns någon möjlighet att plocka a bale of cotton på en
dag och att frågan var om det där ens var en riktig reel
som man dansat till om kvällarna. Han trodde nog att
det var en sång mest gjord för vita lyssnare. Men Grey
Goose var en riktig folksång. Den handlade om gåsen
som ingen kunde ta död på. Man kunde skjuta den
och plocka den och koka den sex veckor men hur
man än sedan försökte sticka i gåsen och skära i den
hjälpte det inte och även om man tog gåsen till the
sawmill så bröt sågen sina tänder mot honom och Sterling
sjöng:


And the last time I seed him
He was a flying across the ocean
with a long string of gooslings
And they were all going: Quink, Quack.


And that they were all going: Quink, Quack trots allt;
det kunde ingen vit sydstatare egentligen tycka om att
höra, menade han.

Jag försöker låta rälsdunket göra rytm och brodera
ord på den ungefär som Leadbelly med Grey Goose
eller kanske Midnight Special som ju mer är så som jag

känner mig just nu (Oh you wake up in the morning,
hear the ding-dong ring/ Go marching to the table, see
the same damn thing) och jag ser ut på granskogen som
drar förbi och sjunger tyst och för mig själv så ingen
skall höra och lägga sig i orden. Men nu när loket
stånkat upp sig till lite fart stämde inte rytmen längre. Man
har så korta räler här i detta land. Och sådana här
vagnar har vi inte haft sedan the Civil War. Jo, på våra
små narrow-gauge lines i Södern och far out West fanns
sådana här vagnar.

Det snarkar kring mig ty fyllegubbarna sover. Han
mittemot snörvlar med öppen mun ser jag när jag nu
kan titta på honom. Han bredvid mig är som en tung
hösäck mot mig. Jag knuffar till honom med armbågen
så han skall luta sig mot andra hållet och jag märker
hur han vältrar över och utanför är det bara skog och
skog och skog.

Och inte kan de bygga så det håller ens svenskarna.
Snart kommer vi till Getå. Där rasade banvallen under
snälltåget från Malmö klockan sju förmiddagen den
första oktober 1918. Den var byggd på lera och
mjälsand och när loken dunkat tillräckligt länge mot
underlaget och regnen kom då släppte
sammanhållningen och massan började glida mot Bråviken. De
svenska ingenjörerna hade glömt att det varit istid över
landet och att det i denna geologiska period sedan
regnade om höstarna och mjälsanden blev som såpa.

I det höstsvenska morgonmörkret störtade därför
lokomotivet och sju vagnar utför stupet och började
brinna. Fyrtioen personer dog därnere under skredet den
morgonen. Det var ingen olycka. Det var

ingenieursdumhet. Det finns egentligen inga olyckor. Olyckor är bara
ett sådant ord som de okunniga använder. För några
veckor sedan jämrade sig radio och tidningar hos oss för
att det hade smällt om natten för the Lake Shore
Limited på Chicago runnen uppe i Mohawk Valley på the
New York Central system. Inte var det någon olycka
inte! Banvallen var inte dåligt byggd som vid Getå men
Gulf kurvan där är den värsta på den linjen. Expressen
var en kvart försenad. Lokföraren Jesse Earl försökte
köra in den tiden and was hitting sixty miles an hour
när han gick in i the Gulf Curve. Det var femton miles i
timmen högre fart än tillåtet och lokomotivet hans
jumpade och nine cars piled up och där dog 30 personer och
etthundra skadades. Granarna dunkade förbi och nu
sjöng det:


Put in your water and shovel in your coal
Put your head out the window, watch them drivers
roll
I'll run her till she leaves the rail
'Cause I'm a quarter of an hour late with that
Chicago mail
He looked at his watch and the watch was slow,
He looked at the water and the water was low,
He turned to the fireman and then he said:
"We're goin' to reach Chicago but we'll all be dead!"


Om det var en olycka är jag Mary Mother of Christ!
Man behöver inte vara utbildad lokförare för att veta
vad som händer när man går in med ett tåg i en kurva
med alltför hög fart. Det räcker att en enda gång ha haft

ett leksakståg. Det finns inga olyckor. Det finns bara
dumhet och medvetna brott. Det brukade Gunnar säga.
Den som slår sig med hammaren på tummen vill slå sig
på tummen. Annars skulle han inte hållit fram sin
tumme och slagit på den, brukade han säga om man
klagade.

Talet om olycka är en de fegas medvetet okunniga
undanflykt, sade han vid söndagslunchen när man
diskuterade varför jag först slagit sönder den blå
askkoppen av fint porslin när jag skulle torka den och
sedan sagt att det var en olycka. Den var hal efter disken
och jag tappade greppet och det var därför den föll, så
hade jag ursäktat mig. Det var undanflykt, menade
han. Jag borde i stället fråga mig varför jag hade velat
slå sönder askkoppen. Det var mycket få ting han fäste
sig vid här i livet, det visste jag ju. Men jag hade vetat
att just denna askkopp betydde mycket för honom. Ty
den hade han fått som avskedsgåva av sina elever i
Genève första gången han var professor, sade han. Den
var viktig för honom. Jag borde därför inse och så
erkänna att jag slagit sönder askkoppen för att hämnas på
honom. Att jag tappade askkoppen var alltså egentligen
ett fadersuppror. Det är bara genom att på detta sätt
lysa rätt genom sig själv och se sina verkliga motiv
tydligt som man kan bli människa, sade han. Om man
när någonting inträffar säger att det bara blev så då
lurar man sig själv, håller sig nere i undermänsklighet
och omedvetenhet och kan aldrig växa till en människa
av värde. Fingrarna slinter för att man själv bestämt att
de skall slinta. Inga undanflykter alltså! sade han. Och
Alva höll med. Fast hon sade det på franska, den som

excusar sig accusar sig.

Det finns alltid någon som bär ansvar. Man borde
därför ha frågat varför han baningenjören som
konstruerade Östra stambanan planlagt Getå-katastrofen.
Men han var nog död när det hände. Jag tittade ut mot
den mörka skogen som drog förbi och gjorde en tecknad
film om det hela:

En liten man med flintskalle och glosögon sitter vid
sitt skrivbord på Järnvägsstyrelsen och bara väntar och
väntar och man ser hur hans feta fingrar med stora
guldringar på trummar mot det blanka bordet. Han
skrockade och skrockade. Och så dröjde det ända till
hösten 1918 då han själv först pensionerats och sedan
dött innan alla förutsättningar uppfyllts och det
planlagda massmordet verkställdes. Men det var svårt att
visa. Det måste någon säga.

Men man kunde låta en almanacka eller så tappa
blad och årtal och allt det snöade ner kring honom
under det han maskerades till äldre och äldre. Då
visade man att han hade suttit där vid sitt blanka skrivbord
och haft hög vit krage alla de år han väntat och på
väggen bakom honom hade det hängt en rad oljemålade
porträtt i ovala guldramar. Där hängde de hans alla
brottsliga föregångare med vita kindskägg och stora
ordnar på bröstet. Och jag såg hur filmen visade att
banvallen gled, mjälsanden var nu hal som såpa efter de
stora regnen och så störtar loket och drar vagnarna efter
sig och lågorna slår högt mot himlen och de brottsliga
överingenjörerna lutar de oljemålade huvudena mot
varandra och skrockar så ordnarna hoppar.

Nu syns vatten. Gubbarna har vaknat. De talar om

flickor. Han från Sundbyberg lutar sig fram och viskar
så de båda fnissar. Han berättar om hur han haft ihop
det med sin frus syster när frun just kommit hem från
BB och inte kunde ännu:

— Kaffebullarna är snart klara, ropade hon till svar
och då satte jag på henne rätt där hon stod vid
bakbordet! Och tanten låg där i kammaren och märkte
ingenting.

Då med ens ser jag Eloise igen. Men nu är det på
festen och jag mår redan illa. Och visst vet jag varför.
Och visst vet jag varför jag sökt styra allting jag tänkt
och det jag sett om Eloise till hennes kerubknän.

— On the new davenport!

Mitt i festen hon tagit mig till och mitt bland alla
hennes vänner stod jag och spydde och jag spydde över
den blommiga soffan och jag spydde över den äkta
mattan och jag spydde över det fina skrivbordet och alla
bara såg på mig med avsky och jag hörde hennes ord:

— On the new davenport.

John hade inte fått gå med på festen. Han var för
liten trots att han bara var ett år yngre. Men han hade
stått i dörröppningen och flinat när jag gick till festen
med den finklädda Eloise för han visste ju vad som
skulle ske.

Jag hade känt det komma när vi skulle dansa. Ja, jag
hade känt det ända från början när jag kom in i
husvärmen efter att ha promenerat dit med Eloise. Men jag
hade intalat mig själv att jag skulle klara det. Det var
hennes bästa väninna som fyllde år och hade inbjudit
sina klasskamrater. Eloise hade fått lov att ta med mig,
sin kusin från New York. Men John hade inte fått gå.

Han var för liten, sade Eloise vid lunchen.

Det var mitt eget fel att det gick så. Och jag hade
vetat hur det skulle bli redan långt innan jag klädde om
för att gå med Eloise till festen.

Ty då på eftermiddagen hade John dared me. Jag
hade förut, en av de första dagarna, berättat att jag
kunde dricka bläck och äta tvål. Ja, jag kunde tugga
sönder ett dricksglas och svälja bitarna också om jag
bara fick potatismos att äta efteråt.

— Det är inte farligt, hade jag sagt. Det är som att
sluka eld. Det ser farligt ut men är bara en fråga om
kunnighet.

Han började tala om detta igen nu på eftermiddagen
direkt efter lunch. Svärdslukare och eldslukare han sett
på en cirkus som kommit förbi Willmar i höstas. Jag
hade sagt att sluka eld det kunde jag nog, det var bara
att blåsa ut och sedan knipa till munnen ordentligt när
lågan skulle vara över men att jag tänkt lära mig bli
svärdslukare på riktigt. Det kunde vara bra att kunna.
Då hade han tagit fram en grön badtvål han haft i
fickan:

— Den kan du i alla fall inte äta upp, sade han.

— Visst skulle jag kunna göra det, sade jag.

Den såg kladdig och oaptitlig ut tvålen och John
hade haft den i fickan ända sedan just efter lunch
förstod jag.

— Du vågar inte! sade John.

— Jo, sade jag, men det är en gammal smutsig tvål.

— Jag kan göra ren den, sade han. Han sköljde tvålen
ordentligt inunder kranen i badrummet och så höll han
fram den igen åt mig.


— But you don't dåre, sade han och såg mig rätt in i
ögonen.

Då åt jag upp den. Jag kunde inte annat eftersom han
dared me. Fast den var hal och äcklig och smakade illa.
John trodde kanske att jag inte skulle kunna tugga och
svälja hela tvålen. Han kanske trodde jag bara skrutit
och att jag skulle bli sjuk med en gång. Men det blev jag
inte just för att jag såg på honom att han bara väntade
på det. Sakta tuggade jag därför den äckliga tvålen och
svalde den illasmakande gröt som fyllde munnen trots
att jag rapade gång på gång.

Hela eftermiddagen talade han om Jesus med mig
sedan. Han berättade hur han ville gå ut som missionär
till indianer i Peru. Och han undrade om mina
framtidsplaner, skulle jag verkligen sprida ordet som jag
sagt? Men jag såg på hans ögon att han egentligen bara
gick och väntade på att jag skulle bli sjuk av tvålen jag
ätit upp och att jag skulle börja kräkas. Men jag höll
mig.

Nu när jag stod och spydde mitt i rummet med alla
Eloises finklädda vänner runt mig och värden, som var
far till Eloises bästa väninna, sedan tog mig i armen och
ledde ut mig som man leder ut en hundvalp som kräkts
på mattan tänkte jag på att John hämnats på mig. Det
hade börjat snöa. Eloise hade fått lämna festen för att ta
mig hem. Hon sade ingenting till mig.

Redan nästa dag tog jag bussen till St. Paul och
grandonkel Albert. Eloise knappt tittade på mig när jag sade
adjö till familjen. Och jag vet inte om John sagt något
till dem om mig som man berättat för grandonkel
Albert men jag tror det för kvällen innan jag skulle vidare

mot Chicago var grandonkel Albert mycket allvarlig
och kallade in mig till sig strax före middagen. Han
satte sig i stolen bredvid fönstret och tog fram Bibeln.
Den lade han på det lilla vita bordet. Det fanns ingen
stol åt mig, jag fick stå framför honom. Ett kort
ögonblick satt han tyst med nedböjt huvud och knäppta
gammelmanshänder och jag förstod att han bad. Så såg
han på mig där jag stod och började tala till mig:

— Jag vill inte fråga dig Jan hur du har det med Gud
men det borde din far göra. När han var ung och
hälsade på här var han gudfruktig, han som sin far, din
farfar, min bror Adolf även om de båda gärna sjöng och
spelade och bror Adolf hade sina prövningar här i livet
som vi alla. Jag tror inte din far glömt sin Gud fast han
nu haft framgång i det världsliga livet. Men hade din
farfar ännu varit bland oss skulle han ha talat med dig
nu.

Ty jag vill förtälja något som är nyttigt för dig att
höra nu när du inte längre är bara ett barn. Det jag vill
berätta för dig är något som givit mig styrka genom
åren. Ty då när Johan och jag skulle lämna Solvarbo
och bege oss till Amerika för att arbeta och skapa vår
framtid sade far att nu när vi skulle resa från Myres och
vi kanske aldrig skulle ses mera i detta livet hade mor
bett oss att komma och ta med vår lille bror Adolf in i
stugan för hon hade några ord från dem båda att säga
oss på vägen.

Det hon då sade har jag därefter alltid burit i mitt
hjärta och du bör veta att de orden sagts också till dig ty
det var din farfarsmor som talade och hon talade också
för din farfarsfar och du tillhör en gudfruktig släkt. Och

hon sade: Jag vill ge eder mina och eder fars hjärtliga
välsignelser på färden och måtte Gud behålla och
bevara eder och giva eder lycka och välsignelse och
framförallt giva eder sin frid som världen ej kan giva och
måtte han behålla eder hos sig ty det är saligt det folk
vilkens Gud Herren är. Det är lyckligt här på jorden att
få tillhöra Herren och det är ett saligt hopp för
evigheten i de sälla boningarna där ovan. Jag har velat säga
eder detta från far och mig ty det är nog ovisst om vi
någon gång får se varandra mer här nere, men hur det
än går för oss i så fall så är jordelivet ändå kort och
försvinner snart men måtte Gud leda oss så att vi får
vara när honom alltid och mötas igen där ovan.

Och minnens på eder väg genom livet, sade hon
vidare till oss, att Herren räddar de gudfruktiga ur frestelsen
men att Herren kan fängsla och till straff på domens
dag förvara de ogudaktiga, och i synnerhet dem, som
vandra efter köttet, i orena lustar och sådana egenkäre
trotsare vilka förakta herradömet. Därmed vill jag för
far och mig som edra föräldrar välsigna eder och mana
eder att ständigt tänka på Gud i evighet.

Mor hade tårar i ögonen när hon välsignade oss och
vi bröder grät alla tre och jag har aldrig glömt hennes
ord och jag vet att bror Adolf heller aldrig glömde dem
hur livet än blev.

Det kan vara gott för även dig Jan att höra de orden
så du vet vart du hör. Ty, sade han och tog fram sin
Bibel, slog upp, letade en kort stund och började så läsa
och han läste nu på engelska:

As a mad man who casteth firebrands, arrows and

death, so is the man that decieveth his neighbour,
and saith, Am I not in sport?

Han tystnade och såg stint på mig. Jag stod stilla
framför honom utan att säga något och när han tyst sett på
mig under långa ögonblick lade han åter ifrån sig
Bibeln, böjde huvudet och knäppte händerna och jag
förstod att han bad än en gång.

Sedan var det över. Grandonkel Albert reste sig ur
stolen och lade handen på min axel och vi gick in till de
andra som väntade på oss i vardagsrummet för att gå
till bords i matrummet. De talade inte om hur det varit i
Willmar och fast de samtalade med varandra så sade de
ingenting särskilt till mig utan bad mig bara hälsa till
min far och mor och mina syskon och till avsked bjöd de
mig så på kalkon med riktigt vildris. Sådant inhemskt
amerikanskt ris som växer vilt här i norra Nordstaterna
och Kanada och som indianerna skördar.

— Glöm inte vad jag sagt, sade grandonkel Albert i
hallen när vi tog adjö och jag tog honom i hand och
bockade och sade:

— Nej, det skall jag inte.

Då gav han mig en svart amerikansk bibel med
mjuka pärmar och guldsnitt och sade:

— Tag denna bok som en present. Dyrbarare gåva
kan du aldrig få. Jag har skrivit samma ord i den som
min far skrev i min första egna Bibel och som din farfar
skrev i din fars konfirmationsbibel ty så brukas hos oss.

Jag bockade och tog i hand än en gång och visste
redan innan jag slog upp och såg efter vad han skrivit.
Det var Predikarens ord om att genom lättja förfalla

husets bjälkar, och genom försumlighet dryper det in i
huset, som Gunnar brukade läsa upp för mig.
Ecclesiastes 10.18. skulle det stället heta på engelska. Men det
var det inte. Grandonkel Albert hade i stället skrivit: To
Jan. Remember I Corinthians 16.13:

Watch ye, stånd fast in the faith, quit you like men,
be strong.

Men den versen kunde jag på svenska också ty den hade
fröken Rehn lärt oss och den hade jag använt när jag
skulle få John att falla på knä och be:

Vaken, stan fasta i tron, våren män, våren starka.

Sedan reste jag därifrån. Grandonkel Alberts andra son
skjutsade mig till stationen.

Men på "Hiawatha" till Chicago tänkte jag att jag
såg orden grandonkel Albert sagt mig skrivna på en stor
svart tavla och jag stod framför den tavlan och strök ut
dem ett efter ett till dess de alla var borta. Och om John
inte darat mig hade det inte gått så illa på festen och om
han inte skvallrat hade jag inte kallats in till grandonkel
Albert. Men John var just sådan. A creep! En
mealymouthed son-of-a-bitch preacher soul! En riktigt
jesuitisk blivande svartrock.

Gubbarna här bredvid pratade fortfarande om
flickor. Men nu viskade de så tyst till varandra att jag
nästan ingenting kunde höra annat än att de fnittrade.
Fyllfnittrade! Vi hade redan passerat Getå och jag såg
konduktören komma.


— Karlsro nästa, ropade han från plattformsdörren.
Sedan gick han ända fram till mig och sade:

— Det är här du skall av.

Men när jag reste mig och gick ut på plattformen
kände jag att det inte skulle gå att tänka på Eloise mer
ty jag såg mig stå spyende inför henne och alla
grandonkel Alberts ord hade kommit fram på tavlan igen och
jag kände först kräkningarna från tvålen och så på en
gång den andra skammen ända in i ryggmärgen så
ohygglig som jag känt den när jag stått framför
grandonkel Albert och hört honom tala.


VI

Om tre veckor skulle jag fylla tretton och de var på väg
tillbaka till Amerika. De skulle lämna mig i detta
Hitlersverige och själva resa hem till New York.

Det var sen morgon i det icke krigförande Sverige och
luften låg stilla. Den var åsktung redan och jag drog den
tunga krattan över den väldiga grusplanen framför
mangårdsbyggnaden. Midsommaren var förbi och
Frankrike hade fallit utan att den franska armén
förmått samla sig till motangrepp och ordentligt försvar,
annat än mot italienarna förstås. Marskalk Pétain hade
bildat kapitulationsregering i söder och hans regering
som gett upp Frankrike hade just lämnat Bordeaux och
rest iväg in i landet mot Clermont-Ferrand stod det i
tidningarna. Ryssarna hade tagit Baltikum och kriget
på kontinenten var över och Tysklands soldater hade
segrat på alla fronter och i ödmjukhet hade Hitler
tackat sin Gud för denna välsignelse stod det i tidningarna
och nu ringde det i alla Tysklands kyrkklockor av glädje
på sjunde dagen redan.

Det var söndag och förmiddag och här i detta Sverige
som Hitler kunde ta precis när han ville för svenskarna
skulle inte försvara sig alls utan göra som danskarna,
sanna mina ord! här hade prästerna visserligen inte

vågat proklamera glädjedag för att hunnerna härskade
över Europas kontinent men de lät ringa i
kyrkklockorna och biskoparna i det här landet de hade gjort dagen
till en den andliga beredskapens dag och jag tänkte på
de ynkliga svenska svartrockarnas feghet där jag gick
krattande under lindarna. Gruset rullade mellan tårna.
Jag var barfota men det bekom mig inte ty redan var
sulorna mina hårda, jag kunde gå över stubbåkrar om
så vore. Grusplanen var stor och jag drog den tunga
järnbeslagna träkrattan efter mig och högt däruppe
syntes ett moln växa. Det reste sig nu sakta över
hustaket. Vi, vi hade andra preachers än dessa danskar och
svenskar och fransmän.

Och nu sjöng det bakom mig där jag drog krattan:

— He's gone to be a soldier in the army of the Lord.

Men sådant folk fanns bara hos oss och det var vi
som skulle vrida om nacken på Hitler.

Molnet hade rest sig allt högre över hustaket, det
fyllde redan halva östra himlen. Nu när jag kommit
fram bodde jag alltså för denna sommar 1940 så som
avtalat med släkten var utanför Norrköping hos farbror
Robert och faster Greta på Marieborg. Det var en
herrgård vid Bråviken som gjorts till folkhögskola. Robert
var rektor nu och ville vara det på folkhögskolesätt.
Skrattade och dunkade i ryggen. Han var kamratlig
som en ung Elmer Gantry tänkte jag. Fast utan att vara
religiös eller så. Och dessutom var han magrare än vad
Elmer Gantry borde vara i den åldern. Nazist var han
ju inte i alla fall. Hitler och hans anhang kunde han inte
med. Och han talade väl om vår president även om han
inte visste mycket om politiken hos oss. Hade han varit

tyskvän hade jag rymt. Han var bara lite fånigt
kamratlig och beskäftig så som våra Y.M.C.A.-ledare brukade
vara.

— Stackars Robert går genom livet som en
pastorsadjunkt i ett svårskött pastorat där han är rädd för att
folk skall börja smeta hönsblod på näsan rätt som det
är, hade Gunnar sagt och trott att jag ingenting förstod.

Men det här sade jag naturligtvis inte. De kanske inte
läst Elmer Gantry här i Sverige förresten fast Falstaff
Fakir i folkupplaga om fem blå band stod i bokhyllan
uppe på skolans bibliotek. Faster Greta däremot var
skarpögd. Och om Robert var vek av sig så var Greta
ett verkligt spetsnäst rivjärn. Det hade Gunnar sagt.
Men inte så Alva hörde det. När han skulle till att säga
sådant så hon hörde det började Alva alltid tala om
annat. Hon var rädd att jag skulle höra. Eller
hembiträdet. Eller konduktören, servitören, stadsbudet,
portvakten, hisspojken, expediten. Eller hotellgrannar. Men
visst hade Gunnar rätt. Greta var en sådan faster som
man kunde läsa om i gamla pojkböcker. Ett rivjärn.

Farmor bodde också här över sommaren. Hon skulle
se till barnen. Hon var äldre nu än jag mints henne. Hit
till Marieborg hade alla kusiner samlats ihop. Fast de
var alla mycket yngre än jag.

Det hade varit grötfrukost som vanligt. Den åt vi
kusiner i stora elevmatsalen. Faster Greta hade stått i
dörren när jag kom ner, hon hade inspekterat mina
händer och sett efter att jag var ren om halsen. Man
skulle vara rödskrubbad för att duga. Jag dög inte
denna morgon heller. Jag hade fått vända, lämna matsalen.
Jag hade måst peta naglarna än en gång och tvätta mig

bättre innan jag fick sätta mig till bords igen. Jag gick i
kortbyxor och var alltid barfota annat än om jag skulle
in till Norrköping ty det var nyttigt för fötterna att gå
barfota. Och på kvällarna kontrollerade faster Greta att
jag var ren om fötterna och mellan tårna innan jag fick
lägga mig mellan lakan.

Utanför matsalens stora glasdörrar mot trädgården
hade funnits samma grågrönt tunna Sverige ner mot
Bråviken som funnits där i går och i förrgår och i förra
veckan och veckan dessförinnan. Men tryckte gjorde
värmen redan och det låg åska bortom horisonten,
flugorna surrade och diset tjocknade. Men detta gjorde
egentligen ingenting för när jag ville kunde jag komma
undan, syna till och spänna ögonen och se den riktiga
verkligheten därbakom. Men jag sade dem aldrig att
jag kunde så. Det var som med bilderna.

Jag var bara med här så länge jag inte ville annat.
Men det säger jag aldrig. Man får aldrig låta dem
komma på att man är annorlunda. Det fanns inga ägg på
bordet. Ägg är inte nyttiga. Inte heller var det nyttigt
med cereals. Jag hade haft med två paket Kellog's Pep
till Marieborg. Det var riktiga frukostflingor. Sådana
som vi i Amerika använde men som inte fanns i Sverige.
30 percent var bran stod det på paketet och det kändes
mellan tänderna! Och fullt med vitaminer. Det var en
frukost man blev pigg av. Full av zest. Det var hon
irländskan som börjat med den Kellog's Pep. Kanske
för att hon hade trög mage. I varje fall var det gott till
frukost. Men Greta hade tagit undan mina paket. Det
såg illa ut om jag åt särskild mat. Jag skulle äta gröt
som alla andra. Vad hon gjorde av dem vet jag inte.

Kanske satt hon och Robert och tuggade Kellog's Pep
med 30 procent kli i hemlighet. Mot trög mage alltså.
Sedan satt de på varsitt dass och sket. Kanske. Jag hade
från Amerika tagit med ett paket som man kunde göra
riktig Butterscotchpudding med också. Men det visste
faster Greta inte om; det paketet hade jag undangömt.
Fick hon tag i det skulle hon bara säga att om man inte
tog en pint mjölk utan flera liter mjölk när man skulle
koka krämen då skulle den kunna räcka till alla. Och
det var inte det att jag var snål. Jag kunde tänka mig
koka den som den skulle kokas och att dela lika så att vi
alla sedan bara fick en liten klick pudding var. Men jag
ville att det vi fick skulle vara riktigt, med riktig färg och
rätt konsistens och smaka som det skulle smaka. Sådant
förstod de inte. Därför gömde jag paketet.

Småkusinerna runt mig hade smackat när de åt. Jag
hade suttit med gröten framför mig och tack gode Gud
för att jag fått synen åter för i går såg jag varken smör
eller ost på brödet men i dag ser jag tallriken genom
mjölken. Men sade jag det högt så Greta hörde det då
vore jag oförskämd och överklass och dessutom förstode
jag inte att det var krig och hur trodde jag att barn i
Frankrike hade det nu när de tyska trupperna ryckt in i
landet. Jag såg på henne där hon stod i dörren och
blickade ut över oss och jag visste innerligt väl varje ord
hon skulle säga mig om jag sade henne vad jag tänkte.
För det mesta behövde jag ingenting säga till någon av
dem, jag visste ju i förväg och kunde därför höra allt
som skulle sägas. Kunde lika bra gäspa och tiga. Mina
småsystrar skrattade och skrek. Kusinerna dunkade
med skedarna på bordet. Och ett kort ögonblick hade

jag upplöst dem alla. Jag tittade bort dem. Det såg helt
märkligt ut, de blev först som tyllgardiner och sedan
alldeles genomskinliga och så drog de undan som
cigarrrök ungefär. Och det hade då blivit helt tyst i rummet.
Därefter hade jag lyft väggarna och såg då åter beachen
mot Long Island Sound bortom träden. Jag tog bort ett
år ur tiden. Skar ut det, kastade det i papperskorgen
och skarvade juli 1939 direkt till nuet så som man gör
med film när man klipper. Så backade jag lite och
började rulla fram det. Där borta i verkligheten var ännu
svart natt med åska nu och blixtarna drog över himlen
och slog fräsande ner i havet. Där på planen stod
midsommarstången som Karna och jag rest i går. Jag stod
nu vid fönstret och såg ut över stormen som kom mot
oss över havet och väntade på att hon skulle komma.
Hon var på dans på Lindberg Lodge dit svenskarna och
norrmännen och finnarna brukade gå. Där dansade
man hambo och schottis och vals och polka så
amerikanarna blev helt förbluffade och det var nästan som jag
hörde henne skratta när jag väntade.

Jag hade varit med när hon gjorde
midsommarmaten. Och det var inte gröt. Det var hummer med
majonnäs, konjaksspädd anka med sparris och till dessert tog
vi jordgubbar i arrak och efteråt hjälpte jag henne med
disken. Sedan vid åttatiden på kvällen hade hon tagit
bilen och kört mot Huntington och sedan till Lindberg
Lodge där dansen skulle börja. Jag hade suttit ensam i
stora rummet därnere utan att tända lamporna och
lyssnat på Tiger Rag under det midsommarmörkret
steg upp runt mig. Jag höll örat tätt intill grammofonen
och lät den gå på högsta hastighet. Tiger Rag och

Kazoo Moan var nog de bästa stycken jag visste. Karna
kunde dansa till de skivorna med. Om man spelade
dem i vanlig hastighet. Därute över bukten kom
stormen in från havet. Och nu klockan två på natten kom
Karna hem just som åskvädret börjat över oss. Jag såg
henne komma över planen mot mig i sin vita
dansklänning. Hon svängde och svepte med kjolen. Jag såg på
sättet hon gick på att hon dansat hela natten och det var
inte underligt för vad man än dansade, foxtrot eller vals
eller vad det än kunde vara och var man än dansade, på
International House eller Lindberg Lodge eller någon
annan stans fick Karna alltid dansa varje dans. För hon
var skrattvacker fast hon själv inte riktigt visste det.
Men aldrig berättade jag för henne eller någon att jag
suttit uppe och väntat på att få se henne komma gående
så där över planen med den vita dansklänningen
svängande och svepande kring benen och de röda skorna som
dansade fram över gräset.

Men så skrapade här på Marieborg med en gång alla
stolsben mot golvet och bilden av Karna fastnade på
rutan. Den stod helt stilla och mitt i den blev en brun
fläck som växte och växte och så gick filmen av ty på
Long Island var tiden ännu 1939 och natt men här var
det förmiddag 1940 och ljus gulrutig vaxduk på
matsalsbordet och den kom fram mitt i den växande bruna
fläcken och tog över och nu fylldes rutan av bordet med
ungar kring sig och trädgård därutanför. Faster Greta
stod i dörren och såg på oss och trots att vi kusiner var
ensamma vid det runda bordet mitt i den stora
matsalen med alla de tomma borden kring oss så stod vi nu
upp och ropade så alla i köket skulle höra det:


— Tack för maten, den var god!

Men vi behövde inte knäppa händerna och tacka
Gud som i de kristna folkhögskolorna.

Det var söndagsmorgon och det var ingen kurs så
skolan var nästan tom och jag tog mig undan så fort jag
varit med om att tacka för maten — som sannerligen
inte var god och ingenting att tacka för även om jag
borde komma ihåg alla barn som svalt ute i Europa. Jag
hade rest mig från den ouppätna gröten och när jag
varit med om tacksägelsen låtsades jag som om jag
kommit att tänka på något, jag knäppte till med
fingrarna och nickade och så hade jag lämnat kusiner och allt
vid bordet och ställt mig vid anslagstavlan alldeles vid
dörren och sett ut som om det var något där jag läste.
När ingen såg åt mitt håll till hade jag — ljudlöst som
en smygande indian innan det stora nederlaget för
siouxerna, tänkte jag — barfota tagit två tysta steg
bakåt och sedan glidit om hörnet ut i korridoren. Ingen
ropade efter mig och jag hade sakta gått trapporna upp
till skolans bibliotek på vinden. Där var helt stilla. Jag
hörde inte en människa. Helt i fred. Och det var så
skönt att jag nästan skrattade, det pirrade i ryggen och
ner mot tårna.

Rummet var ensamt och ljust. Snedtak och
fönsterkupor. Jag kände trasmattorna under tårna.
Tidningarna låg i prydliga högar. Böckerna stod på rad i
nyfernissade trähyllor, sol över borden och ingen som
störde, blott halvcirkelfönster öppna mot en blå himmel och
tysta bokryggar mot mig. Jag kunde stryka med
fingrarna över bokryggarna och jag kunde ta tid på mig. Ta ut
en bok. Tänka mig vad den kunde innehålla. Väga den i

handen. Ställa in den igen. Gå vidare. För att till slut ta
den bok som skulle läsas. Sätta mig vid bordet. Slå upp
boken. Se mig om i tystnaden och känna solljuset mot
nacken och sedan börja läsa. Och nu låg den lilla blå
boken uppslagen framför mig på bordet.

Men faster Greta var skarp, hon visste var hon skulle
leta efter mig och hon hade hittat mig i biblioteket och
sagt åt mig att kratta gårdsplanen för på eftermiddagen
skulle kvinnorna komma. Eleverna var borta på lov och
det skulle bli husmorsmöte eller kvinnoklubbsmöte. Det
var inte kyrkligt och hade inte med andlig beredskap att
göra och tyskvänligt var det i alla fall inte. Men jag
hade inte hunnit lyssna så noga för jag hade räddat mig
i sista ögonblicket och det fick hon inte se. Jag hade
hållit på att läsa boken när hon kom tyst gående uppför
trappan och glömt att vara ordentligt på min vakt och
därför inte hört henne nalkas. Jag hade knappt hunnit
dra åt mig en tidning ur högen och kunnat gömma
boken under fredagstidningen från Stockholm. Ty i
samma ögonblick jag hörde golvtiljorna knarra till
därute förstod jag att hennes hand redan låg på vredet och
att dörren just skulle till att flyga upp och rummet kring
mig öppnas.

Jag skulle låtsas som om jag bara läste tidningen och
andades därför som om det inte var någonting. Men
trots att Greta stod där trädde orden på sidan fram och
reste sig upp mot mig. Jag stirrade på den svarta texten
i den uppslagna tidningen framför mig och nu när jag
såg orden tänkte jag på hur lycklig the Hitler-hun var
och hur han lät ringa glädjeklockor i alla kyrkor när
hans soldater nu goose-steppade fram över hela Europa

och hur han höll detta Sverige i sin hand och hur de
svenska svartrockarna då inte klart sade att Hitler och
hela hans anhang var förbrytare och mördare som
borde få sitt straff och inte ens vågade tala om hans
Tyskland som an aggressor state utan bara bonade och bad
och ringde klockor och smet undan:

...gudsförgätenheten och den därav framväxande
själviskheten, enskild som kollektiv, är allt eländes,
alltså även krigets, verkliga rot, och att ett folks sanna
styrka är den inre samling och trygghet och det
oövervinneliga mod, som kommer av trons
gemenskap med den levande Guden...

Men jag visade inte i ansiktet vad jag tänkte och jag
försökte se ut som om jag bara slöläste. Så tittade jag
upp mot henne när hon kom in genom dörren och höjde
ögonbrynen så jag skulle se lite förvånad ut. Hon
märkte nog ingenting och när hon sagt åt mig att jag skulle
kratta gården gick hon igen och jag kunde andas ut.
Fast jag andades inte så högt att hon skulle höra mig
och komma tillbaka. Inte för att det egentligen hade
gjort någonting om hon sett att jag läste och såg boken
jag läste. Det var ingen konstig bok jag läste, ingen
sådan som var förbjuden. Det var en liten blå bok som
stått på hyllan för böcker på engelska språket. Den var
så liten att jag nästan skulle kunna få ner den i
byxfickan. Om jag nu skulle vilja bära den därifrån.

Men jag ville aldrig att någon skulle veta vad jag
läste. När någon sträckte fram handen för att ta i boken
jag läste frös jag inombords, bet ihop tänderna. Det var

som att kläs av naken. Man öppnade mig och tittade in
i mig genom att se efter vad jag läste. Den lilla blå
boken var en bok om spökhistorier och sådant. Den var
väl inte så märkvärdig. Flera bitar var tråkiga eller
fåniga. Le Fanu och sådana författare var rätt ledsamma att
läsa. Fast det fanns ett par bra stycken i boken. Fallet
Valdemar hade jag läst flera gånger tidigare, jag tyckte
om Edgar Allan Poe och hans "The Raven" kunde jag
utantill. Nästan i alla fall. H. G. Wells tyckte jag om
också. Tidsmaskinen och sådant av honom var bra.
Fast hans världshistoria pratade. Nu hade jag just läst
ut hans berättelse om dörren i muren när jag förstod att
faster Greta skulle trycka ned dörrvredet. Orden
ljudade fortfarande kring mig.

— By our daylight standards he walked out of security
into darkness, danger and death. But did he see it like
that?

Detta stack i läpparna och alla nackhåren stod rätt ut
och det ilade av orden i hela kroppen och dörren i
muren stod där öppen framför mig mot en annan sorts park
i all sin prunkande prakt och just då i det ögonblicket
hörde jag golvtiljorna knarra och förstod att nu skulle
faster Greta komma. Därför nappade jag åt mig
tidningen och låtsades om ingenting. Aldrig skulle hon få
komma på mig, få möjlighet att se rakt in i mig. Och jag
tänkte mig vad hon skulle säga. Hon kunde säkert tala
om H. G. Wells. Och jag visste hur hon skulle fråga vad
en tolvåring kunde tänkas tycka om honom och jag
hörde hennes fasterligt borrande kalla nyfikenhetsröst
och det isade i tänderna och det var därför jag skyddade
boken jag läst med fredagstidningen från Stockholm

och log mot henne och höjde ögonbrynen lite för att se
förvånad ut och andades som om det inte var något.

Jo, att jag skulle kratta gården hörde jag henne säga.
Det andra hon sade mindes jag inte så tydligt sedan när
hon gått. Men lottorna skulle nog inte komma den här
dagen då de hade varit här förra veckan. Kyrkligt var
det heller inte. Sådana var de i alla fall inte Greta och
Robert. Men kvinnor var det i alla fall. De skulle få
något slags kaffe nere i herrgårdsträdgården mot
Bråviken till och bullar skulle de ta med sig själva.

Jag lade tillbaka tidningen. Men jag stal inte boken.
Inte den här gången i alla fall. Jag skulle gå ner för att
kratta. Men jag lade undan den längst upp på det höga
gula skåpet. Så fick jag se. Det borde vara andra
besökare i biblioteket nu en tid. Jag skulle kanske låta den få
komma bort. Fast den skulle inte finnas i min packning
och mitt rum. Sedan om någon månad eller så kunde
jag flytta den vidare om jag fortfarande ville det då.
Och i höst kunde jag ta den med mig. Om jag ville.
Sedan stängde jag om biblioteket och gick nerför
trapporna.

Jag gick nu över grusplanen under de väldiga lindarna
och drog den stora krattan efter mig. Den var tung och
dess tjocka träpinnar ritade djupa fåror i gruset. Jag lät
dem bilda ett halster framför den vita fasaden med de
högdragna glasfönstren. Och däruppe från gavlarna
skulle de runda vindskupefönstren skåda ner på bålet.
Och nu böjde sig alla lindarna över mig och jag drog och
drog. När jag vände krattan då lyfte jag upp den och bar
den i famnen ut på gräsmattan för att kunna sätta ner
den exakt med innersta träpinnen i den yttersta fåran så

detta stora halster där Frankrike skulle stekas inte skulle
se plöjt ut som en åker med vändslingor.

Nu ringde alla kyrkklockor över jungfrun och med
tunga steg gick hon till bålet. Johanna du goda kvinna
du räddar Frankrike med din död. Nu går jag ensam
här under lindarna och då ingen hör mig provar jag att
ropa med hög röst mot publiken:

— What do they all amount to, these kings and
captains and bishops and lawyers and such like? They just
leave you in the ditch to bleed to death.

Jag drar krattan efter mig och tystnar men egentligen
finns inte det här och jag står i den svarta
midsommarnatten vid fönstret i mitt rum på Long Island förra året
när det inte blivit krig än och ser på eldflugorna därute
och väntar på att Karna skall komma hem eller jag
drömmer kanske eller jag ligger på stranden och bollar
med en röd sten och hittar på allt det här med Sverige
och Marieborg och faster Greta och allt det. Men så var
det inte. Det visste jag ju. Så var det inte. Det var det
här som var på riktigt. There is no hiding place.

Det susade uppe i trädkronorna.

— Vinden förebådar den kommande stormen, sade
jag högt ty ingen kunde höra mig.

Molnen hade blivit fler. De började torna upp sig
mörka. Krattan drog djupa fåror i gruset bakom mig.
Nog fanns sådana som varit föredömliga. Som Mr.
Flourens nu sade till mig där han vandrade bredvid mig
med händerna på ryggen:

— Det är tvivelaktigt om James Watt någonsin begrep
algebra. I varje fall använde han sig inte av den. Har du
tänkt på, min unge vän, att om James Watt hade

kunnat studera och deltagit i det banala intellektuella livet i
Oxford då hade han nog blivit en lärd professor som
skrivit sina ekvationer på korrekt sätt. Men då han hade
förmånen verka utanför de etablerade reglerna fick han
en överlägsen utblick och formade ett helt sekel. Det är
därför inte en tillfällighet att han föredrog Shakespeare
framför Racine!

— Geniet, sade han när han lunkade bredvid mig där
jag framåtlutad drog min tunga kratta, a genius like
James Watt proves itself by överskridandet av common
sense och allmän opinion och att det vägrar stängas
inne i skolornas och universitetens små intellektuella
fållor.

Här där jag gick bredvid Mr. Flourens i Sverige
kundejag plötsligt säga det högt för mig själv fast jag
tidigare inte velat låtsas om det:

— Denne flintskallige, fetlagde ingenjör utan verkliga
skolmeriter som jag kallat Mr. Flourens han finns inte
och har aldrig funnits för de andra ute i verkligheten.
Han går bara här bredvid mig och talar ur böckerna!

Mr. Flourens blev nästan vred när jag sade det. Han
hötte i luften med handen och stampade till med foten
så gruset sprutade om klacken.

— The fledgeling lispeth his opinions, said he. For
shame! Why dost thou not keep a more civil tongue in
thy head? Hast thou not read what the Author of
Waverly skrev till kapten Cuthbert Clutterbuck om sitt
möte med James Watt för vilken intet mänskligt var
främmande?

— Jo, sade jag och vände mig till Mr. Flourens som
traskade fram vid min sida. Visst har jag läst också

Walter Scotts "The Monastery" även om jag inte tycker
om böcker där vita damer spökar fram handlingen. Och
de sånger hon sjunger är tråkiga. Men Halbert
Glendinning tycker jag om och han dök så flott i det mörka
vattnet den natt han lämnade the Castle of Avenel.

— Here thou spakest empty words like the young fool
that thou art, sade Mr. Flourens.

Nu hörde jag en stark vind i trädkronorna över mig
och gruset knastrade och jag kände stor sorg ty jag
visste vad jag skulle säga:

— You are like captain Clutterbuck, I said, you Mr.
Flourens tillhör riket Ingenstädes.

Och sedan jag sagt det blev han med ens helt borta
fast jag haft honom snart ett år. Han hade berättat så
mycket för mig trots att han bara var en
påhittsmänniska. Jag gick där alldeles ensam och drog krattan efter
mig och visste att han aldrig skulle komma tillbaka.
Men Mr. Flourens passade inte i Sverige. Jag försökte
tänka mig att han inte trivts i Europa nu när det var
krig. Men det gick inte att tänka så längre. För att
kunna låtsas måste man låta bli att säga högt så att man
själv kan höra det att man låtsas. Om man hör det då
stängs dörren till det låtsandet helt och hållet. På ett
sätt är det det sagorna berättar om, menade jag. Det är
därför trollet dör när man säger trollets namn. När man
låtsas får man aldrig låtsas att man låtsas. Då spricker
låtsandet.

Men Mr. Flourens hade faktiskt inte passat alls i
Sverige. Egentligen hade jag upphört att ta fram honom
redan på båten. Och det var väl därför han varit arg
och börjat tala så konstigt med thou och thine och

sådant när jag nu låtit honom komma fram. Men han
hade ofta varit rolig under det år jag haft honom. Och
klok också. Och lärt mig mycket. Men det började bli
svårt att ens minnas honom längre märkte jag. Jag såg
honom inte längre. Mindes inte hur han sett ut annat
än blekt och utan färg. Det var liksom hela den tanken
slutat som hetat Mr. Flourens. Som om den började
stängas av när jag kom på båten och som om jag helt
stängt en kran för alltid när jag sade det rakt till honom
att han bara var ett påhitt. Jag gick där alldeles ensam
med krattan under lindarna och det hördes i lindarna
över mig att det nog skulle bli åska på eftermiddagen i
dag.

När jag då vände mig om och såg mig om var hela
den stora grusplanen ordentligt krattad och från det
stora huset ropade man på mig att komma in till bords.
Det var stuvad spenat med blodpudding och lingon
först och filmjölk sedan.

Kvinnorna kom till trädgårdsfesten när vi ätit upp
blodpuddingen och filmjölken och faster Greta förbjudit
mig att beta bröd i mjölken.

— Slabba inte!

Kvinnorna gick omkring i trädgården. Jag satt med
farmor på terrassen och drack hallonsaft och tittade på
dem. Farmor läste gårdagstidningen. Hönsgård!
Kvinnorna gick kring nere på gräsmattan och kacklade. Och
plötsligt hejdade jag all denna kacklande rörelse. Jag
stannade dem. Frös bilden som en film som fastnat. Allt
är då helt stilla och lysande på duken några ögonblick
innan det slår upp en svart ros mitt på bilden, en som
börjar brinna med bruna blad. Men jag kunde stanna

tiden utan att den brann. Jag vidgade därför
ögonblicket, öppnade det och klev genom det nerför trappan och
över gräsmattan fram till kvinnorna.

De stod alldeles orörliga med öppna ögon. Hon med
det långa mörka håret, den vida blå kjolen och den
kortärmade vita blusen höll kaffekoppen framsträckt i
vänster hand och hennes kjol reste sig i vinden som på
flickan hos John Sloan som gick subwaytrappan ner på
42nd Street och som jag har uppsatt med häftstift inne
på garderobsdörren hemma i New York. Om Karna
hade varit kvar i Amerika så hade hon kunnat se den.
Men nu sedan irländskan kom i huset hade jag börjat
låsa också till garderoben. Var gång jag slog upp
garderobsdörren stod kjolen rest i vinden och flickan tittade
på mig. Den hade funnits i en pärm Gunnar fått till
julen 1939 av sin sekreterare och som hette "A Treasury
of American Prints" och som hade många mycket bra
bilder. Det var ingen riktig bok utan snarare ett
hopfogat planschverk med etthundra signerade tryck av olika
levande amerikanska grafiker så jag kunde pilla ut dem
och ta dem utan att varken han eller Alva skulle märka
något. De tittade aldrig i sådana böcker mer än när de
fick dem.

Egentligen var det en annan bild jag hade velat sätta
upp. Den var av Reginald Marsh och hette "Står
Burlesque" och var av en burlesque-dansös, en sådan som
bara hade en liten g-string därnere och som nu inför
hela publiken av karlar som tjoade och skrek och
stampade lyfte på armen och did a bump and a real grind
under det musiken bara rullade på. Men den vågade jag
inte sätta upp. Inga lås var riktigt säkra. Om de kom på

mig skulle de säga något. Kanske till och med Karna
skulle ha sagt något om jag haft en sådan bild uppsatt
så hon kunnat se att jag hade satt upp den. Skämtat
med mig eller så. Det fick räcka med Matisse på väggen
och Sloan i garderoben. De andra bilderna, Marsh och
liknande, kunde jag titta på i alla fall. Jag hade ju tagit
hand om dem och höll dem instoppade samman med
några nummer av "Peep Show" som inte var konst alls
mellan alla andra skräpiga papper bland
tidningsbuntarna av "Model Railroader", "Model Builder",
"Life" och "Fortune" och andra bredvid mina
boktravar i den vita hyllan näst intill sängen. Där letade de
inte för det var synligt och låg inte undangömt. Och det
alla kunde se det var det säkraste gömställe så som Poe
visat i "The Purloined Letter" menade jag.

Nu hade jag stannat tiden runt dem alla där på
gräsmattan. När jag kom närmare henne med det mörka
håret och sträckte fram handen mot henne för att känna
då märkte jag hur ögonblicket började dra ihop sig,
tiden dunkade och jag tvangs upp till terrassen igen för
att inte fångas därinne.

— Det är så hemskt i världen, sade farmor och såg
upp från tidningen. Det är så man inte kan tro att det
kan vara så hemskt när allt är så fridfullt här.

Eller tänk det på ett annat sätt. Jag tog fram den lilla
bruna droppflaskan med the new accelerator och lät de
gröna dropparna sakta falla ned i saftglaset en efter en.
Jag räknade till elva droppar och satte sedan
glasproppen i den bruna flaskan igen. Ett kort ögonblick
betänkte jag mig. Sedan svepte jag den beska drycken i ett
enda drag. Man måste blunda när dekokten börjar göra

verkan. Det spränger till i huvudet och allt vräks runt.
Det känns som på ett fartyg i storm. Som på Mathilda
Thordén när vi gick ovanför Island i vårstormarna.
Men sedan när allt blivit stilla kunde jag öppna ögonen
igen och då levde jag många tusen gånger snabbare än
alla de andra. Farmor satt alldeles bredvid mig. Hon
hade lagt ned tidningen och såg på mig och hade
öppnat munnen för att säga mig någonting. Men inte ett
ljud hördes. Jag höll saftglaset i höger hand och strax
under glaset vilade en droppe i luften. Jag förstod att
den var i fallande mot bordet. Men jag såg den inte röra
sig. Jag släppte greppet om det tomma saftglaset men
det föll inte, det vilade orörligt i luften. Därnere hade
allt liv upphört. Kvinnorna stod där som statyer. Jag
reste mig och gick nedför trappan och ut på gräsmattan.
Jag rörde mig så fort nu att gräset sveddes och blev
brunt under mina fotsulor.

Kvinnorna stod där helt stela. De var som
gipsavgjutningarna från dem som överraskats av den
plötsliga döden en gång i Pompeji som fanns på bilder i
historieböckerna i skolan. Fast gipsen hade kolorerats.
Några var blonda, andra brunetta och ett par
rödhåriga. Några flinade med ansiktena stelnade i grimaser,
andra talade och munnarna hade stannat helt öppna
mitt i en mening. Jag kunde se ner i halsen på dem.
Räkna deras plomber. Men alla ljud hade tystnat. Bara
det dova ratatata från en syrsa. De flesta kvinnor var
fula. Jag tittade på dem en efter en. Jag gick helt nära
dem. Tittade noga på ansiktena. Stora pormaskar,
finnar i pannan fast de sökt pudra över dem och bobbor
därbak i nacken under håret. Tjugofem statyer med

armarna spretande. Hon den snygga med den vida blå
kjolen och den kortärmade vita blusen hade hunnit
ställa ifrån sig kaffekoppen när jag var uppe på terrassen
den korta stunden och hon hade stannats mitt när hon
vände sig om och höll ned kjolen med handen mot
vinden, det tjocka mörka håret hade slungats över hennes
ansikte så man varken såg ögon eller mun. Den
storögda och yngre tonårsflickan med blond lugg bredvid
henne tittade oseende rakt fram över hennes skuldra
mot mig. Det var som på mala noche fast det var det
mörka håret och inte det vita doket som fångats av
vinden och täckt kvinnans ansikte.

Nu var hon inte alls som flickan på Sloans bild, nu
kände jag igen henne från bilden Goya gjort. Han
gjorde ett annat slags bilder. Sloans bilder rörde sig när
man tittat på dem en stund men Goyas bilder öppnade
sig inåt. Hemma i New York hade jag brukat ligga på
golvet i mitt rum och titta in i hans bilder. Man kunde
fantisera på ett särskilt sätt till dem. Höra figurerna
tala. Och de hade inte ens märkt att också den boken
var borta ur deras hyllor när de packade och att jag
hade fått med denna stora Goya-bok i min packning
också tillsammans med hela samlingen amerikanska
tryck och Bruegel-bilderboken och Holbein och allt det
andra. Det utan att de visste om det. De tyckte
egentligen inte om böcker och trodde att där bland mina bara
fanns sådant som Booth Tarkingtons Penrod-böcker.
När de brydde sig så litet om sådana bilder var det bara
rätt att jag tog rätt på böckerna de fått.

Jag stod och såg på den mörka kvinnan en stund. Jag
ändrade bilden. Nu när jag stod så här tätt inpå henne

och kunde se rakt på henne utan att någon märkte det
— som om hon var en bild — kunde jag se kroppen
under kläderna. Jag sträckte fram handen mot det
mörka håret som blåst ut för att känna på det, för att lyfta
på det och se hennes ansikte, men hon fanns inne i deras
tid som gick många tusen gånger långsammare än min
tid, håret var som en matta av sten. Hennes ansikte var
gömt av ett mörkt stensvall. När jag lade min hand på
hennes kjol var det blå kjoltyget som pansarplåt och när
jag kände på hennes hud var den alldeles hård och
iskall som rostfritt stål. Hennes läppar var som röd
marmor mot mina fingertoppar när jag rörde vid dem.
Jag gick runt i trädgården och tittade på kvinnorna.
Och en kväll när jag satt inne i Karnas rum och jag
pratat med Karna om vad vi gjorde med flickorna när
de var uppe i vår hemliga koja under the Riverside
Drive viaduct vid 125th Street då skrattade hon och
sade:

— Vet du Jan du påminner mig om när Kalle gick på
varuhus och handlade.

— Men Karna då! sade Ingrid, som just kom in i
rummet.

— Vad då? sade jag, berätta!

— Jo en dag när han Kalle kom in i varuhuset frågade
han efter någonting som fanns högst uppe under taket i
en låda och Ada som expedierade honom klättrade då
upp på stegen för att ta ned det och Kalle lutade sig
fram och såg upp efter henne där hon klättrade i stegen.

— Karna! sade Ingrid.

— Det dör han inte av att höra, sade Karna. Du
känner inte Jan som jag. I varje fall tittade Kalle upp efter

Ada där hon klättrade och när hon kom ner och han
betalade lade Kalle en extra femma på disken och sade
att det var för att Ada skulle kunna skaffa sig ett par
underbyxor. Det berättade Ada för de andra
expediterna och nästa gång Kalle kom in klättrade de alla upp på
stegarna. Kalle gick där och tittade upp på dem en efter
en och såg fundersam ut och när han sedan betalat och
skulle gå lade han en krona på disken och sade: Inte har
jag råd med underbyxor åt er alla men fem öre var till
hårnät kan ni få i alla fall.

— Det var tjugo hårnät, sade jag. Ada och nitton
andra flickor stod uppklättrade på tjugo stegar och Kalle
gick därunder och han tittade på dem alla.

Ingrid hade då rodnat och gått ut ur rummet men
Karna hade bara skrattat och rufsat mig i håret. Hela
dert kvällen och hela natten och hela nästa dag hade jag
känt hennes hand när hon rufsade mig i håret och jag
hade tänkt på Stella men det var inget mer. Plötsligt nu
när jag såg på kvinnorna visste jag att det var fel att jag
tänkte på henne. Hon fanns ju inte längre hon heller.
Men det ville jag inte säga.

Kvinnorna i parken kunde jag inte titta på så som
Kalle gjort. De fanns i en annan tidshastighet och stod
insvepta i sina pansarplåtskläder. Jag kunde inte se
dem röra sig. Dock märkte jag nu att en hand plötsligt
flyttat sig något och när jag gick tillbaka till flickan med
blå kjol såg jag att det mörka stensvallhåret som blåste
inne i deras tid nu såg annorlunda ut än nyss. Jag
kunde se hennes ögon. Kvinnorna rörde sig ju! Men de
rörde sig sakta så som glaciärer rör sig och även om jag
gick ända inpå de kvinnor som stod med bara ansikten

och öppna ögon och såg rakt in i deras öppna ögon
fanns där inget seende liv mot mig och nu lade farmor
handen på min axel och sade:

— Du ser så drömmande ut Jan, vad tänker du på?

— Ingenting, sade jag.

För det var både Stella och hårnät åt dem alla jag
tänkt på och jag försökte nu se Karna i stället fast jag
visste att jag inte borde göra det och plötsligt kände jag
hennes hand genom mitt hår men så med ens var
handen borta och jag märkte hur jag hipade till och nästan
tappade andan och så gick det inte längre att se något.
Hon kom inte över gårdsplanen. Det blev bara ord. Det
hade gått med henne som med Mr. Flourens. Det blev
en färglös och suddig bild av ord bara.

Ja, Karna var borta hon med fast hon då i fjol funnits
på riktigt och väl ännu fanns någonstans i detta Sverige.
Det har nu gått trettio veckor och en dag sedan Karna
reste för alltid. Hon reste inte till Sverige för krigets
skull. Det var Ingrid som ville hem. Hon var förlovad i
Sverige också. Karna hade bestämt sig för att stanna i
Amerika. Hon ville gå färdigt kursen på universitetet.
Sedan fick man se, sade hon. Men hon hade blivit sjuk
lite och var tvungen att leva på mjölk och rostat bröd
och ägg och korv och det var inte roligt. Hon blev trött
av det också. Och så hade Ingrid hållit på att övertyga
henne. Hon talade till Karna som om det var för vår
skull och inte sin egen som hon tänkte stanna i Amerika
fast kriget kommit i Europa. Du är tvungen att tänka
mer på dig själv än på Myrdals, sade Ingrid. Och så
beslöt Karna sig för att följa Ingrid tillbaka till Sverige.

Det var på det sättet hon reste. Då följde jag henne i

bilen ner till kajen och sedan var jag med bland alla de
andra som sade farväl till henne och Ingrid uppe på
turistdäck ombord på s/s Stavanger. Det var fullt med
folk från International House och många av Karnas
vänner och Gunnars sekreterare Miss Dornbrush. Alva
var också där för att ta adjö och önska lycklig resa. Så
blåste avgångssignalen och alla besökare måste lämna
båten. Jag stod kvar på kajen i New York och såg hur
Karna viftade med näsduken när s/s Stavanger lade ut.
Jag varken grät eller skrattade då. Jag visste att hon
reste för alltid men när jag kände efter kändes
ingenting. Jag var varken ledsen eller glad. Jag var ingenting
och jag såg näsduken vifta ganska länge innan det bara
blev till en båt långt borta och jag vände in mot staden
igen. Den kvällen låg jag i mitt rum och lyssnade på
"The Lone Ranger" och sedan läste jag lite i "Penrod
Jashber" som var en sådan bok man kunde läsa i många
gånger, då och då, här och där och jag tänkte på att det
var konstigt att man inte känner mer när människor
försvinner för hela livet. Som om de dog. Och nu var
hon helt borta. För alltid och det var jag som gjort det.
Jag skulle inte försökt tänka fram henne igen. Inte nu
längre. Det gick fel. Karna hade tömts ut, hon hade
blivit bara tomma ord som Mr. Flourens.

— Ingenting, sade jag. Jag tänker inte på någonting
speciellt.

Det kom långt bortifrån och slog igen över mig. Som
stora mörka vingar. Som stora klor utspärrade mot mig.
Kom långt bortifrån och slog igen över mig mitt inför
Bråviken. Runt mig var nu som en gallerbur av stål.
Och det fanns inga riktiga färger längre. Allt var helt

livlöst stilla och som vanligt. Där nere kacklade
kvinnohönsen. Farmor hällde upp mer saft. Hon menade väl.
Men hon förstod ingenting och kunde aldrig förstå
någonting.

— Barnen är så rara, sade hon till faster Elsa. Och Jan
naturligtvis den mest lättskötta av alla.

Jag väntade på åskan som mullrade långt borta.
Landet utanför terrassen låg i grått ljus av hetta med grå
dimmor ner mot Bråviken. Inte ens buren såg jag
längre. Den var bara ord den med. Men jag kände att de
stora mörka vingarna slog. De vimlande kvinnorna
kacklade. Nu när jag hörde kacklet såg de annorlunda
ut också. Hon i blå kjol hade gäll röst hon med. Jag
försökte åter en gång flytta bilden framför mig men den
hade fastnat och nu blivit alldeles stel och orörlig. Jag
kunde inte ändra någonting i den och hur jag än spände
till med ögonen fortsatte kackelkvinnorna att trippa
omkring. Marieborg var en grå kvävande slöja kring
mig. Tiden hade slagit igen kring mig. Och jag kommer
inte ut ur den. Jag hade fastnat i Sverige. Fastnat för
alltid.

— Jag kommer aldrig ur detta. Det finns ingen väg
tillbaka.

Och nu grät jag där jag satt, fast jag grät med öppna
torra ögon ty att jag grät det fick ingen märka och det
skulle ingen, aldrig någonsin någon få veta.


EFTERORD


DEN SAMLADE BARNDOMSBERÄTTELSEN

Jan Myrdal


Jag berättar här inte OM en barndom. Jag BERÄTTAR 
en barndom. Det var ett medvetet ställningstagande 
som bestämde både arbetssätt och språk. Man
kan uttrycka det så: Jag skrev läsaren en barndom.

Att på så sätt berätta fram en barndom var den
uppgift jag ställde mig. Det fanns flera skäl till att jag gjorde
detta i skiftet mellan sjuttiotal och åttiotal. Uppgiften
var överdeterminerad, som det heter på fint språk. De
personliga skälen fanns men är egentligen inte av
allmänt intresse. Viktigt var att jag kunde utnyttja dessa
personliga skäl, dessa känslor. Både de som låg öppet
medvetna och de dolda och drivande därunder. Så blev
det möjligt att lösa den allmänna uppgiften: att ge en
barndom ord. En berättelse som kunde tjäna många
läsare i deras eget medvetandegörande och samtidigt
bidra till att belysa en tid och en klass i Sverige.

Det är bra att tre delarna i barndomsserien nu förs
samman i en volym. Då kan boken läsas så som den var
tänkt när jag började skriva ut den. De tre delarna hör
inte bara samman; de utgör en avslutad helhet. Det
förklarade jag i inledningen till den första delen när de
två återstående ännu var oskrivna. Här skriver jag
barndom under trettiotalet fram till trettonårsdagen i 
juli 1940. Uppvaknandet och puberteten finns, framhöll
jag 1982, inte med i denna text. De tillhör andra faser
av människoblivandet.

Det tog tio år att skriva dessa tre delar.
Sammantagna blir de inte en tjockare volym än en av 30-talets
stora romaner. Men åtminstone för mig tar skrivandet
sin tid. Hur lång tid det kan ta att skriva just
uppvaknandet och just fyrtiotalet vet jag inte. Uppgiften är
lika viktig men samtidigt helt annorlunda. Detta styr
perspektiv, arbetssätt och språk i annan riktning. Men
om det skriver jag när jag löst problemen, funnit den
rätta formen och den berättelsen blir klar för tryck.

Kring denna barndomsberättelse har utspelats en
dramatisk debatt som inte har med själva berättelsen
att göra men som avsatt otroliga mängder spaltmetrar.
Här bör ett och annat därför redas ut.

Barndom som nu sedan flera år glidit in i
litteraturhistorien som en klassisk barndomsskildring utsattes
redan innan dess första del publicerades för intriger och
angrepp. Så småningom skulle förlag och massmedia
(TV t.ex) utsättas för direkta påtryckningar och
tidningar och tidskrifter som publicerat utdrag hotas med
advokat. Men innan ett enda ord offentliggjorts spreds
uppgiften att jag skrivit något skamligt, något för vilket
jag borde brännmärkas och – om möjligt – straffas.

Lasse Bergström läste manuskriptet och tyckte om
det men hur diskussionen sedan fördes på Norstedts
förlag och vilka som var inblandade och vilka som tog
vilken ställning vet jag inte men när kontraktsförslaget
kom hade upplagan satts mycket låg.

– Man är försiktig på förlaget. Man vill släppa ut
boken som en stilla smygfis, sade Gun. Det innebär att
den kommer att dödas.

Vi hade bilat till Köpenhamn för att diskutera. Jag
visste ju vad jag skrivit. Jag visste att det var bra, att det
höll och att det skulle kunna nå en mycket stor publik.
Samtidigt visste vi båda att man medvetet skulle
försöka stämpla boken innan läsarna fått möjlighet bilda sig
någon uppfattning.

Vi kom överens om att jag skulle sända tillbaka
kontraktet och återta manuskriptet. Vi kunde lika gärna
mångfaldiga manuskriptet på vår egen kopiator och
sälja signerade exemplar per postorder. Det skulle
varken ge mindre inkomster eller fler ondsinta angrepp.
Fast publiken skulle inte heller då få tillgång till orden.

Den som såg till att Barndom nådde publik som bok
var Bo Strömstedt. Annika Hagström hörde till de
vänner som läst manuskriptet. Hon talade om det med Bo
Strömstedt. Han var på besök och bad att få läsa det.
Sedan ringde han och sade att han tyckte mycket om
det och ville hjälpa mig få ut det till läsare.

Men det var inte så lätt ens för honom. Gerard
Bonnier sade till exempel att berättelsen var bra men att
han av hänsyn till förlagets gamla förbindelser inte
kunde tänka sig att Bonniers gav ut den. Sådant är Sverige.
Fast Johan Modig som just blivit VD för Månadens
Bok beslöt som första åtgärd i sitt nya arbete att ta
boken. På så sätt kunde Norstedts ge ut den i stor
upplaga.

Bo Strömstedt publicerade avsnitt i Expressen för att
orden skulle nå förbi påtryckningarna. Samtidigt såg
gamle Clarté-vännen Matts Rying till att jag fick läsa

Barndom i radio för att omintetgöra intrigerna och nå
publiken. (När nästa del kom ut hade angreppen,
advokatbråken och hetsen dock skrämt upp radion; Matts
Rying var pensionerad och Kjell Albin Abrahamson
som var chef för kulturredaktionen på Sveriges
Riksradio refuserade. Hade inte Harald Norbelie på Radio
Stockholm ingripit skulle jag den gången inte fått göra
någon inläsning.) Men berättelsen nådde sina läsare.
Den var ju en skildring i vilken många upplevde sin
egen barndom.

Den andra delen blev omtyckt. Den gavs stora
romanpriset och när den tredje, avslutande, delen kom ut
hade det hela blåst över. Det var självklart att jag skulle
läsa den som följetong i radio. Den fick Esseltepriset och
delades ut som gåva till alla skolelever när de lämnade
gymnasiet. Sådant är också Sverige.

Som inledning till den första delen och avslutning till
den andra skrev jag några kommentarer om berättelsen
då arbetet utsattes för organiserade angrepp. Jag trycker 
om dem häri avslutningen.

Jag skriver ”organiserade” ty efter mina föräldrars
död erhöll jag en del av en mycket obehaglig brevsamling. 
Det visade sig att några av de mer hätska angreppen 
inom och utom landet på vad jag skrivit var organiserat; 
det visade sig att inlägg i pressen som tyckts spontana 
planlagts och diskuterats i förväg; det visade sig att
det kanske inte som jag trott var mina föräldrar som
själva överreagerat utan den politiska organisation som
utnyttjade speciellt Alva Myrdal som affischhelgon vilken 
agerat i sitt eget taktiska intresse.

När Alva Myrdal meddelade sin nära arbetskamrat 

ambassadör Carl Henrik von Platen att hon kommit på
ett sätt att trots svensk lagstiftning göra barnen arvlösa
och i stället upprätta en Alva och Gunnar Myrdals
stiftelse som skulle bevara deras minne då undrade han om
hon verkligen tänkt igenom detta. Det var inte särskilt
klokt, menade han. Gunnar var tveksam men Alva
genomtänkt övertygad.

Det var dock inte vidare klokt av henne. Inte för
pengarnas skull. Åtminstone jag och min syster Sissela
Bok och våra respektive barn klarar ju sig utmärkt utan
något större Myrdalsarv. Huvudarvingen – den
socialdemokratiska Myrdalsstiftelsen – var ju också storsint
nog att låta oss barn plocka bland de familjens böcker
som skulle gå till stadsauktion och därtill köpa in lite
minnessaker från barndomen. Själv fick jag av
Myrdalsstiftelsen tillstånd att köpa den tavla jag beskriver i
första delens första kapitel och som hängde vid min dörr
i Äppelviken till dess jag flyttade hemifrån 1944.

Men när huset på Västerlånggatan blivit partiegendom 
och statsministerbostad och de sedan själva väl
dött och Myrdalsstiftelsen övertagit pengarna vände
politiken i landet. Plötsligt började Alva och Gunnar
Myrdals arbete på trettiotalet beskrivas som om det
varit tonat i brunt. Ja, de blev framställda som
rasförädlare och hart när nazityska folksteriliserare. Men
då teg såväl det parti som utnyttjat Alva till affischhelgon 
som den stiftelse som övertagit deras egendom för
att mot betalning hålla deras minne levande.

Jag däremot tvangs gå ut i pressen och återställa
orden. Det gjorde jag inte av familjeskäl – även om
släkten ringde och bad mig om det – utan därför att rätt 

skall vara rätt. Principerna alltså. Jag hade gjort det
även om det gällt Per Albin Hansson eller Arthur
Engberg. Eller Herbert Tingsten om han helt vanställs.

Carl Henrik von Platen hade rätt. Jag hade kunnat
sagt detsamma. Man kan inte lita på en köpt och
politiserande kohort när domen över död man skall avkunnas. 
Hade jag varit en som styrdes av privata känslor i
allmänna frågor skulle jag naturligtvis tigit när de
utmålades som bruna rasister och sagt att de fick skylla
sig själva. Då hade de stått helt utan försvarare.

Kanske har detta ändå med berättelsen att göra.
Även detta skeende förebådas i det första kapitlets
första mening: För femtio år sedan springer jag fram genom
våningen i natt och mörker.

Jag skriver inte självbiografi. Men man kanske kan
säga att jag tecknar karaktärer. Skillnaden mellan
femåringen och sextiofemåringen tycks mig numera
försumbar.

Några påpekanden om formfrågor:

Uppgiften var att skriva en barndom och inte att
skriva om en barndom. För att tydliggöra detta var det
till en början viktigt att då och då markera nivåerna.
Den mer än femtioårige mannen och det femåriga
barnet. Skilja ut dem och dra gräns för att bättre låta
läsaren se genom femåringens ögon. Det är därför jag också
valde att skildra det mycket lilla barnet genom farmodern. 
Vårt medvetande är inte så strukturerat att vi
trovärdigt kan skildra en tvååring inifrån.

Jag berättar, jag skriver inte biografi eller självbiografi. 
Att berättelsen placeras i hyllan för litteraturvetenskap, 
underavdelning författarbiografi, svensk finner 

jag tyda på bibliotekariefnosk. (Knappar utan hål,
underavdelning knappar utan ett hål.) Som alla berättare 
använder jag det egna livet, de egna erfarenheterna. 
Men hur går detta till?

I biografi och självbiografi bearbetar skribenten det
egna livsinnehållet med hjälp av bibliotek och genom
kontrollerad medveten hågkomst. Berättelsen däremot
kräver ett annat förhållningssätt. Man vänder sig om
och öppnar dörrarna. Litar på själva skrivandet.
Strindberg beskrev skogssnufvismen; det oavsiktliga,
färgklicken, felskrivningen som öppnar. Romantikern
talar om inspiration och intuition. Psykoanalytikerna
förklarar att man ingenting glömmer – vilket är riktigt – 
men trasslar sedan oftast in sig i erbarmlig ideologi. Få
bland dem är också enligt egen definition vuxna, besitter 
såväl medvetande som insikt.

Men det är som att gå på lina, eller som det var att
lära sig cykla för att ta en enklare bild. Först är allt
omöjligt, man trillar och vinglar. Så plötsligt är balansen 
där, kroppen vet själv. Man sitter vid ordbehandlaren 
och slår upp dörrarna bakom sig. Det är en tekniksak. 
Det gäller att se utan att stirra. Om man börjar
stirra och försöker minnas går det inte alls. Då blir på
sin höjd biografi. En lukt kanske. En färg. Så skriva.
Arbeta med orden i den första meningen, stryka, backa,
skriva om till dess man känner att det börjar stämma.
Hör tonen, skulle man kunna säga.

För att ta ett exempel:

I andra delen sitter jag hos en skolpsykolog hösten
1938. Jag fantiserar i texten om tokige doktorn med
råttor, om brottslingen i lögndetektor. Gjorde jag? 

Kanske det. Hade man frågat mig när jag skrev det hade jag
inte kunnat svara med annat än att det kändes rätt när
jag skrev; det var så i berättelsen.

Några månader efter det boken kommit ut får jag ett
stort paket, en hel säck, från Paul Elitzik, min förläggare 
i Chicago. Två årgångar Life, 1938 och 1939.
Bilderna fanns i januari 1939. Exakt så som jag beskrivit
dem. De hade bränts in i medvetandet. Men någon
möjlighet att medvetet – stirrande – hämta upp dem;
att referera till årgång och nummer och sida fanns inte.
De kom när de behövdes. De hamnade i biografiskt fel
månad och kanske biografiskt fel exakt sammanhang
men de var i berättelsens mening helt sanna. Man
glömmer ingenting. Det som varit av vikt i livet
kommer upp och tar form så fort man slutar stirra efter det.

Fagervik 1992


FÖRETAL TILL BARNDOM

Nu när jag är femtiofem år har vattendragen redan
länge sedan delat sig och även om livet bliver långt
återstår blott en tredjedel av den livstid jag haft att
förfoga över. Troligen mindre än mer. Kanske betydligt
mindre.

Med tilltagande ålder kommer krafterna obönhörligen 
att avta. Det var i Berlin på Kantstrasse en
eftermiddag för fem år sedan jag märkte att jag inte längre
var den som gick fortast genom staden. Jag hade varit
van att gå om alla. Det var därför jag föredrog att gå i
stället för att ta tunnelbana eller buss. Nu när jag trodde 
mig gå i min vanliga takt gick yngre män förbi mig.

Sommaren 1981 skulle jag gå med guerillan fjorton
dagar ner genom djunglerna i regntid från Thailand till
Angkor och dokumentera att det nu var kampucheaner
och inte vietnamesiska ockupanter som höll khmerernas
nationella helgedom. Det vore förnuftigt ty jag har skrivit 
om templen förr och känner dem. Då beslöt man att
föreslå att en trettio år yngre japansk filmare skulle
försöka i stället. Jag var för gammal. Om han klarade
det vet jag inte. Jag har inte sett någon film från striderna 
kring Angkor.

Det är mycket jag inte längre kommer att kunna 

göra. Även om jag har en hel del kvar att uträtta har jag
dock under alla förhållanden redan utfört större delen
av mitt livsarbete. Det är tid att se sig om. Hur blev jag?
Blev just denne?

I en annan politisk och personlig brytningstid mellan
mitt trettiotredje och mitt fyrtionde år fann jag det
nödvändigt att kontrollera bäringarna. På svenska föreligger 
två delutkast: ”Rescontra” och ”Samtida bekännelser 
av en europeisk intellektuell”. Den slutgiltiga – och
därmed enda korrekta – versionen är den jag skrev på
engelska på Kuba sommaren 1967 och publicerade
under titeln ”Confessions of a Disloyal European”. Den
finns översatt till norska men jag bör vid tillfälle försöka
få tid att överföra den till svenska språket. Den hör
samman med denna volym, ”Barndom”; ingår i samma
grupp.

Jag anser mig handla medvetet och jag hävdar ju att
det intellektuella arbetet är en medveten verksamhet
och att det politiska ställningstagandet skall vara överlagt. 
Också under de till synes irrationella handlingarna
och mitt i känslosuget från hat eller kärlek menar jag att
insikt är både möjlig och nödvändig. Inför sig själv skall
man vara genomlyst. Man bör känna sina dunklaste
drifter och känslor även om man knappast bör dela med
sig i onödan av denna insikt. Men långt innan jag kunde 
handla medvetet – för att inte tala om ta ställning
eller utföra något arbete i vilket jag har att ständigt
korrigera den känslomässiga avdriften – hade jag ju
nått min identitet. Den som senare fram i livet bestämt
att jag handlat och reagerat på lika karaktäristiskt sätt i
kärleksliv och arbete som i politik; bestämt såväl vaket 

arbete som nätternas drömliv.

Hur blev då detta jag?

Alltså skriver jag en barndom. Jag skriver ingen
självbiografi; texten utger sig inte – falskt som ett
polisprotokoll – att vara objektiv. Jag skriver mina ord. Den
barndom jag skildrar är min. Den som vill påvisa att de
dörrarna gick inåt och inte utåt och att den tavlan
hängde där och inte där och att det var då och inte då
kan naturligtvis roa sig med det så som folk roar sig
med korsord eller femtonspel; det angår mig inte och
det hör inte till texten. Den är tal i egen sak. Den är en
prosaberättelse så som ”Confessions”.

Under denna barndom skapas en identitet. Det
intellektuella uppvaknandet under förpuberteten och
pubertetens stora språng bestäms av denna identitet.
Barndomen formar uppvaknandets karaktär liksom den
föregriper de kommande känslovågorna. Men uppvaknandet 
och puberteten finns inte med i denna text. De
tillhör andra faser av människoblivandet.

Nu, i det årtal jag skriver, är min sonson ungefär lika
gammal som det barn jag var i den tid jag börjar beskriva. 
I det året var min farfar av stor betydelse för mig.
Han föddes den 4 april 1876. Skildringens barndom har
mer än ett sekels spännvidd. Det är ett sekel av stora
skeenden. Den beskrivna barndomen skulle kunna ses
som helt bestämd av dessa omvandlingar. Men jag skriver 
inte en sådan samhällskrönika. Jag skriver från
denna barndom där skeendena ter sig lika givna som hus
och skogar och gator och pråmar på kanalen är givna.
Krönikan och samhällsförändringen är en annan och
kanske senare historia. Samhällets sammanhang blir ju 

synliga först bortom puberteten.

Jag går tillbaka till Stockholm några år efter den
utställning som 1930 blåst in den nya tiden med sol och
ljus och luft och förnuft och framtidstro och ändamålsenlighet 
över landet och börjar berättelsen där.

1982


EFTERSKRIFT TILL EN ANNAN VÄRLD

Detta är en skildring av en elvaårings verklighet när
han byter värld för snart ett halvt århundrade sedan.
Elvaåringens horisont är en annan än tioåringens.
Perspektiven har förskjutits. Upplevandet har blivit ett
annat. Fortfarande är dock bara brottstycken av de stora
skeendena denna förkrigshöst 1938 och vårvinter 1939
honom klart synliga. Denna elvaårshorisont bestämmer
både stil och format på berättelsen. Det är först vid tolv
eller tretton, någonstans mellan den gamla germanska
och den klassiska romerska myndighetsåldern som det
blir riktigt möjligt att se världen. Det är en annan
historia.

Den allmänna uppgift jag ställt mig framgår av förordet 
till ”Barndom”. Att jag inte skriver ett polisprotokoll 
borde vara självklart. Ett sådant skrivet fyrtiofem
år efteråt vore också utan större värde. Det är
elvaåringen och hans värld som intresserar mig.

När jag publicerade ”Barndom” kom en upprörd
dementi. Professor Myrdals hembiträde hade inte haft
serveringsförkläde 1934. Den som läser Alva Myrdals
biografi kommer att finna att jag där går i en annan
skola i New York än vad huvudpersonen i denna bok
gör. Där går de två äldre barnen i Horace Mann School 

på Broadway vid 120th Street. Men den uppgiften tycks
mig lika konstig som det mesta Alva Myrdal berättar
om mig.

Att ”de två äldre barnen” – alltså jag som var elva på
det tolfte och min syster Sissela som då inte hade fyllt
fyra år ännu – skulle ha gått i samma skola hösten 1938
finner jag i sig helt otroligt. Och jag tror att min
minnesbild är rimligare.

Men det spelar egentligen ingen roll. Jag skriver
ingen biografi. Jag skriver en berättelse om en elvaåring
som vänder sig in i en annan värld. Det är i det
sammanhanget skolan intresserar mig. Frågan om
hembiträdets serveringsförkläde är alltså lika likgiltig för
berättelsens värde som skolans namn. Det jag skildrar är
en övertypisk uppväxt. Men det är ingen abstrakt
uppväxt. Jag beskriver en bestämd elvaåring. Jag menar
också att jag förmår skriva en direktare och därmed
sannare barnskildring än många andra, än de flesta
andra, ty jag lät dörrarna stå öppna när jag växte upp.
De rummen är därför inte stängda. Jag kan gå in i dem
och vet hur där ser ut. Jag känner sådana som i intervjuer 
och artiklar offentligt ljuger sig en passande
barndom. Men kanske ljuger de inte; kanske har de förlåtit
och sedan fantiserat sig en lämplig barndom att minnas
och skriver den och trycker den. Men då jag inte förlåtit
har jag heller inte glömt.

Det går inte att skriva ”i allmänhet”. Jag kan skriva
denna berättelse genom att på en gång ha varit denna
elvaåring och alltså kunna se med hans ögon och inte
längre vara denna elvaåring och alltså kunna utnyttja
honom helt utan hänsyn. Han skulle ju aldrig erkänt 

min nuvarande rätt att skriva honom. Hade han vetat
att jag fyrtiofem år senare skulle skriva honom då hade
han sökt stänga till och skjuta för en branddörr. Det var
jag ty han var ju jag. Men han lever inte längre. Han
finns inte till och har ingen talan. Han är borta som
trafiken på Broadway september 1938 och snön i
Central Park i februari 1939 och samtal på bryggan i
sommarnatten från i fjol och förfjol. Endast för mig är han
inte död.

Visst finns en personlig drivkraft bakom detta arbete.
En som rör mig och inte har allmän betydelse annat än
just som drivkraft för ett arbete. Den har jag redovisat
tidigare. Jag är nu femtiosex år på det femtiosjunde.
Det är viktigt för mig att innan jag dör och är borta söka
få veta hur jag blev till; varför jag reagerar och handlar
som jag gör. Det är nu också möjligt för mig att nå
denna vetskap. Jag har genomfört så pass stor del av
livet att jag inte behöver dras med alltför många
illusioner om mina egna återstående möjligheter. Jag har
heller inga särskilda känslomässiga hämningar mot att gå
tillbaka in genom de dörrar som fått stå öppna. Alla de
släktingar som då stått mig nära och som betytt något
för mig är redan döda. Farmor och farfar, morfar och
mormor, Gustaf Carlman, Gösta Gestad, Folke Reimer,
Stig Reimer; alla är de nu döda. Hustru, barn, barnbarn 
som nu kan betyda något och som kanske genom
detta skulle orsaka svårigheter för berättandet har inte
med denna tid och dessa rum att göra. De finns inte i
dem.

Alva och Gunnar Myrdal har låtit meddela att de
lämnat in allt material om min barndom och uppväxt 

till Arbetarrörelsens Arkiv för att visa världen att jag
var ett lyckligt barn i en god familj. Jag har inte gått dit
för att se i papperen. Inte heller har jag gått till arkiven
i Förenta Staterna. Det intresserar mig inte. Det enda
jag gjort är att jag påpekat för Arbetarrörelsens Arkiv
att i enlighet med Högsta Domstolens prejudicerande
beslut äger jag – som författare – upphovsrätten och
därmed publiceringsrätten till mina brev och andra
arbeten trots att Alva och Gunnar Myrdal genom
Tidningarnas Telegrambyrå velat meddela att den som vill
läsa och trycka Jan Myrdals brev bara kan göra det
med deras tillstånd.

Detta sätt att resa och vårda sitt eftermäle är mig lika
främmande som att hugga om släktens gravstenar för
att de skall bli politiskt passande. Men jag finner
beteendet intressant. Utanför kungliga släkter förekommer
det blott i politiska familjer, sovjetiska, folkhemska eller
kennedyliberala. Det har inte varit min uppgift i just
denna berättelse att ge en skildring av hur ett etablissement 
konsoliderar sig. Det ligger utanför och bortom
elvaåringens synfält. Jag tror dock att denna elvaårings
berättelse kan ge en nyckel till hur en offentlig överhet
formas; franskt-radikal, kennedyliberal eller folkhemsk.

Det finns dock en speciell svårighet med detta sätt att
skriva. Att Alva och Gunnar Myrdal skulle båda upp
advokat och sätta igång sina politiska vänner och
relationer när de hörde att jag skrivit ”Barndom” hade jag
väntat. Jag känner de politiska familjernas reaktionssätt
och jag vet också hur partier och organisationer
automatiskt reagerar för att säkra de sinas intressen. Det
socialdemokratiska Tidens förlag skickade ju en gång i 

världen manuskript jag skrivit till kanslihuset för
granskning; texterna kunde ju skada partiet. Så fungerar 
alla politiska maskinerier. Svenska som amerikanska 
som ryska. Det upprör mig inte ens.

Den berättelse jag skrivit var ingen skandalbok. Men
det betydde ingenting om den var det eller ej. Alva och
Gunnar Myrdal skulle oavsett innehållet använda sina
förbindelser för att söka få boken stämplad som
skandalbok redan innan den kom ut och därmed göra den
oläst. Det låg i deras intresse.

Det jag skrivit var inte vad de med advokatens hjälp
försökte utmåla det som. Det var en bok om ett barns
uppväxt. Det var inte en skandalbok om dem. Men från
deras position sett var det något värre; en barndom de
inte kontrollerat; en barndom som var en annan än det
problembarns om vilket Alva Myrdal talat så
intresseväckande för snart två generationer sedan inför den
tidens radikaler och psykologer såväl i Sverige som i
Danmark. Jag omintetgjorde deras försök att stoppa
boken genom att se till att vad jag skrivit publicerades i
press och lästes upp i radio inför så stor publik att de
inte skulle lyckas stämpla den.

Men naturligtvis skadade de mitt arbete och försvårade 
för mig genom sina offentliga hotelser och sin
anmälan till Allmänhetens Pressombudsman mot de
tidningar som skrev om boken. TV2 skrämdes så mycket
av deras politiska prestige att deras advokat tilläts
förhandsgranska det litterära program som Magasinet
gjorde om mig 1982. Det var dock ostraffligt och sägs
vara bra; själv har jag inte sett det.

Jag utnyttjar den personliga erfarenheten i arbetet 

för att nå fram till ett begripligt återskapande av en
förfluten tid vilken fortfarande bestämmer oss, men att
jag utnyttjar personen Jan Myrdal innebär inte att jag
skriver privat. Inte i någon av dessa tre volymer – EN
ILLOJAL EUROPÉS BEKÄNNELSER – BARNDOM 
– EN ANNAN VÄRLD – sysslar jag med biktande. 
Det är skriven text. Därför har vissa 
massmediamänniskors närgångenhet förbluffat mig. Folk jag
aldrig träffat och som inte ens var födda på trettiotalet har
gråtit i spalterna om hur jag glömt att jag suttit i min
mors knä och lärt mig läsa. Andra förebrår mig mitt
beteende under leken på skolgården när jag var nio år.
De uppträder riktigt upprört uppfostrande och berättar
i spalterna för mig att man måste följa spelets regler och
att jag är osolidarisk som kastar bollen till min kamrat
och inte till det egna lagets spelare och de tycks inte ens
märka att det de upprörs över är medvetna formuleringar 
med ord skrivna på papper om ett skeende för ett
halvt århundrade sedan! Det finns ingen – varken barn
eller vuxen – på den skolgården de kan tala tillrätta. De
kämpar mot skuggor. Kanske egna skuggor.

Detta rör sig ju om med avsikt skrivna berättelser.
Jag söker visserligen medvetet skriva med närvarokänsla. 
Orden skall vara direkta. Jag vill ge läsaren ett
seende in i det förflutnas rum. Men jag förutsätter att
läsaren förstår att det rör sig om formulerad och nedskriven
text. Jan Myrdal var Jan Myrdal men Jan Myrdal är
inte Jan Myrdal. Pilen rör sig dock.

1984

