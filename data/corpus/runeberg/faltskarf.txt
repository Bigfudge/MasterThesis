SAMLADE SKRIFTER

AF

ZACHARIAS TOPELIUS


TRETTONDE DELEN

FÄLTSKÄRNS BERÄTTELSER

FEMTE CYKELN.


[AB, 1837]

STOCKHOLM.
ALBERT BONNIERS FÖRLAG.


FÄLTSKÄRNS BERÄTTELSER 

Z. TOPELIUS.

FEMTE CYKELN. 
FRITÄNKAREN. AFTONSTORMAR. MORGONLJUSNING. 

ÄTTEN BERTELSKÖLD, FAMILJEN LARSSON

ILLUSTRERAD AF CARL LARSSON.


STOCKHOLM. ALBERT BONNIERS FÖRLAG.

STOCKHOLM.
ALB. BONNIERS BOKTRYCKERI 1901.

FÄLTSKÄRNS BERÄTTELSER.

XIII.

FRITÄNKAREN.


Fältskärns trettonde berättelse.

Ännu engång beder jag den vänlige läsaren dröja en
kväll i den bekanta vindskammaren, där allt är
sig likt, utom att väggar och fönster blifvit något bofälliga, 
så att den kulna novemberstormen mer än lofligt
hviner in genom springorna och stundom kommer fältskärns 
rostiga lodbössa att klinga mot väggen eller hans
uppstoppade fåglar att fläkta med vingarna. Kring brasan
i den stora öppna spiseln sitta åter de gamla vännerna,
oförändrade, oförstörbara, oåtkomliga, tyckes det, för den
allt förhärjande tiden. Betraktar man dem nogare, skall
man kanhända upptäcka, att fältskärns grå hår begynt
hvitna, att gamla mormors mjuka händer blifvit skrynkligare 
än förr, att den lärde skolmästarens svartmuskiga
figur alltmera påminner om ett förtorkadt ris och att den
martialiske postmästaren, med sina röda mustascher och
hundra tunnor anfäktelser i sina styfva ben, alltmera antagit 
gestalten af ett Jönköpings träsnitt, föreställande
Don Miguel af Portugal vid intåget i Lissabon. Men om
man således ej kan misstänka fältskärn för att i sitt
gamla resapotek ha förvarat en flaska af det dyrbara
lifselixiret, som förlänar en evig ungdom, så finna vi i
stället några andra af de ingredienser, som påstås förlänga

lifvet, nämligen goda samveten, ett lyssnande öra, ett
deltagande hjärta, förnöjsamhet med sin lott, ett gladt
skämt, när så faller sig, eller en förargelse af den sort
som uppfriskar lifsandarna, men ännu mera dessa snörräta 
gamla vanor eller ovanor, hvilka gå orubbligt, som
visaren på uret, sin gifna gång, med solen eller emot.

Vid deras sida sitter vår vän Anne Sofi, lika ung,
lika glad, lika resolverad i sina sympatier eller antipatier
som förr och lika flitigt upptagen af det kära arbetet att
sy på sin utstyrsel. Bakom henne ser man en nykomling 
i sällskapet, Abiel Halm, nyss blifven student och i
denna egenskap anställd som underlärare hos magister
Svenonius, hvars arm ändtligen tröttnat vid de många
brackstutarna och som därför låtit förmå sig att i denna
viktiga del af skolväsendet anlita assistens af en yngre
medhjälpare. Om jag tillägger att Abiel Halm, för hvilken
tiden ännu icke var inne att kalla sig
OlkinenNamnet förfinskadt.Sättarens anm.,
är en axelbred, ljusluggig världseröfrare om aderton år, hvars
stolta medvetande om egen betydenhet icke sällan råkar
i strid med hans skyldiga respekt för den högre lärdomen
i skolmästarns person, samt att han då och då kastar
förtjusta, men obesvarade blickar på Anne Sofi, så har
jag sagt ungefär allt hvad läsaren tillsvidare behöfver
känna om denne hoppfulle yngling. På pallarna bakom
honom tasslar svärmen af fyra eller fem yngre världsborgare, 
dem läsaren känner af gammalt och bland
hvilka Carl XII:s beundrare Jonathan, samt en liten kvickögd 
yrhätta, vid namn Lisa Gret, hade vuxit en tum
högre mot taket, sedan vi sist hörde dem stoja i vindskammaren.

Fältskärn hade just kastat de första maskorna af
ett nytt nät kring den nötta kafveln och frågade med


sitt vanliga, halft satiriska, halft godmodiga löje hvad
hans åhörare tänkte om konung Adolf Fredrik.

-- Hm -- svarade skolmästaren, i det han tog sig
en pris -- jag vill minnas att hans majestät Adolf
Fredrik, glorvördigst i åminnelse, var en beläsen man,
och det pryder en konung. Han var också mån om
att gifva sina barn en lärd uppfostran.

-- Fy tusan, det var en stackare till konung! utbrast 
postmästaren, som under förra berättelsen med möda kunnat 
återhålla uttrycken af sitt djupa förakt. -- Salig 
kung Fredrik hade ännu en smula ruter i sig och
kunde skjuta öronen af en hare i fullt språng, men hans
efterträdare hade förtjent att sitta vid spinnrocken med
en nattmössa öfver öronen. Han stod ju under toffeln;
hvarför f-n lät han kujonera sig af sin käring?

-- Det har händt mången större krigare än han -- 
genmälde Svenonius med en sidoblick på sin vän, som
var skäligen misstänkt att stå under sin hushållerskas
toffel -- och dessutom var det partierna, ser bror ...

-- Nå, hvarför lät han kujonera sig af partierna?
Han skulle ha kört de hundsfottarne på dörren och sagt:
vet hut, fähundar; det är jag som är kung!

-- Men hur skulle det då gått med friheten? inföll
Anne Sofi, som svärmade på en gång för Carl XII och
friheten.

-- Och hur skulle det ha gått med tidsmedvetandet?
vågade Abiel Halm tillägga, med den lilla lukt han redan
hade af Hegel på permarna.

-- Frihet! återtog postmästaren föraktligt. Hade
jag varit Adolf Fredrik, skulle jag klappat friheten ur
dem, så det dammat om öronen.

-- Nå nå, kusin, det skall vara måtta i allt! tog
gamla mormor till ordet. -- Jag måste säga, jag håller

med kusin däri, att skall det vara, så skall det vara,
antingen man är kung eller skoputsare. Öfverheten skall
man respektera, och den som ej lyder, må få sin tillbörliga 
näpst. Men, ser kusin, det skall vara lagen och
inte käppen, som regerar ett rike; och nu lär det ha
varit så i kung Adolf Fredriks tid, att hattarna eller
kasketterna, hvad de må hetat, hade lagen på sin sida.
Efter allt hvad jag kan begripa, var salig kungen en
hjärtans beskedlig människa, som ville hela världen väl,
bara han fick vara i fred för de många talen. Det var
också fasligt hvad där skrefs vers den tiden! Jag undrar
hvad de hade att bjuda honom i Vasa mer än den stora
gäddan: aldrig tror jag hon blef välstekt i ugn; man har
göra att inte få en pundsgädda rå eller bränd. Kusin
hade bort omständligt beskrifva den där stenen vid
landsvägen i Lohteå. Det var för märkvärdigt att kungen
åt frukost på bara backen.

-- Mycket märkvärdigt har ej Adolf Fredrik uträttat,
genmälde fältskärn, men likväl något mer än att ha spisat
frukost i Lohteå. I hans tid kom lagboken ut på finska,
och många af de finska städerna fingo då stapelfrihet,
fastän den gamle borgarekungen ej fick upplefva den
dag, när hans långa lefnads utsäde slutligen bar frukt.
En hederlig människa var kung Adolf Fredrik och hade
förtjent att lefva i lugnare tider. Men på hans tid hade
folken ingen barmhärtighet. En kung skulle vara en
halfgud, där han satt på sin tron; han må sedan ha
varit född för svarfhjulet eller för kronan. Han bar
skulden, och han bar äran i Sveriges rike, fastän månget
riksråd och mången borgmästare i sekreta utskottet var
mäktigare än han. Nu för tiden ...

-- Nu för tiden -- inföll mormor -- bär regenten
skulden, ministrarne makten och tidningarna äran.

Fältskärn smålog.

-- Icke hos oss, sade han. Men hafvet, som nekat
åt Sveriges kuster ebb och flod, har i stället lagt ebb
och flod i det landets historia. Folkmakt och kungamakt, 
folkmakt och adelsmakt ha aldrig rätt kunnat
hålla vågskålen jämn, och i Adolf Fredriks tid skummade
frihet som halfjäst öl. Då såg man det märkvärdiga, att
folk och adel tycktes sluta förbund mot kungen. Men
det såg endast så ut; folket var, nu som alltid, konungskt
i hjärtat, och däraf kom sig det myckna kruset. Det
var adeln som styrde i folkets namn, men icke mera
den gamla bördsadeln, utan en riksdagsadel af alla stånd,
frälse och ofrälse, prelater, borgmästare, uppkäftiga bönder,
kort sagdt partichefer med deras svansar, hvaraf tre
fjärdedelar lefde af utländska mutor. För sådant folk
var partiet allt, men fäderneslandet en målad skylt.

-- Tackar ödmjukast, fy f-n, där har bror Svenonius
sina mönsterskrifvare! utropade postmästaren kapten
Svanholm med ett bredt löje.

-- Vi ha dock fått göra bekantskap med den store
Linnæus, genmälde skolmästaren, glad att åtminstone
äga ett nödankare i det allmänna skeppsbrott, som hotade
frihetstiden.

-- Och Erik Ljung, som slog ihjäl ormen! skrek
munsjör Jonathan från sin pall.

-- Och Erika Lindelia, som kokade ägg! Och lilla
prinsen, som klädde ut sig! bjäbbade Lisa Gret i sin tur.

-- Och Ester Larsson! inföll Anne Sofi varmt.
Hon var ändå sin fars dotter, och litet mera därtill;
eller hur, mormor, var hon ej det?

-- Nå det vill jag medgifva, svarade mormor. Den
nackstyfve borgarekungen kunde jag aldrig riktigt med,
och med dottern var det just si och så, när hon flängde

i skogen med dimdrottningens strumpeband och så vidare.
Men det gläder mig att det blef folk af flickan, och tid
var det; människan var ju tjugunio år gammal, när hon
stod brud. Det var nu andra bröllopet som vi varit
med om, för alla de världsens historier vi hört här vid
brasan, och det kallar jag ett anständigt slut på ungt
folks galenskaper. Det förundrar mig inte att hon blef
så förnämt gift, efter fadern var rik. Det kuriösa var
att grefven tog arfvet så lätt -- jag känner grefvar och
baroner som äro mera måna om bouppteckningen -- men 
se det tyckte den snåla släkten om. Hade jag
varit i grefve Bertelskölds ställe, skulle jag sett åt att
de inte lagt gamla dräller i stället för nya, och kanhända
utsinade klafnöt i stället för de sex mjölkande korna.
Nå, jag hoppas grefven och grefvinnan äro vid hälsan
och ha sin utkomst. Kusin skall för all del berätta oss
mera om lilla prins Gustaf; det var ett kvickt barn, litet
bortskämd kanhända, men det rådde hans mor för. Drottning 
Lovisa hade allt en smula skinn på näsan.

-- Ja men, sade fältskärn. Och ändå har hon här
i Finland lämnat det allra frommaste minne efter sig i
den saktmodiga lilla staden Lovisa.

-- Är gufar mycket hemlighetsfull? frågade Anne Sofi.

-- Nå hvad är det nu fråga om?

-- Jag ville gärna veta hvem som har konungens ring.

-- Erik Ljung! Erik Ljung! skreko fyra eller fem
af de små i en korus.

-- Det få vi allt se, sade fältskärn. Vi ha kommit
till den tid, när den gamla vantron begynte att glesna,
och i dess ställe trädde en ny vidskepelse, som kallade
sig upplysning eller filosofi. 

Vid dessa ord uppspärrades skolmästarens ögon af
billig förvåning, och Abiel Halms kinder betäcktes af
vredens purpur.

-- Är upplysningen vidskepelse! utropade han.

-- Ja, hvarför icke? genmälde fältskärn. Jag har
sett mången guldpenning som varit af koppar. En af
de vidskepligaste människor, som någonsin funnits, hette Voltaire.

-- Hjältemod! utbrast själfve postmästaren, under
det att de lärde i sällskapet icke kunde hämta sig från
sin förundran.

-- Haf litet tålamod, och skålla ej läppen innan
soppan är kokad! skämtade gamla mormor. Börja på
bara, börja på, kusin, och salta en näfve då och då,
det kan inte skada. Det där tycker jag skall bli eget att höra ...

Fältskärn började.

-




Fritänkaren.

1. Doktor Martin.

En vacker eftermiddag i början af Maj månad anno
mundi 1771 sken vårsolen herrligt öfver det gamla
Åbo. Kring det höga, glänsande, kopparklädda
domkyrkotornet flögo de svarta kajorna flitigare än någonsin med
strån till boet; den nyss befriade Aura forsade med
grumliga, men glittrande vågor under broarna, och
studenterne kommo i glada, stojande skaror från
plantagedirektören professor Gadds föreläsningar i botaniska
trädgården. Åbo sken i den börjande glansen af sina
akademiska välmaktsdagar, och man fäste sig knappt vid

det svarta krusflor, som här och där bars af förnämligare
personer kring armen eller kring hatten, ty landet
hade den tiden kungssorg. Den gode kung Adolf Fredrik
var död blefven den 12 sistlidne Februari i Stockholm;
-- en dag, när han ätit hetvägg, surkål och ostron till
middagen, hvarpå han sedan svimmade vid sitt quadrille-bord
om aftonen och några minuter därefter sade för
alltid farväl åt både Hattar och Mössor. Finland sörjde
uppriktigt den fromme landsfadern, och landets första
tidningar invigdes i anledning däraf med många gråtmilda
kväden. Fastän de känslofulle poeterne omöjligen
kunde låta »solen» vara i fred:

Den solen har gått ned, som på vår himmel lyst

eller:

Så ha vi sett den sol gå neder,
som hela nordens glädje var
och gjorde firmamentet heder;

så var det säkerligen deras hjärtans mening, när de
tillika sjöngo, huru

Bättre konung kan ej gifvas

och huru:

Mildhet i Hans ögon lyste,
fromhet hördes i Hans röst,
hjärtat ädel ömhet hyste,
dygden bodde i Hans bröst.

Hvarefter kom en harang åt den uppgående solen:

Vore GUSTAF ej Hans like,
lika nådig, lika stor,
bure säkert Svea rike
alla tider sorgeflor.

Allt detta var emellertid naturens ordning: en gammal
sol hade sjunkit i natten, en ny steg upp vid horisontens

rand, och därom var intet annat att säga, än att den
nya solen var på resor för närvarande och väntades hem.
Det goda gamla Åbo behöfde ej därför länge hänga
hufvudet eller få sprickor i domkyrkan; det redde sig
hjälpligen i tidens vedermödor under Mössornas styrelse
och väntade, liksom hela riket, bättre tider vid gryningen
af en uppgående dag.

Genom ett fönster hade likväl den glada vårsolen
icke makt att tränga, och det var i ett förfallet gammalt
hus i närheten af Aningais tull. Detta fönster var
ogenomträngligt betäckt af en tjock brun gardin, eller
snarare ett täcke, fastspikadt på insidan, och de förbigående
betraktade det med undrande, skygga, misstänksamma
blickar. Kanhända intresserar det läsaren att
kasta en blick bakom detta förhänge?

Det förfallna envånings huset ägdes af en borgareänka,
som likväl icke bebodde det själf, utan hade för
ett år sedan hyrt det åt en gammal besynnerlig främling,
som kommit till Åbo, man visste ej hvarifrån, och hvilken
af de få, som kände honom, kallades, när det skulle
vara hederligt, doktor Martin Weis. Men då doktorstiteln
i Åbo var en alltför ansenlig värdighet för att
slösas på en person, hvilken mången misstänkte vara
en tysk barberaregesäll, för att ej säga någonting värre,
så hände det oftare att man på spe öfversatte hans
klingande namn och kallade honom Martin den Vise,
eller rent ut »Den Vise», under hvilken benämning han
också mest var känd uti grannskapet. Han sades vara
till yrket läkare, ehuru ingen sett honom praktisera;
men då han företedde ordentligt pass från Frankfurt
eller Hamburg, hvarifrån det må ha varit, samt för
ytterligare säkerhet underkastat sig ett colloquium familiare
hos professor Johan Haartman, hvilket berättades

ha aflupit till denne berömde läkares synnerliga förundran,
så fanns intet lagligt skäl att förmena Martin
den Vise bosätta sig i det gamla huset och där stänga
in sig med en gammal dräng, om möjligt ännu tystlåtnare
och otillgängligare än husbonden själf. Ingen visste
hvarmed han där sysselsatte sig, men grannarne kommo
på allehanda underliga gissningar, när de funno porten
stängd hela dagen och däremot ständigt sågo ett svagt
eldsken lysa om nätterna genom springorna vid det
täckta fönstret. En och annan, som af nyfikenhet försökt
att titta igenom springorna, vågade till och med
påstå att han luktat svafvel därinifrån, och denna upptäckt
var icke egnad att ingifva de vidskeplige grannarne mera förtroende.

Det är i det innersta af de tre rum, som utgjorde
den vise Martins boning, vi nu våga kasta en blick.
Att döma utifrån, skulle ingen enda af vårsolens klara
strålar ha förmått att bana sig vägen genom fönstrets
förskansningar, men det var likväl icke alldeles så. När
man inträdde i detta ovanliga rum, såg man det till
hälften belyst från tvenne håll: först från en ofantlig
murad hällugn, som upptog hälften af rummet och hvari
en stark koleld glödde, samt därnäst ifrån ett knappt
märkbart rundt hål i fönsterposten, hvarigenom en fin
solstråle af bländande klarhet föll in på en retort af
glas, som tycktes enkom beräknad att mottaga strålen.
Effekten af denna belysning, tre fjärdedelar kolskimmer,
en fjärdedel solsken, allt detta omgifvet af nattsvarta
slagskuggor från de mörka, med hyllor och okända,
dunkla föremål fullradade väggarna, skulle ha utgjort
en målares förtviflan, om han misslyckats, och hans förtjusning,
om han lyckats kopiera den på sin tafla.

Uti det dubbla skenet rörde sig långsamt en liten,
krokig man, till utseendet mellan femtio och sextio år
gammal, klädd i tidens vanliga peruk och stångpiske,
brun bredskörtad frack med stora knappar, korta bruna
underkläder, långa silkesstrumpor och skor med breda
silfverspännen. Framför sig hade han knutit ett skinnförkläde;
i handen bar han en tång, hvarmed han stundom
makade en degel bättre i glöden. Hans genomträngande
små grå ögon tycktes med uppmärksamhet följa eldens
arbete. Man såg, att det var något viktigt som upptog
hans tankar.

Om en stund gick han till glasretorten, som för ett
ögonblick hade öfvergifvits af den flyttande solstrålen. Han
återförde den i skenet; han granskade dess innehåll med
största uppmärksamhet och skakade missnöjd på hufvudet.

-- Nondum vita! -- suckade han. -- Quousque
tandem mors prævalebit?Ännu icke lif! Huru länge skall döden ha öfvermakten?

-


2. Lifsgnistan.

Solstrålen i det mörka rummet fortfor att långsamt
flytta sig, allteftersom dess lysande källa förändrade
läge på himlahvalfvet, och samtidigt vändes, genom en
sinnrik mekanik, den genomborrade fönsterbågen, så att
strålen alltid föll rätt in. Dess väg i rummet betecknades
genom en i grader afdelad mässingsskifva, fullritad
med mystiska kvadrater och cirklar.


Doktor Martin.

När strålen på detta sätt närmat sig yttersta kanten
af mässingsskifvan, hördes den späda klangen af en
ringklocka, och den gamle vände sig om. I detta ögonblick
föll skenet klart pä hans ansikte och visade i den
dubbla belysningen en buktig örnnäsa, knotiga kinder,
en fårad panna och i hög grad energiska, dystra, hårda
drag. Man hade kunnat taga honom för underjordens
beherskare, Tuoni, belyst och bländad af den solstråle
Lemminkäinens moder förstått att locka ned till hans
mörka rike.

En person hade inkommit och trädde ur skuggan
i glödskimret från ugnen. Det var en bildskön yngling,
knappt aderton år gammal, klädd i en finare blå rock,
än ynglingar af hans ålder brukade bära i Åbo. Men
denna rock var dammig, den fina halsduken vårdslöst
tillknuten, manschetterna rifna, skorna fläckade, håret i
oordning, hatten snedvänd, det vackra, beslutsamma ansiktet
mycket blekt och blicken alltför glänsande. Han
framträdde med snabba, nästan trotsiga steg, kastade
ifrån sig den trekantiga hatten och sade:

-- Här är jag, doktor!

-- Jag har väntat dig, svarade doktorn kallt.

-- Väntat mig? upprepade ynglingen. Hur visste ni
det? När jag i går gick ifrån er, svor jag att aldrig återkomma.

-- Unge man, det är förgäfves, du följer ditt öde.
Jag visste att du skulle komma. Men jag har icke
kallat dig; jag påtrugar ingen min vänskap. Du kan gå;
jag behöfver dig icke.

-- Och det säger ni mig så likgiltigt, som om ni
jagade en tiggare på dörren! Det var dock ni, som först
lät mig blicka in i de hemliga vetenskapernas afgrund
och frestade mig, som ormen i paradiset, med kunskapens
träd. Förr än jag kände er, doktor, var jag en


orolig, törstande själ, som ingenstädes fann ett mål och
en hvila. Men jag var ren, jag var dygdig, jag kunde
då ännu läsa min mors bref och skrifva till henne tillbaka.
Nu kan jag det icke mer; jag förtäres af en glöd,
som jag icke förstår. Jag är som denna ugn: invärtes
flammor, utvärtes slagg. Och det har ni på ert samvete,
doktor. Det var ni, som lärde mig att trotsa mänskligheten,
för att ställa mig öfver henne. Jag har lydt er för
mycket; gifve Gud, att jag aldrig, aldrig lärt känna er!

-- Lugna dig, unge man; det är icke mig du bör
skylla för dina förvillelser, det är tvärtom jag, som skall
lära dig godtgöra dem. Hos dig finns fröet till något
stort. Forska, och du skall gå långt -- kanhända längre
än jag, längre än mången dödlig före dig har gått in i
naturens hemligheter!

-- Forska, säger ni? Forska! Och om jag blefve
visare än kung Salomo, om jag än lärde att utgrunda
jordens innersta, hvad gagnar det mig, när min själs
innersta blöder? Vet ni hvad jag har gjort, doktor?
Jag har spelat ...

-- Dåre! Har jag befallt dig att göra det?

-- Befallt! Å, ni vet ganska väl, att jag icke lyder
några befallningar. Men ni undervisade mig i går i
punkteringskonsten. Ni lärde mig beräkna alla möjligheter.
Ni lärde mig att beherska slumpen. O, det är
en herrlig konst, sade ni! Med den förvandlas slafven
till herre, människan till Gud ... Godt, tänkte jag i går
afton, när jag gick förbi den där hemliga biribiklubben,
ni vet, därborta vid Tavastgatan. Icke för det att jag
bryr mig om guld; hvad gör jag med guld? Men jag
ville probera den nya sköna konsten, som beherskar
världen och är så utomordentligt nyttig för allting.
Olyckligtvis hade jag hos mig trehundra riksdaler, som

min fosterfar bedt mig lämna till universitetets kamrerare.
Pengarna tillhörde prosten Larsson, det var en del af
arrendet för Piikkis pastorat, som skall vara betaldt sist
i öfvermorgon. Nåväl, hur tror ni det gick med min
rara konst och med de trehundra riksdalrarna? Vi turade
om med biribi och rouge et noir. Jag vann och förlorade,
vann och förlorade; och när jag på detta sätt
punkterat nära ett dygn, fann jag till slut mina fickor
toma.

-- Narr!

-- Smäda mig icke, doktor, ty nu är jag icke vid
lynne att tåla det af er! När jag kom ut från spelhuset,
slog klockan i domkyrkotornet fyra. Solen sken så herrlig
och fåglarna sjöngo! Förstår ni det, doktor? Fåglarna
sjöngo! Ja, det är sant, ni förstår att sätta själfva solen
i fängelse. Men i mig var det vinter. Vet ni, det är
förskräckligt att stå i sol och fågelsång med en skuld
på sitt samvete! Då föll det mig in, att jag än en gång
borde uppsöka er. Här är jag. Ni kan göra guld: det
är en småsak för er. Gör åt mig trehundra riksdaler
till i öfvermorgon bittida, och jag skall tacka er, så länge
jag lefver.

Doktorn hörde honom med växande otålighet. I
stället att svara, förde han ynglingen till den nu snart
försvinnande solstrålen, undersökte ännu engång retortens
innehåll, skakade på hufvudet och sade:

-- Lägg din hand på retorten!

Ynglingen lydde mekaniskt. Det hemlighetsfulla i
denna operation kom honom ett ögonblick att glömma
sina egna bekymmer.

-- Ser du denna solstråle? sade den underlige
mannen. -- I sextioåtta minuter och fjorton sekunder
har den förgäfves arbetat att tända lifsgnistan i

elementena, och nu återstå endast fyra minuter, femtiofyra
sekunder. Är gnistan ej därförinnan tänd, skall en hög
persons lif slockna, och det är slut med många förhoppningar.
Vi skola ännu försöka det yttersta mediet, och
det är lifsvärmen ifrån din unga hand. Min hand är
för kall. Allt beror på att du koncentrerar din vilja.



En rysning genomfor ynglingens leder. Detta sällsamma
glaskärl tycktes så isande kallt, att det röfvade
hvarje atom af värme från handen. Han kände likasom
en del af sitt eget lif utströmma, och han visste ej
hvart eller för hvem.


Han betraktade retorten. Dess innehåll undergick
en hastig förändring. Den gråa, stoftlika massa, som
dittills uppfyllt något mer än hälften af kärlet, hade
kommit i ett slags jäsning och förändrade färg. En ljusröd
blodlik massa häfdes därinom och steg allt högre,
tilldess att hon uppfyllde hela retorten. Doktorns panna
ljusnade.

-- Det lyckas! hviskade han. Femton, sexton,
sjutton sekunder ... se hur lifsandarna stiga! ... aderton,
nitton ... nu nå de till bräddarna! ... tjugu! ... ännu ett
plus af lif, för att reagera mot sviterna! ... tjuguen,
tjugutvå ... nu är det nog! Bort med handen, annars
spränges retorten!

Ynglingen lydde. Förstelnad och halft vanmäktig,
sjönk han ned på en bredvid stående trefot.

-- Jag tackar dig, sade mästaren, du har motsvarat
min väntan. Kom tillbaka i morgon klockan elfva på
aftonen, och du skall få guld.

-- Jag förmår intet mer! stammade ynglingen, dödsblek
och nära att svimma.

-- Oroa dig icke, det är ett tillfälligt minus i lifvets
funktioner; vid din ålder är sådant lätt att ersätta. Se
här ... drick!

Och han räckte den vanmäktige en liten flaska,
fylld med en guldgul vätska af den klaraste genomskinlighet.

Ynglingen drack och kände sina stelnade ådror
genomströmmas af eld. Färgen återvände på hans kinder,
hans slocknande ögon återfingo sin glans.

-- Det var en god dryck, doktor! sade han, hämtande
andan med välbehag. -- Kan ni äfven bereda
läkedom för ett ondt samvete?


-- Kanhända! smålog den sällsamme mannen. --
Glöm icke i morgon afton på slaget elfva!

-- Jag skall komma.

-


3. Surutoin.



Söderom Aura lyfta sig vid sidan af det gamla Åbo
åtta större och mindre bergshöjder, Klosterberget,
Vårdberget och hvad de alla må hetat, ty om äfven
alla i tiden haft sina egna märkvärdiga namn, så äro
dock flera af dem längesedan förgätna. Dessa oländiga

höjder ha länge trotsat alla försök till odling och
planering, ända tilldess att i våra dagar sprängkrutet
fått bukt på några af dem och trägna omsorger ändtligen
lyckats betäcka andra med täcka planteringar kring
stjärnornas vårdtorn. Vid tiden för denna berättelse
reste de sig ännu för det mesta i sin ursprungliga
vildhet, men vid deras södra sluttning, där Korpolaisgatan
och Arsenigatan (ett namn som mycket liknar
förgift) nu armbåga sig fram, där funnos redan år 1771
några gårdar, bebodda af fattigt arbetsfolk och omgifna
af kål- eller rofländer, omväxlande med gröna humlegårdar.
Ej långt därifrån på samma sida, och således
ett stycke utom den egentliga staden, fanns vid denna
tid en större och nätt inhägnad trädgård med ett litet
trefligt, gulmåladt boningshus och ett par drifhus, jämte
deras tillbehör af fristående, välskötta drifbänkar: kort
sagdt, ett litet landtställe, så ljust, behagligt och sommargrönt,
som någonsin en trött stadsbo önskat sig, när
han ledsnat vid gatornas damm, och som dessutom
hade alla fördelarna af stad och land på samma gång.
Där låg en ande af frid, oskuld och skönhet öfver
detta lugna bo. Hit nalkades inga frusna nordanvindar,
ty de som sänkte sig hit på svala vingar öfver de
skrofliga bergen, hade förvandlats till milda fläktar,
innan de gingo till hvila i ekarnas kronor. Här, tyckte
man, bröto sig lifvets strider maktlösa mot den skyddande
inhägnaden; här bortdunstade alla lifvets bekymmer
så lätt som vattenångorna i solskenet från den
fuktiga drifbänken. Här trifdes ingen ful tanke, ingen
elak varelse; här bodde goda andar, lyckliga människor,
utan afund, utan sorg, och därför kallades den lilla
boningen med dess trädgård bortom bergen Surutoin,
finnarnes Sanssouci.

Men icke blott goda, utan äfven flitiga människor
bodde i Surutoin. Kanske fanns icke i hela det vida
Finland en så välskött trädgård, så fint sandade gångar,
så vackra ekar, lönnar och lindar, så rika plommon- och 
äppleträd, så vårdade bärbuskar och acaciehäckar,
så välstörade humlegårdar och ärtsängar och så 
omsorgsfullt uppdragna rosentelningar. Där fanns ännu
mer: där funnos rara utländska, sydeuropeiska, amerikanska,
ostindiska växter i drifhusen, från kaffe- och
tebuskarna ända till bomullsträdet, mullbärsträdet med
dess silkesmaskar och sockerröret, som genom de höga
glasfönstren sög sin sötma ur solen. Där fanns en
legion af mångfärgade blommor -- nej, icke en legion,
endast närmare tusen voro de -- som sögo sin doft ur
dessa hårda finska berg, hvilka åt okunnigheten, armodet
eller lättjan endast skänka den torftiga mossan; och i
detta konungarike af sköna, svällande, än blyga, än
yppiga, än bleka, än praktfulla döttrar af Flora surrade
många tusen trefna små bin, som, likt de goda på jorden,
sögo honung ur själfva giftet och samlade sina skatter
i en liten stad af sirliga kupor, byggda i rader vid sidan
af drifhusen.

Minns kanske läsaren vid denna skildring af blommornas
rike i Surutoin ett annat praktfullare blomsterrike,
styrdt af en mäktigare konung bortom hafven på
Upplands slätter i Sverige, så gissar han kanhända, att
Surutoin var endast en blygsam, men därför icke mindre
älskvärd kopia af Hammarby -- ett fjärran lydrike under
blomsterkonungens stora universalmonarki -- och han
gissar ej orätt.

Fyra barn, från tre till nio års ålder, leka i trädgården.
De äro väl uppfostrade, de känna sina skyldigheter,
de akta sig att springa öfver de välrensade

blomstersängarna. Det faller dem icke in att upprycka
ärtstörarna, att nappa sig en grabbnäfve af den
indianska krassen, eller att kittla hvarandra under
näsan med plundrade krusmyntor. De akta sig också
att gå för nära bikuporna; men de äro minsann ej
ängsliga för det, de flyga som yra höns öfver gångarna,
klättra i träden, hoppa kråka på gräsplanerna och visa
en förvånande färdighet i den ädla konsten att slå
tunnband.

Då händer en af dessa små sorger i lifvet, från
hvilka icke ens Surutoin tyckes vara alldeles fritaget,
men som likna dessa lätta moln, hvilka endast förhöja
glansen af den blå vårhimmelen. Yngsta flickan,
en liten trubbnosig, rödbrusig palt, har satt sig bakom
en buske och olyckligtvis i en af dessa små myrstackar,
dem ägaren af Surutoin enkom underhåller för
att skydda trädgården mot mask. Myrorna finna sig
förnärmade af denna påflugenhet, eller också taga de
det stackars barnet för en stor fientlig insekt, som
kommer att störa deras husliga lugn. De rusta sig
till försvar, de börja att klättra uppför den lilla kängan
och så vidare uppför strumpan, tilldess att deras närvaro
blir alltför kännbar och flickan rusar upp med
ett rop af förskräckelse. Förföljd af hundrade oåtkomliga
plågoandar, mot hvilka intet motstånd är möjligt,
springer hon skrikande öfver gångarna, tilldess att hon
snafvar i sina uppsluppna kängband, gör en kullerbytta
och slår sin lilla trubbiga näsa mot den mjuka
sanden.

De öfriga syskonen skynda förskräckta till stället.
De ha hört mycket om ormar; de ha sett ormar inlagda
i sprit. De taga för afgjordt att syster har
blifvit biten; den äldsta gossen beväpnar sig med en


käpp, för att klubba odjuret; de yngre upplyfta den
allt ännu skrikande lilla. Alla gråta och skrika: det
är ett väsen och en jämmer öfver en bank på det sorgfria Surutoin.

Då kommer en man ur det nära drifhuset. Det
är en vacker, kraftfull man, mellan trettio och fyrtio år
gammal, något i förtid lutad och något närsynt. Han
är barhufvad, i skjortärmarna, utan halsduk, och bär
i handen tågor af bast, med hvilka han bundit sina
plantor vid stöden. Häpnad är målad i hans milda,
deltagande ansikte. Han tror icke att flickan blifvit biten
af en orm; han tror att hon blifvit stungen af bien.
Sådant händer ibland på Surutoin.

Medan han, själf rådlös, förgäfves söker trösta den
lilla, som icke vill taga reson och allt ännu fortfar att
skrika med full hals, kommer från boningshuset hans
några år yngre maka, också med hastigare steg än hon
kanske är van, men lugn och rådig, utan tecken till
fjäsk. Hon är ingen skönhet, men långtifrån ful: -- ett
godt, friskt, behagligt och rödblommigt ansikte med
kloka, varma och lifliga ögon; växten fyllig, med anlag
till korpulens; dräkten tarflig och ledig, men väl vårdad.
Hon upplyftar i sin famn det skrikande barnet, aftorkar
dess tårar, aftorkar sanden från den lilla trubbnosen
och undersöker med van hand orsaken till det onda.
Snart har hon upptäckt myrorna och bortrensat de
värsta fredsförstörarne.

-- Se så, gråt inte mera, Rosemaj! säger hon.
Det blir allt bra igen. Nu gå vi in och kläda af dig,
så skall du få bada i din egen lilla badbunke.

Vid dessa ord känner sig den lilla trygg. Hon
upphör att gråta, hon slår sina armar om moderns hals,
och efter regn följer solsken. Rosemaj är förtjusande

när hon skrattar, och fadern betraktar med oförställd
beundran ömsom det täcka barnet, ömsom den raska
och blomstrande modern.

-- Så där är det alltid! säger han med en
lycklig blick. -- När jag står rådlös, så vet du råd.
Du är dig lik, Erika! Det var för väl att det icke
var bien; det skulle ha gjort mig ondt att sälja kuporna.

-- Är du naturforskare! skämtar hans maka. När
har du sett bin krypa in i kängor och strumpor? Och
dina myrstackar, vet du, bli för odrägliga. Du skulle
så gärna plantera carduus acanthoides här i trädgården,
för att bli kvitt tussilago farfara. Jag vet ej om du
förtjenat något så rart, som jag nu har att bjuda dig.
Gissa, om du kan!

Och därvid håller hon triumferande ett stort bref
i sin utsträckta hand.

-- Det är från min store mästare, Carl von Linné!
utropar Erik Ljung med en glad öfverraskning.

-- Ja men, det ser nästan ut som det skulle
vara från morbror! svarar hans maka, Erika Lindelia,
med skämtande stolthet.

-


4. Återblick på gamla vänner.

Det lilla Surutoin, där vi så oförmodadt återfunnit
två gamla vänner, var ett verk af nyttans tidehvarf
och en af de speglar, där tidens genius älskade
att betrakta, att beundra sig själf. När Sveriges rike,

och Finland vid dess sköte, femtio år före vår berättelse,
fallit från höjden af sin politiska storhet och
mistat en tredjedel af sitt område, måste man vara
betänkt på att läka de djupa såren och återvinna i
inre välstånd hvad riket hade förlorat i yttre makt.
Då inträdde här i norden odlingens, den fredliga landvinningens
tidehvarf, och en af dess favorittermer var
ordet ekonomi. Men till ekonomin hörde icke blott
den egentliga stats- och landthushållningen, utan äfven
alla de vetenskaper, som äro af praktisk nytta för
jordbruk, handel och industri, följaktligen i främsta
rummet naturvetenskaperna. Allt hvad dit hörde 
uppmuntrades af styrelsen och uppbars af opinionerna,
sedan Celsius och den store Linné trädt här i spetsen
för tidsriktningen. Öfverallt experimenterades med
kemiska laboratorier, botaniska trädgårdar, djur- och
växtsamlingar, fysiska rön, anatomisalar, observatorier,
barometrar, termometrar, vattenmärken, salpeterlador,
pottaska, grufvor, hamrar, hushållningssällskaper, 
handelskompanier, verkstäder och annat mer. Det gällde
icke blott nyttan, det var tillika en modesak. 
Naturvetenskaperna fingo en stark luft under vingarna och
begynte flyga mot aldrig anade höjder, på samma gång
som de med mikroskopet kröpo långs marken, eller
med sprängborren banade sig väg till jordens innandöme.
Bland nitton under vårterminen år 1771 i Åbo
utgifna akademiska afhandlingar voro tio af naturhistoriskt
eller ekonomiskt innehåll, däribland en af
Lebell om penningebristen, en af Sourander om 
murkalken, en af Sundelin om huru man borde upphjälpa
handeln i Nystad, en af Gjers om huru man kunde
förbättra laxfisket i Kumo älf, och så vidare. Bland de
öfriga nio disputationerna finner man Gadds »Strödde

chemiske anmärkningar till upplysning i svenska lagfarenheten»
och dito »chemiske» anmärkningar rörande
juris prudentia opificiaria.

Man såg hvad tidens klocka var slagen.

Botaniken, som i synnerhet var på modet, skulle
vara praktisk som alla de andra. Man äflades mycket
att från Amerika införa nyttiga hushållsväxter, och
i alla tider skall Finland tacksamt ihågkomma potäternas
införande. Det var också egentligen för odling
af sådana matnyttiga, eller för medicin begagneliga
växter, som de många botaniska trädgårdarna den tiden
blefvo anlagda.

Vår vän Erik Ljung, f. d. gymnasist i Strengnäs
och sedermera student i Åbo med kungligt stipendium,
hade gjort sin store lärare heder. Han hade med
sin örtabok under armen, sin ränsel på ryggen och
några plåtar mer eller mindre i fickan genomvandrat
Finland, Sverige och större delen af Europa samt 
därefter på ett Vasafartyg med den nya stapelfriheten
plöjt oceanens salta vågor till Rio Janeiro. Sedan hade
han armbågat sig fram genom Sydamerikas urskogar
bland hvita, svarta och röda människor, öfverallt 
samlande frön och växter, paddor och bobbor, ormar och
vampyrer, elektriska ålar, mångfärgade papegojor, kolibris
och andra rariteter af samma beskaffenhet, tilldess att
han för sin mästares och egen räkning hemskickat 
åtskilliga tusen rariteter af alla slag och väl hundrade
förut i Europa okända arter både af växt- och djurriket.
För allt detta hade han lyckats vinna många
afundsvärda utmärkelser: gräs och skarabéer hade efter
honom blifvit kallade Ljungii; han hade blifvit 
korresponderande ledamot af en mängd lärda sällskaper
i tvenne världsdelar och, hvad som var mer, han

hade den äran att hedras med sin mästares faderliga
vänskap och att anses för en af den store mannens
ypperste lärjungar. Högre sträckte sig ej Erik Ljungs
ärelystnad. Han var nöjd, han var lycklig, han borrade
sig in i växtriket som en humla i nyponblomman
och tänkte ej på morgondagen mer än en ung gran
bryr sig om höststormarna -- ända tilldess att han
en dag återsåg Erika Lindelia hos hennes morbror på
Hammarby.

Hon var då tjugutre, han tjugusex år, båda passionerade
botanister, båda fria och sorglösa som rödväpplingar
i morgonens dagg. Den gamla vänskapen
flammade upp, och innan de visste ordet af, voro
de fästman och fästmö. Det skedde utan krus och
betänkligheter; morbrors samtycke begärdes och erhölls;
från den dagen begynte han på sitt vanliga
älskvärda sätt kalla dem sina dicotyledoner. Erika
Lindelia grodde numera med tvenne hjärtblad, och då
hon från barndomen hatat polygamia superflua, studerade
hon nu desto ifrigare den försmådda hippuris,
som ensam bland våra allmännare växter har den
äran att förena klassen monandria med ordningen
monogynia.

Det var endast ett om och ett men i vägen för
deras lycka, och det var att ingen af dem ägde i
vida världen mer än sitt glada lynne, sina trofasta
hjärtan och sina märkvärdiga örtsamlingar. För första
gången beklagade Erik Ljung förlusten af alla 
förhoppningar på borgarekungens arf; för första gången
gjorde Erika Lindelia den upptäckten, att växternas
matnyttiga egenskap spelar i botaniken en betydande
roll. Den förträfflige morbror visste dock råd för allt.
Där behöfdes endast en vink af honom till drottning

Lovisa Ulrika, understödd af en artig skrifvelse till
de allsmäktige Hattarne i rådet, och hans lärjunge
blef utnämnd till plantagedirektör, med uppdrag att
på regeringens bekostnad anlägga och underhålla en
trädgård för acklimatisering af nyttiga växter vid
Åbo stad.

Hvem var lyckligare än de unga dicotyledonerna
-- thalamifloræ, som arkiatern sedan kallade dem, till
Erikas stora förtret! De blefvo utan vidare omsvep
man och hustru, bröllopet stod en vacker majdag i
Hammarby gård, och bland många andra förnäma
gäster sågs vid detta tillfälle grefve Bertelsköld föra i
menuetten arkiatrinnan Linné och den store arkiatern
med samma artighet räcka handen åt grefvinnan 
Bertelsköld. En annan nära anförvant var äfven kommen
till bröllopet, och det var Eriks mor, den numera
sextioåriga forna skönheten Marie Larsson -- som vi
fortfarande vilja kalla henne -- men hon ansåg sin
tid att dansa vara förbi, hon hade dansat för mycket
för fyrtio år sedan i Stockholm och var lycklig att nu
kunna obemärkt med moderlig stolthet betrakta sin
älskling.

Efter denna glada dag hade sedan plantagedirektören
Ljung med sin unga hustru flyttat till Åbo och
där anlagt det vackra Surutoin med en omsorg, en
skicklighet och en smak, som fullkomligt rättfärdigade
regeringens förtroende, ifall man ej ville anse det som
mindre matnyttigt, att Floras rike blef lika starkt 
representeradt för ögat, luktorganerna och vetenskapen
i allmänhet, som för kökets och industrins speciella
behof. Af detta lifvets goda hade det unga paret jämt
så mycket som de behöfde för sitt tarfliga bo, och när
detta efter hand begynte med två flickor och två gossar

blifva allt matfriskare, förstod plantagedirektörskan 
förträffligt att plantera desto flera kålhufvuden, desto mera
spenat, morötter, äppleträd och stickelbärsbuskar, hvaraf
inkomsten -- ty det var tillåtet af styrelsen -- räckte
jämt till så många par små skor, så mycket gryn till
gröten och annat mer, som familjens förökande gjorde
nödvändigt. Med Hammarby stod Surutoin ständigt i
liflig korrespondens, som alltemellanåt varierades med
gåfvor af allehanda rariteter, och så förgingo tio lyckliga
år, underbarligen utan en enda sorg, om man ej därtill
vill räkna sådana små förtreter, som nu i dag med den
lilla Rosemaj.


-- Vet du hvad det är för en dag i dag? frågade
Erika sin man, sedan alla Rosemajs myror blifvit
dränkta i badbunken och den lilla trubbnosen, 
skinande som en fullmåne, fortfor att plaska 
i vattnet, så det yrde kring modern.

-- Det är den 8 Maj, vi få störa bönorna, svarade plantagedirektören.

-- Bönorna? Min kära herr man, jag tycker att
man kan störa sina bönor utan att själf vara en 
trädgårdsstör. Fy skäm ut dig, nu är du rent af förstockad
och skulle passa till virke åt salig kungen att
svarfva dosor af. Hela dagen har jag gått med ett
minne i hågen, bara för att försöka huru långt din förstockelse
skulle gå, och du har ej sagt mig så mycket
som: gif mig en kyss!

-- I dag? Låt se ... men hvar i all världen har
jag haft mina tankar? Det är ju vår tionde bröllopsdag!
Så ... nu har jag uttagit min rätt! Gud vare
lofvad för dessa tio år och för det att han i dag för
jämt ett decennium tillbaka har gifvit mig en dicotyledon,
hvars make ej finns i Amerikas urskogar. Vet
du, jag hade engång en dröm. Det var två månader
sedan jag fann den där ringen, du vet, och jag hade
nyss fått stipendium här i Åbo. Men jag borde ej tala
om sådant i dag, när vi ha så mycken anledning att
glädjas.

-- Berätta du, jag är ej af de nervsvaga, skämtade
makan.

-- Det var också endast en fantasi. Drömmar
som strömmar. Jag drömde att Bertelsköldarnes stammoder
kom till mig, sådan jag ofta hörde henne beskrifvas
uti min barndom, och sade till mig: gif mig
åter min ring, så vill jag gifva dig tio lyckliga år. Det
ville jag icke, och när hon var enträgen, svor och bedyrade
jag att jag ej alls hade ringen. Då sade hon
vidare: nu har du svurit falskt och måste förlora ringen,
men efter du gjort det ovetande i drömmen, vill jag
gifva dig de tio åren ändå. Följande morgon föll det
mig in att söka ringen, som jag lagt i mitt spegelschatull,
men han var borta, och ingen människa visste
det minsta om hvad det sedan blifvit af honom. Var
det icke en besynnerlig dröm?

-- Kära du, sådant där drömmer jag minst engång i
veckan. Men vill du som jag, så fira vi dagen med
att grädda plättar åt barnen. De äro ändå de raraste
plantor som den gode Guden på dessa tio åren låtit växa
i Surutoin.

-


5. Fostersonen.


Nej, det går alldeles icke
an! försäkrade plantagedirektörskan Ljung med
mycken bestämdhet, sedan hon öfver sin mans
axel läst arkiatern Linnés bref. -- Att skicka
dig till Afrika! Morbror är en stor man, det
vill jag icke bestrida, men också store män kunna ibland
gå i nattmössan.

-- Det har sina sidor, genmälde Erik, i det att
han ännu engång genomläste brefvet från början till slut.
-- Regeringen skickar åter en fregatt med presenter åt
dejen i Algier.

-- Det är nedrigt gjordt af regeringen. Skall ett
fritt folk skicka tribut åt sjöröfvare, för att ej våra skepp
må uppbringas och våra sjömän säljas som slafvar i
barbareskstaterna?

-- Vackert är det ej, men det anses politiskt. Emellertid
afgår med ambassaden en naturhistorisk expedition


till Algier, och arkiatern föreslår att ställa mig i spetsen
för den.

-- Och hvad skall det blifva af mig? frågade Erika
halfgråtande.

-- Följ med!

-- Jag? Och hvad skall det blifva af barnen?

-- Det är sant; jag kom ej att tänka på barnen.
Men vi kunna föra dem till min mor så länge.

-- Din mor är sjuttio år, och du vill att vi skola
skicka åt henne fyra skrikhalsar, som icke ett ögonblick
kunna umbära eftersyn? Nej, min vän, det duger icke.
Tänk ut något annat förslag.

-- Vi lämna dem här med Silla och gamla Agata.

-- Cecilia Larsson är femton år och inackorderad
hos oss af sin far, prosten Larsson. Vår trogna Agata
är femtio år och förstår förträffligt att sköta kor, men
icke det minsta att sköta barn. O ni vise herrar och
äkta män, hvilka klyftiga utvägar ni hitta på med er
stora lärdom! Hvad skall det då blifva af Surutoin,
medan vi äro borta?

-- Det har jag ej heller kommit att tänka på. Vi
kunna vidtala Pehr Gadd.

-- Professor Gadd har sin stora botaniska trädgård
och anser Surutoin för en leksak. Men antag att han
gör dig till viljes och vårdar Surutoin, hvad vill du göra
med Paul? Hvad vill du göra med Paul Bertelsköld?

-- Honom tager jag med, om föräldrarna gifva sitt
samtycke därtill. Jag vill säga dig något, Erika. Jag är
bekymrad för gossen. Han har på en tid fått underliga
saker i sitt hufvud. Han måste ut i vida världens luft
där grillerna blåsa bort.

-- Nå gudskelof att du ändtligen fått ögonen öppna.
Huru ofta har jag ej sagt dig, att Paul är ej mera


densamme som förr! Men du har beständigt svarat: han
läser! Tror du verkligen att han läst?

-- Hvad skulle han annat gjort? Ett sådant hufvud
finns ej vid hela vår akademi. Det är nu tre år sedan
vi mottogo honom af föräldrarna mot tvåhundra riksdaler
om året, på det villkor att han i fem år skulle vara
såsom vår egen son och att vi skulle tämja hans vilda,
bångstyriga lynne. Det har lyckats oss öfver förväntan,
eller rättare, det har lyckats dig, ty dig lyder han som
ett barn. Men jag har följt hans studier steg för steg,
och jag har förvånats, jag har häpnat. Allt har han
lärt med förundransvärd lätthet och snabbt som en lek.
I latinet kan han täfla med gamle Hassel och unge
Porthan, i matematiken med Wallenius och Lindqvist, i
metafysiken med Mesterton, i naturvetenskaperna med
Gadolin, Kalm, Haartman och Gadd ...

-- Men ej med dig!

-- Så mycket mera med mig. Och allt detta vid
aderton år. Det är mer än naturligt. Hvad skall det
blifva en dag af en sådan student?

-- En förryckt människa, det är det som jag alltid
har sagt, och början är redan gjord. Men du är så
ytterst svag för Paul. Du är så stolt öfver honom, att
du idkeligen lägger ny ved på den brand, som förtär
honom, och säger beständigt till honom: läs! läs! Det
är detsamma som: grubbla! grubbla!

-- Jag säger ej: läs! Jag säger: forska! Jag har
gjort allt för att svalka honom med lugna empiriska rön.
Jag har sagt till honom: studera lifvet, ty lifvet är mer
än boken! Och därför vill jag nu föra honom med mig
på resor.

-- Det har jag intet emot. Men jag fruktar att
du icke förstår huru en sådan brinnande ande måste


behandlas. Du tror att han drifves af ett omättligt
kunskapsbegär. Men jag säger dig, att ärelystnadens onda
genius har fått makt öfver honom; han vill lysa som ett
skinande ljus öfver alla andra, och sådana ljus bruka
hastigt slockna i mörker. Hvad har han för sig, när
han stundom är hela dagen borta? Läser han? Det tror
jag knappt. Går han på föreläsningarna? Sedan en
månad har ingen sett honom afhöra någon! Hvad gör
han då? Och jag måste väl tala om det, ehuru jag
beslutat tiga tillsvidare: i natt var han icke hemma.
Jag har ej sett honom sedan i går på eftermiddagen.

-- Du har rätt, det är ganska besynnerligt.

-- Och vi ha likväl emottagit honom såsom vårt
eget barn; vi måste ansvara för honom såsom för våra
egna. Han är grefvinnan Esters enda son, ty styfsonen
vill jag ej tala om. Tänk, Erik, om hennes allrakäraste
barn skulle gå förloradt hos oss!

-- Jag ryser, när jag tänker därpå. Skulle då
han blifva den fridsstörare, som efter tio lugna, lyckliga
år för första gången kommer att bringa sorg och bekymmer
till vårt fridfulla Surutoin? Nej, så illa skola
vi icke tro om vår vackra, vår riktbegåfvade Paul, min
stolthet, min glädje. Men du är skarpsyntare än jag.
Du har blott alltför rätt, att han är en brinnande själ,
och man måste umgås med honom såsom med eld.
Råd mig! Hvad skola vi göra?

-- Till en början måste vi veta hvad som nu upptager
hans tankar. Skulle han händelsevis ha förgapat sig? ...

-- I Cecilia? Den fromma, saktmodiga, drömmande
resedan? Det är omöjligt. Hon är ju dessutom bara barnet.

-- I Åbo finnas andra, äldre, kokettare flickor:
Eva Lindqvist till exempel. Hon är vacker och kvick,
eld och lågor som Paul.


-- Det är möjligt. Gud gifve han vore kär öfver
öronen; det är en barnsjukdom, som förgår med åren.

-- Så? Tror du det?

-- Ja, det vill säga, att sjukdomen förändrar natur
och blir ett villkor för hälsan, såsom hos oss till exempel.
Men för ynglingar vid Pauls ålder är kärleken en skyddande
ängel, som räddar från många villor. Nu minns
jag något, som oroar mig. Jag lämnade Paul i går en
större summa penningar, som han för Larssons räkning
skulle inbetala till akademin. Det var en del af arrendet
för Piikkis pastorat.

-- Så oförsiktigt af dig! Hvad förstår han penningars
värde? De äro för honom siffror som andra
siffror. Du bör genast höra åt om de äro ordentligt
inlämnade. Och sök för all del att komma den stackars
gossen på spåren. Jag får intet lugn, innan vi åter veta
honom vara på rätta vägar.

- Icke jag heller; jag vill strax gå till staden.

Och Erik Ljung gick med bekymmerfullt sinne att
söka sin förlorade fosterson.

-


6. Stormiga tankar.

Medan plantagedirektören Ljung och hans maka som
trogna vänner förtrodde hvarandra alla sina bekymmer,
gick under ekarna i trädgården en för läsaren
ännu obekant invånarinna i Surutoin. Det var en blond,
behaglig flicka med kärnfrisk hy och dansande gång,
klädd i hemväfd gråbottnig ylleklädning och dito halsduk
på hufvudet, med en sprutkanna i handen och en


stickstrumpa i kjolfickan. Hon hade hela eftermiddagen haft
den viktiga befattningen att öfvervaka renserskorna i en
aflägsen del af trädgården, så att de icke skulle upprycka
plantorna med ogräset, och nu tog hon en omväg,
för att efterse om barnen tilläfventyrs lämnat bakgrinden
öppen för kringströfvande boskap.

Den sena majsolen sänkte sig alltmera mot Erstans
rosenfärgade vågskimmer, när Cecilia Larsson, Silla kallad
-- ty det var hon -- steg i förbigående upp på en
kulle, där hon genom en dal mellan bergen såg staden
och domkyrkan glimma i aftonglansen. Väntade hon
någon, eller hvarför stannade hon en stund så stilla
med blicken mot staden? Hon visste det troligen icke
själf; det roade henne att stanna där. Hon satte sig på
en liten bänk af obarkade björkstammar och betraktade
-- tankfull eller tanklös -- än myggornas dans i solskenet,
än de nykomna svalornas pilsnabba flygt.

Vid det att hon satt så i vårkvällen, utan att just
veta hvarför, kom bakom henne en yngling med stora
steg på obanade genvägar öfver bergen och stod, innan
hon märkte aet, alldeles vid hennes sida. Hon syntes
öfverraskad, han likaså; men efter de engång möttes,
kunde ingendera undvika den andra.

Ynglingen var Paul Edgar Bertelsköld, son till grefve
Carl Victor Bertelsköld med hans senare maka Ester
Larsson och således kusin till Cecilia, som var dotter
till grefvinnans bror Bertel. Båda voro, som vi veta,
inaekorderade fosterbarn hos deras släkting Ljung.

Paul befann sig ännu i det något förvildade tillstånd,
hvari vi sågo honom uti den vise doktorns laboratorium,
och var alldeles icke vid lynne att möta någon.
Han stannade tvärt och frågade hvad hans kusin »satt
och gapade efter».


Silla hade icke varit ovan vid häftiga och förolämpande
uttryck af den brusande ynglingen, men sådan
hade hon aldrig sett honom förr. Hans förstörda utseende
och hans flammande blick slogo den oskyldiga
flickan med häpnad. Hon svarade i förskräckelsen icke
ett ord.

-- Sitter du här för att spionera på mig? fortfor
han, retad af hennes tystnad, och fattade henne hårdt
i armen.

Flickan begynte gråta.

-- Du kan då intet annat än lipa! sade Paul och
stötte henne föraktligt ifrån sig. Jag begriper icke
hvarför naturen danat så ömkliga varelser. Tycker du
att lifvet är en trasa, efter du ständigt byker det med
dina eländiga tårar? Nå ja, du har kanske rätt. Men
jag tål icke det där gudsnådliga pipet. Hvarför sitter
du här?

-- För ro skull, svarade Silla darrande.

-- För ro skull? Det är dig likt. Man skall veta
hvad man gör och hvarför man är till. Men sådana
äro ni alla, krälande myror äro ni, och likväl kan en
människa taga ned stjärnor af himmelen. Hvarför ser
du på mig? Är jag ej vacker nog för dig? Eller ser
du på min dammiga rock? Kanske räknar du om jag
har alla knapparna i behåll? Bryr jag mig om dina
knappar? Gå din väg, jag har annat att tänka på.

-- Men hvad fattas dig, Paul? Hvad ondt har jag
gjort dig, att du talar så där?

-- Hvad mig fattas? Allt eller ingenting. Jag vill
icke vara en myra, jag! Jag är led vid Åbo ... Ja, här
se vi det framför oss, som ett fat stekt strömming bredvid
en tallrik ärtsoppa. Det är något, det där, tycker
du! Ett gammalt skräpigt råttbo, som hedras med titeln


af slott, och ett utpyntadt grafhvalf, som de kalla domkyrka.
I det ena fjättras människor med järn, i det
andra med prästläror. Händer och fötter, tankar och
samveten, allt vilja de binda. Det är för uselt. Den
som ej vill vara slaf, han måste vara tyrann. Här finns
ingen fri man i hela Åbo mer än jag, och kanske en
till, men det vet jag ej säkert ännu. Hvad säger du,
om jag en dag blir biskop i Åbo? Då skulle du passa
till biskopinna, du med ditt eviga pip och lip! Men
jag vill ej bli biskop! Jag vill ej krypa till kräklan,
jag vill ej kröka mig, jag! Perukstockar ha de nog i
akademin. Här ligger ett berg öfver mig, men jag vill
skaka det af mig som spindelväf. Jag har också en
blixt, fast ingen vet det ännu. Men de skola en dag få
se honom ljunga, och råttboet skall darra, och grifterna
skola öppnas, och kräklan skall falla, och håret skall
resa sig på perukstockarnas trähufvuden.

-- Jag förstår dig icke, Paul! Du är ryslig i
dag. Har någon gjort dig illa, eller hvarför är du
så ond?

-- Det begriper du icke. Jag har själf gjort mig
illa, men det är därför att jag kväfs. Jag vill ha storm,
storm; jag härdar ej längre ut med pedanterne här och
där. Jag tål icke Surutoin; det är så jämmerligt petigt
och så eländigt sedesamt. Kom bort med mig, Silla!
Vi stiga i första båt som vi finna vid stranden, och ro
ut på det stora hafvet -- icke ett sådant dike som
Aura, eller ett sådant tvättfat som Östersjön, utan världshafvet!
Ja dit, på den stora, blå oceanen; där få vi
svalka, där få vi lugn!

-- Vill du fara bort från faster och farbror, som
hålla så mycket af dig! Har du hjärta, Paul, att bedröfva
dem, som äro så goda emot dig?


-- Jag har intet hjärta, jag vill icke ha något
hjärta. Bryr jag mig om att smekas? Det bränner i
mitt hufvud, det går en eldslåge genom min själ, och
jag behöfver en ocean för att släcka dess glöd. Jaså,
nu gråter du återigen! Vill du låta mig vara i fred för
de där diskvattenskänslorna?

-- Paul, Paul, det är icke bra med dig nu. Du
måste bedja Gud att bli ödmjuk.

-- Jag ödmjuk! Är berget ödmjukt? Är stormen
ödmjuk? Frågar vulkanen hvarför lavan förbränner
blommorna vid hans fot? Hvarför skulle jag vara ödmjuk?
Hvarför skulle jag bedja Gud? Har Gud gjort
mig sådan att jag ej ryms i ett nötskal, så må han se
till att jag får en värld, där jag trifs. Jag rår ej för
det, Silla, att jag ej är som de andra. Min mor har
också varit olik alla andra, när hon var ung. Men jag
vill ej vara elak. Du skall förlåta mig; jag är mycket
olycklig. Jag är allena i världen, och ingen förstår mig.

-- Gud förstår dig, om du heder honom därom.
Vill du att jag skall bedja med dig?

-- Kommer du åter med ditt slask och pjunk! Jag
vill ej bedja, jag kan ej bedja; jag vill ha rättvisa af
Gud. Icke har jag skapat kometen att gå ut ur den
eviga cirkelgången. Det är förskräckligt, men jag kan
icke hjälpa det. Jag förstår icke mig själf. Blott ett
är mig klart: det måste bli annorlunda med världen och
med mig själf, annars bär det sig icke. Jag vore i
stånd att rycka jordklotet ur dess bana och slunga det
bort i nebulosernas ändlösa rymder, blott för att göra
allting annorlunda.

-- Din mor skall gråta, Paul!

-- Tror du? Icke är hon af de lättsmältaste. Men
det är möjligt att hon skall göra det. Jag skulle gråta


själf, om det ej vore så innerligt uselt. Hvilken herrlig
kvinna är icke min mor! Du skulle se henne, Silla,
med den högburna pannan och de glänsande, mörka,
blixtrande ögonen! När jag var barn, satt jag ofta vid
hennes fötter och såg upp till henne såsom till ett högre
väsen, och så kunde jag sitta i timmar och dricka glansen
ur hennes ögon. Då lade hon stundom handen på mitt
hufvud och sade: Paul, min son, bed Gud att han gifver
dig stora tankar!

-- Men sedan dess har du glömt att bedja.




-- Ja, Silla, kanske är det illa att jag längesedan
har glömt det. Förr kunde också jag bedja. Jag trodde
så mycket då. Jag kunde ej äta, om jag ej läst min
bordsbön. Jag kunde ej somna, om jag ej läst välsignelsen.
Jag trodde att änglarna stodo osynliga rundtkring
min bädd; jag trodde att regnbågen var de saligas bro
till himmelen. Det var en lycklig tid, Silla; men den är
förbi, för alltid förbi ...

Och den vilde, stormige ynglingen lutade sitt bildsköna
hufvud mot flickans famn och snyftade högt.

Cecilia aktade sig väl att störa hans tårar. Hon
knäppte sina barnsliga händer öfver hans hufvud och
bad helt sakta:

-- Herren upplyse sitt ansikte öfver oss! Herren
gifve oss en evig frid!

-


7. Förbrytaren och hans domare.

Solen hade gått ned, men det var ännu ljus dager,
nar Paul Bertelsköld återvände till sitt rum i det
gula boningshuset på Surutoin. Han försmådde smygvägen
bakom drifhusen, på hvilken han kunnat komma
obemärkt till trappan. Han gick stora, raka vägen genom
den ännu löflösa lindallén, och händelsevis mötte han
här sin fosterfader, som harmfull och sorgsen återvände
från staden.

-- Kom, sade plantagedirektören, jag har något att
säga dig.


Paul följde, och de inträdde i arbetsrummet, som i
ett hörn af huset vette mot trädgården. Två silfverpopplar,
domarens och förbrytarens enda vittnen, beskuggade
fönstren i aftonskymningen.

-- Du har varit borta sedan i går på eftermiddagen,
började Erik Ljung med en mörk blick.

-- Ja, svarade Paul och såg honom rätt i ansiktet.

-- Hvar har du varit?

-- Här och där. Mest på ett spelhus.

-- Jag vet det. Du har spelt bort de trehundra
riksdaler jag gaf dig i går att föra till kamreraren.

-- Det har jag gjort. Hälften på biribi, hälften på
rouge et noir.

-- Olycklige! Du vet att det var främmande penningar.
Hvarmed vill du återbetala dem?
	
-- Jag har utvägar. I morgon afton skall allt vara klart.

-- På hvad sätt?

-- Det blir min sak. Jag är ingen bedragare.

-- Är du säker därpå? Om du lyckas betala din
skuld, så är det med nya skulder. Allt hvad du äger
tillhör din far.

-- Jag äger mig själf.

-- Är du så viss därpå? Du tillhör dina föräldrar.
Du bedrager dem på deras käraste hopp. Du bedrager dig
själf pä hela din framtid. Du bedrager oss, som älska dig
och som ansvara för din ungdom. Du bedrager ditt fädernesland,
för hvilket du är skyldig att arbeta som man och
medborgare. Du bedrager din himmelske fader, som utrustat
dig med herrliga gåfvor att utföra hans verk på jorden.
Paul, Paul, och du säger att du är ingen bedragare!

Ynglingen teg en stund, men det medfödda trotsiga
lynnet fick makt öfver hans bättre känslor. Han svarade djärft:


-- Ja, så säger jag. Jag är icke mera ett barn,
som man leder vid örat till skamvrån. Jag är min egen
herre, och om jag står här i polisförhör, så är det af
fri vilja. Jag svarar, för det att jag icke vill göra mig
bättre än jag är; men ingen skall tvinga mig att svara
mer än jag vill. Hvad rätt har morbror att döma öfver
min framtid? Jag är ingen gurka, om hvilken man
säger i Maj, att hon skall insaltas i Augusti. Intet teleskop,
och än mindre ett mikroskop, skall upptäcka om
jag gror eller ej. Finns någon som kan säga, när han
står vid en källa i bergen, om af henne skall blifva en
rännil eller en forsande flod? Men det vet källans genius
bättre än någon, och därför säger jag morbror: jag
tänker icke förlöpa mig i ett smutsigt kärr! Hvad de
trehundra riksdalrarna angår, så äro de knappast en
tumände uselt guld. Sådant ha alla stackare, och de
störste stackrarne ha allra mest. Bryr jag mig om att
vara en af dem! Det sägs ju att jordens innersta är
en smält guldklimp.

-- Detta språk känner jag, återtog Erik Ljung med
strängt allvar. -- Det är hvarje trotsande ynglings språk,
och jag nekar icke att det ju finns något stort däri.
Jag ser hellre att du trotsar, än att du ljuger. Alla ha
vi engång känt en kraft i vår arm att rycka jorden ur
hennes grundvalar. Men det är icke öfvermodet, det är
förnuftet som beherskar världen, och öfver människans
förnuft står ett högre, för hvilket den djärfvaste slutligen
måste knäböja. Det finns eviga lagar, som ingen ostraffadt
trotsar, och de befalla oss ödmjukhet. Ödmjuka dig, Paul,
ty ditt trots är blindt! Du har i blindt själfförtroende
utmanat vilddjuren i ditt hjärta, och de skola en dag
slita dig i stycken. Det är icke i dyn af låga passioner
en människoande växer till storhet oeh ljus. Icke i dräggen


af ett spelhus, där de sämsta lidelser ockra med människors
lycka; icke i bägarens vilda rus, icke i fala lustars
armar växer ungdomens kraft till mandom och hjältemod.
Sök hellre din lycka i arbetets ära, i bönens hugsvalelse,
i samvetets frid, och rena din vilja i den sonliga kärlekens
ödmjukhet, hvilken du glömt för den vanskliga
tron på din egen förmåga!

Paul såg ut genom fönstret. Där tycktes honom
demoniska röster hviska i aftonens skuggor, och bortom
träden förekom det honom som såge han en flik af
doktor Martins bruna kappa.

-- Icke har jag spelat för att vinna penningar, sade
han bittert. Något skulle jag företaga mig. Allt är så
trångt omkring mig. Jag kväfs här af idel välmening.
Här är så obegripligen dygdesamt, att jag engång måste
svalka mig med en smula odygd, om ej för annat, så
för att försöka den sidan också.

-- Nåväl, är du nöjd med försöket? Känner du
dig lättare nu om hjärtat, än förr?

-- Jag tror det nästan. Jag duger hvarken att
peta knoppar på kollegier vid akademin, eller att vattna
blommor på Surutoin.

-- Så företag dig något som mera tillfredsställer
dig. Tag din kandidatexamen. Det bör gå som en dans.

-- Än sen? Blir jag bättre däraf? Det går ju
allt efter noter som en utsliten läxa. Jag har ju ej
lof att tänka annat än hvad de höglärde herrarne själfva
tänka, och det gör mig ursinnig. Jag är en friboren
ande. Jag vill tänka fritt.

-- Pojke -- du har läst Rousseau!

-- Jag har läst Émile, svarade Paul och rodnade
mot sin vilja.


-- Jaså; då förstår jag. Det är enkom en bok för
sådana vildhjärnor som du. Grant, men förryckt. Rousseau
är galen, och du är på god väg att blifva det. Om
hundra år skall man skratta åt sådana dårskaper.

-- Om hundra år skall Rousseau ha gjort världen
ny! utropade Paul med glänsande blickar.

-- Nå, om du med sådan förtjusning läst Rousseaus Émile,
så bör du af honom ha lärt dig att älska
naturen. Där finner du medicin för elaka drömmar.
Studera naturen, men studera i henne lifvet och icke
döden. Studera med rön. Gif akt på det minsta, för
att småningom komma till det större och största. Sök
lagarna för det hela, så skall du kanske slutligen i dem
upptäcka Gud.

-- Jag skall upptäcka friheten! Jag skall blotta
det fördolda. Jag skall frigöra det fångna. Jag skall
uppdaga det hemlighetsfulla, som länge varit anadt, men
aldrig funnet. Jag skall återgifva naturen åt mänskligheten
och mänskligheten åt naturen.

-- Det kan tåla sin tid, men gå på bara, håll ut!
Så långt äro vi ense. Jag har alltid trott att hos dig
bor en genius, danad till någonting stort. Men snillet
kan ej, bör ej umbära dygden. Stora andar böra umgås
med stora tankar. Har du någonsin hört att stora tankar
trifvas i spelhus?

Paul teg.

-- Vi skola, -- fortfor den äldre vännen -- söka
att godtgöra följderna af ditt felsteg. Det finns något
viktigare än trehundra riksdaler, och det är att icke svika
mänskors förtroende. Hvarmed tänker du betala din skuld?

-- Det kan jag ej säga. Icke ännu.

-- Jag har ett förslag. Var öppen som dagens ljus
och förtro mig dina planer, dina bekymmer. Till


belöning vill jag hos dina föräldrar anhålla om tillåtelse för
dig att resa utrikes i sommar. Du skall få se oceanen
södra Europa, kanhända Afrikas kuster.

-- Oceanen, ja, ja, lofva mig det!

-- Jag lofvar det, men blott på det villkor jag
nämnde nyss.

-- Jag kan ej.

-- Hvarför kan du ej?

-- För det att jag ej kan.

-- Hvad vill det säga? Glömmer du att jag är
här i din faders ställe?

-- Jag skulle svara min far detsamma som nu.

-- Halsstarrige pojke! Så måste där ännu förblifva
en mörk punkt emellan oss. Men jag ämnar ej tillåta
det. Så länge jag ansvarar för dig, får mellan oss
intet mörker vara. Jag ger dig betänketid till i morgon
afton. Godnatt.

Och Paul gick tankfull upp till sin lilla vindskammare,
med den täckaste utsikt åt sjön. Där satte han
sig i det öppna fönstret och såg ut mot den svala nejden
i vårens första, börjande barndomsgrönska. Underliga
känslor, underliga frågor rörde sig i ynglingens drömmande själ:

Hvad är lifvet?

Hvad är naturen?

Hvad är anden?

Hvad är jag?

Han fann intet svar. Mekaniskt fattade han en bok
som låg uppslagen på fönsterbrädet. Det var Arndts
»Paradislustgård» -- förmodligen ditlagd med vänskapens
finkänsliga vink af den fromma Cecilia.


-- Ah, sådant där! utropade ynglingen och slog
häftigt igen den öppna boken.

Han förstod ej »Lustgården». Han förstod ej
Cecilia. Han förstod ej sig själf.

-


8. Stjärnor af första och andra ordningen.

Paul Bertelsköld tillbragte i sin vindskammare en
sömnlös, orolig natt. För hans fantasi gycklade
beständigt nya föreställningar. Än var det gigantiska
tankar på en ny världsordning, än längesedan förgätna
barndomsminnen; än ett matematiskt problem, som ingen
härtills förmått att lösa, men hvartill han allena hade
upptäckt klaven. Än hörde han tärningarna rulla och
korten rassla; än var det hans kusin Cecilia, som bad
Herren upplysa sitt ansikte öfver honom; än åter den
hemlighetsfulle doktorn, som grep med iskyla hans
motvilliga hand. Det förekom honom som skulle fientliga
makter kämpa om hans själ. Det var den österländska
sagans svarta och hvita änglar, som stridde om öfverväldet.

Otålig och missnöjd med sig själf, stod han upp.
Han kände sig trött och söndersliten. Han ville hafva
ljus i det mörker, som betäckte hans inre. Men hvar?
Huru? Han trodde sig vara misskänd och oförstådd af
alla. Hans vän och fosterfader ansåg honom för en svärmande
narr. Professorerne visade honom snäfva miner,
sedan han upphört att gå på deras föreläsningar. Till
hvem skulle han vända sig, för att få klarhet i töcknen?


Klockan var sex på morgonen, luften ren, himlen
blå. I mannaminne hade man icke haft en så torr Maj
i Åbo. Paul tog sin hatt och gick ut i staden, till en
början drifvande utan bestämdt mål, som fjunet af ängsullen
drifver för morgonvinden.

Ett lågt fönster stod öppet mot gatan. Vid skrifbordet
därinne satt en blek yngling om tjugu år med
pennan i handen, medan i bakgrunden af rummet
tvenne skolgossar hängde hufvudet öfver boken.
Ynglingen såg upp, varseblef den förbigående Paul och sade
till honom:



-- God morgon, kung Midas!

-- God morgon, Faëton! svarade Paul, förbittrad
öfver denna anspelning på hans guldmakeri.

Ynglingen i fönstret var Johan Henrik Kellgren,
student i Åbo och den tiden mera fruktad än älskad för
sina bitande infall.


Paul gick vidare. Han mötte en ung, nyssbakad
student, som redan gick till en privat föreläsning. Det
var en späd yngling om sexton år, blek och af sjukligt
utseende, men med intelligenta drag och vackra blå
ögon. Hans namn var Jacob Tengström, sedermera ärkebiskop i Åbo.

-- Går du till Hassel? frågade Tengström.

-- Nej, till Gadolin, svarade Paul på måfå, ty han
blygdes att vara mindre flitig än hans yngre kamrat.

-- God morgon.

-- Adjö.

I Åbo funnos den tiden två teologer som tillika
voro berömde naturforskare. Det var den lärde, humane
biskop Mennander, och den lika lärde, men mycket
kvistigare Jacob Gadolin, då andre teologie professor
och sedermera Mennanders andre efterträdare. En teolog
dugde då för tiden till allt, likasom i våra dagar en
general. Det föll Paul in att besöka den lärde mannen,
under förevändning att låna en bok.

Han fann den berömde professorn i nattmössa och
tjock nattrock framför en brasa i det stekheta rummet,
sysselsatt att utarbeta en afhandling -- till prästmötet i
Åbo? Nej, till vetenskapsakademin i Stockholm om
månens parallax. Bredvid honom låg ett betänkande om
skogsskötseln, bestämdt för den förestående riksdagen,
och ett nyss ankommet bref från riksrådet Fersen,
innehållande trådarna till en politisk intrig.

Gadolin var en man om femtiosex år, klok och
sarkastisk: större naturforskare än teolog, men större politiker
än naturforskare.

-- Hvad vill Bertelsköld? frågade professorn, ej
ovänligt, men i tonen af en förman, som vet sätta värde
på tiden.


Paul svarade med en begäran att få låna det berömda
arbetet De l'esprit af Helvetius.

-- Hvad vill han med det? frågade professorn,
rynkande ögonbrynen.

-- Jag önskade gärna studera de matematiska
bevisen för Guds existens, svarade Paul med låtsad
enfald.

-- Duger icke. Han kan studera Wolf. Hvem har
visat honom till Helvetius?

-- Jag har hört honom berömmas som en skarpsinnig tänkare.

-- Ne inducas nos in tentationemInled oss icke i frestelse.. Känner han
en bok, som kallas Benzelii teologi?

-- Ja.

-- Nå, så läs om den engång till. Smakar det
icke, så läs Wolf. Guds existens är längesedan
matematiskt bevisad. De axiomate non disputandum
Om ett axiom får man ej tvista..

-- Men om man tviflar ...?

-- Så läser man Benzelius engång till och afhåller
sig från köttmat, spanskt vin och andra hetsande drycker.
Tvifvel komma merendels från magen. Huru mår den
hedersmannen hans far? Är han allt ännu en rättskaffens Hatt?

-- Min far har sedan länge öfvergifvit politiken,
för att sköta sitt jordbruk.

-- Jag förstår. Grefvinnan är en född Mössa. Jag
kände hans morfar, borgarekungen. Det var en styf
karl, tenax propositi vir. Valeas, studeas.
En man, som stod fast vid sin föresats. Må väl,
studera!
Läs Benzelius, det är mitt råd.



Professor Gadolin och Paul Bertelsköld.

Paul gick bort med en känsla som liknade förtviflan.
Nästan utan att veta huru, stod han vid professor
Carl Mestertons port. Äfven Mesterton var teolog,
men hade skurit sina lagrar i Wolfiska filosofin.

Paul begärde att få låna hans berömda, i Tyskland
utgifna arbete: De essentiis rerum æternis
Om tingens eviga grundämnen..

Professor Mesterton, en torr, mager man af samma
ålder som Gadolin, satt i skjortärmarna vid det öppna
fönstret och syntes njuta af den svala morgonluften.
Hans rum var kallt som en källare; han själf var, om
möjligt, ännu kallare.

-- Vill herrn tentera? frågade han.

-- Ännu icke, svarade Paul. Jag har afhört herr
professorn och ville repetera systemet.

-- Har han min ontologi?

-- Den kan jag utantill.

-- Så kan han läsa min psykologi och min naturliga
teologi. Allt beror på att känna predikamenterna.

-- Också dem känner jag från perm till perm.
Men jag är nog olycklig att ej komma till någon öfvertygelse.
Jag söker Gud och lifvet, och jag har hoppats
att finna dem i herr professorns essentier.

-- Alla realiteter äro toma förståndsbegrepp, och
Gud är en abstraktion af den absoluta idén. Utom
tänkandet finns intet. Var nöjd därmed. När vill han
tentera?

-- Jag har ej tänkt mig till klarhet ännu, svarade
Paul med en bitter känsla.

-- Skadar ej att gå till botten med saken. Här
har han mina essentiæ. Han finner där termerna.
Termerna äro vetandets golf, väggar och tak.

-- Men kommer jag med dem till Guds existens?


-- Han kommer till tänkandets grund. Cogito,
ergo sum.Jag tänker: således är jag till. Cartesius.

Paul gick vidare med en känsla af kyla, som genomträngde
hela hans varelse, och kom slutligen till ett litet
hus vid Klostergatan. Här bodde magister Henrik
Gabriel Porthan, då trettiotvå är gammal och amanuens
vid biblioteket, hvars skatter han kände bättre än någon
annan, ty han hade nyss begynt utgifva i disputationer
bibliotekets historia. För ögonblicket var denne stränge,
klassiske lärde upptagen af en öfversättning från grekernes
lättsinnigaste, behagfullaste skämtare, Anakreon.
Själfva allvaret älskade denna tid att leka med rosor.

Paul fann en kraftfull ung man af medellängd, dock
redan något lutad af strängt arbete, klädd i en simpel
grå rock och omgifven af folianter vid skrifbordet. Vid
första anblicken syntes den unge lärde snarare ful än
vacker, och ett par ovanligt tjocka läppar gåfvo hans
ansikte någonting groft. Men ju närmare man betraktade
honom, och i synnerhet när det stränga allvaret
ljusnade för ett smålöje af intagande välvilja, desto mera
kände man sig anslås af det ädla, kraftfulla, nästan
romerskt storartade i hela hans personlighet.

-- Jag kommer -- sade Paul -- för att af herr
magistern begära en bok, som lär vara svår att få utan
särskildt tillstånd från biblioteket. Det är Cornelius
Agrippa, De occulta philosophiaOm den hemliga visheten..

-- Hvad skall grefven med den? Det är en förvillande bok,
uppfylld af kabbalistiska vidskepelser, och
jag är förbjuden att utlämna sådant åt andra än magistrar och lärare.


-- Jag ber likväl att få boken, om det är möjligt.
Jag begär den ej af nyfikenhet, utan för att utforska
sanningen. Jag har förgäfves sökt henne i teologi,
filosofi och matematik.

-- Sök henne i historien! Det verkliga är det förnuftiga.

-- Det är förgäfves. Jag kommer ingenstädes till
öfvertygelse.

-- Så läs de gamle klassikerne! i Plato eller
Seneca skall grefven finna hundra gånger mera sann
visdom, än i Occulta philosophia.

-- Magistern vägrar således att låna mig boken?

-- Jag afråder grefven. Agrippa har samlat utan
minsta kritik en mängd skrock, som är vår tid ovärdigt.
Utan kritik finnes ingen sann vetenskap.

-- Det vet jag. Därför kritiserar jag Gud och
bibeln, vetenskapen och lifvet, men kommer därmed
aldrig till annat än negationer.

Porthan betraktade honom med forskande blickar.

-- Det är ämne till någonting mer än vanligt i
grefven, sade han och tryckte ynglingens hand. -- Men
tro mig, grefven far vilse. Gud finnes hvarken i bibeln
eller i vetenskapen, om han ej finns förut i vårt eget
samvete. Kom till mig i biblioteket, så skola vi tillsammans
öfvertyga oss om dårskapen af Occulta philosophia.

--


9. Den glänsande kulan.

Det förfallna huset vid Aningais tull hade hela dagen
varit likasom utdödt. Porten förblef stängd, och
icke ens den gamle drängen, som stundom visade sig
likt en nattuggla på ruinerna af en röfvareborg, hade
låtit se sin likbleka, förtorkade fysionomi på sin vanliga
väg till bagaren att köpa för sex styfver bröd. Men så
snart skymningen inbröt -- och det var sent, ty man
befann sig i Maj -- blef där åter rörelse i den illa
beryktade gården. Någonting bars in, och någonting
bars ut; en ljnsstrimma syntes åter igenom de stängda
fönsterluckorna, och en misstänkt lukt af svafvel trängde
ut genom skorstenén. De få grannar, som ännu vid
denna sena timme voro på hemvägen, skyndade sig med
långa steg förbi, och en nyfiken piga, som varit nog
djärf att försöka huru gles springan i fönsterluckan
möjligen kunde vara, drog sig genast häpen tillbaka med
skråma på näsan, i den fulla tron att hon stött sig mot
ett obekant instrument, som icke gärna kunde vara annat
än ett bockhorn.

Men därinne var doktor Martin med sin bruna
frack och sitt skinnförkläde ifrigt sysselsatt med hemlighetsfulla
tillredelser. Öfver glöden i ugnen stodo
nu fyra deglar, hvilkas innehåll han tid efter annan
uppmärksamt betraktade. På en hylla voro fyra små
flaskor af slipadt böhmiskt glas, väl tillslutna med
proppar af samma ämne, ömsom föremål för hans
synnerliga uppmärksamhet. Ett kalendarium, fullritadt
med astronomiska tecken, låg utbredt på ett bord i


hörnet och syntes vara till hands för att hvarje kvart
timme rådfråga stjärnornas ställning, medan ett stort
väggur af ovanlig form och med tjugufyra timmar på
urtaflan i tunga, enformiga knäppningar angaf sekunderna.
Midtpå golfvet stod ett slags trefot af koppar, öfverst på
den en mindre trefot af samma metall och ofvanpå den
åter en glaskula af ett barnhufvuds storlek.

Det tunga uret hade just med elfva melankoliska
slag angifvit timmen nästföre midnatt, när ringklockan
vid yttre dörren tillkännagaf ett besök, och in trädde
Paul Bertelsköld med fasta, beslutsamma, trotsiga steg.

-- Här är jag, doktor! sade han, i det han vårdslöst
kastade hatten ifrån sig. -- Jag kommer för att se
hvad er konst duger till. Är den ej bättre än Cornelius
Agrippa och hans Occulta philosophia, som jag i dag
studerat på biblioteket med magister Porthan, så är det
så godt att ni väljer en annan narr än mig, att bedraga
med taskspelarekonster, ty jag ämnar ej tro mer än jag
kan taga uti med händerna.

Den gamle nickade föraktligt.

-- Så äro de alla, mumlade han, alla utan undantag
i detta själfkloka, öfvermodiga tidehvarf. Alla vilja
de genast komma till målet, utan möda och forskning,
likasom behöfde de endast buga sig ned, för att plocka
från gatan seklernas vishet. Tro hvad du behagar,
unge man; jag trugar ej min konst på någon. Men första
villkoret, om du vill vara tillstädes vid mina experimenter,
är att du därunder blindt underkastar dig mina
befallningar.

-- Vill ni gifva mig hvad jag begärt? Vill ni gifva
mig guld att betala hvad jag är skyldig? Jag begär
det icke som skänk, jag begär det som lån, och räntan
kan ni bestämma efter ert eget godtfinnande.


-- Och om jag gifver dig det? frågade doktorn
med ett besynnerligt smålöje.

-- Då vill jag för en timme eller två underkasta
mig edra befallningar. Tro ej att jag bryr mig om
af hvad slag de äro. Ni må vara jude eller kristen,
muhamedan eller hedning, det kvittar mig lika. Ni
kan gärna befalla mig, som häxmästare bruka, att
trampa på psalmboken eller att underskrifva med mitt
blod ett kontrakt med den onde; det generar mig icke
det allraminsta. Jag tror för närvarande hvarken på
psalmboken eller katekesen, hvarken på fan eller hans
mormor. Det är skada att jag ej riktigt kan tro på er
heller, doktor; ty något borde man tro ändå, om ej för
annat, så för skam skull åtminstone.

-- Jag kunde fråga dig, unge man -- fortfor
mästaren i de hemliga konsterna, utan att visa en min
af otålighet -- jag kunde fråga dig hvarför du, som
icke tror något annat, tror på det du fattar i dina
händer, hvilket dock ofta är osäkrare än det du omfattar
med själen. Jag kunde också fråga mig själf,
hvartill det tjenar att slösa pärlor af vishet på en
som föresatt sig att stanna i samma råhet som de
oskäliga djuren. Men du är ung, jag förlåter ditt fåvett,
och jag vill, det oaktadt, visa dig huru orätt du gör
att tvifla på makten af den konst, hvilken sedan årtusenden
gått i arf till några få utvalde och med rätta
blifvit kallad den gudomliga vetenskapen, lapis philosophorum,
de vises sten. Är du beredd att lyda mina
befallningar?

-- Gör som ni behagar. Men på det öfverenskomna
villkoret. För trehundra riksdaler kan ni sälja min själ.

-- Lägg då ifrån dig allt järn och stål. Öfverhölj
dig med denna skyddande mantel, som är


ogenomtränglig för eld, luft och vatten. Tag i din hand denna
magnet, som beskyddar dig emot onda inflytelser. Samla
dina tankar och beväpna ditt mod. Framför allt, iakttag
en ljudlös tystnad, när stunden är kommen, ty det
minsta ord i fåvitsko kan fördärfva frukterna af alla
mina mödor.

-- Och är ett enda stackars ljud från en människotunga
tillräckligt att förstöra resultaterna af all er
konst, hvad vill ni då att jag skall tro om dess föregifna
makt? sade ynglingen föraktligt, i det han likväl
lydde måstarens tillsägelse, bortlade sin pennknif, löste
stålspännet från sina hängslen, iklädde sig den med ett
limartadt ämne genomdränkta manteln och fattade i sin
hand en liten ankarformig magnet.

-- Ordet -- genmälde den vise doktorn -- är
andens svärd och sköld. Ett svärd i en dåres hand
kan genomstinga hans eget hjärta, och allt beror på
huru det brukas. Gif akt på dessa flaskor. De innehålla
ingenting annat än dagg, insamlad under olika
stjärntecken, hvilkas förenade krafter kunna åstadkomma
mäktiga ting. Denna glaskula innehåller ett
extrakt af sällsynta växter från jordens fyra zoner,
insamlade under gynnsamma månskiften och hvilkas
hemlighet jag icke kan uppenbara för dig. Nu ritar
jag denna ring kring oss som en skyddande mur och
ställer vid dess rand en rökelse, enkom beredd för att
afhålla de fientliga makter, som kunna hindra vårt
företag ...

Vid dessa ord drog den gamle en cirkel med rödkrita
öfver det askfärgade golf vet, så att dess medelpunkt
utgjordes af trefoten, och vid dess rand ställde
han sju små rökelsefat, under det att han själf och
hans lärjunge förblefvo stående inom cirkeln. Rökelsen


antändes, och innan kort fylldes rummet af välluktande,
narkotiska ångor.

Det stora vägguret visade en half timme före
midnatt.

-- Planeterna äro oss gynnsamma, fortfor den sällsamme
mannen, i det han sänkte rösten till hviskning.
-- Tiden är inne, och nu gif akt, min son! Intet ord
mera, såframt ditt lif är dig kärt, innan jag ger dig
tillstånd att tala!

Ännu med ett föraktligt löje stod Paul inom trollkretsen,
noga bevakande alla doktorns rörelser, för
att icke lättroget blifva en lekboll för en taskspelares
fingerfärdighet. Hans nyfikenhet var spänd, hans fantasi
var i rörelse, men han bekämpade manligt hvarje
gycklande villa och beslöt att förblifva lugn och kall,
för att vid minsta försök till svek demaskera bedragaren.

Nu fattade doktorn de fyra böhmiska flaskorna
och hällde deras vattenklara innehåll långsamt i glaskulan.
Paul ansträngde sig för att upptäcka effekten
af denna blandning, men såg endast en grumlig, oljaktig
välska, som uppfyllde glaskulan vidpass till en
tredjedel.

När detta var gjordt, antände doktorn under glaskulan
en spritlampa, som stod på den undre trefoten.
Några minuter förgingo i tystnad, den gula vätskan begynte
att koka och grumlades alltmera, tilldess att hon
slutligen mörknade och tjocknade till en svartbrun,
svafvelluktande massa.

Då framtog mästaren under trefoten en dosa af
koppar och öppnade locket. Innanför koppardosan var
en zinkdosa, innanför zinkdosan en silfverdosa och i
silfverdosan en liten flaska af guld. Ur denna flaska


hällde han långsamt och högtidligt sju droppar uti den
bruna massan i glaskulan.

I ögonblicket såg Paul denna massa råka i häftig
jäsning och förvandlas i allt ljusare färger. Om några
minuter hade en mörk bottensats afsatt sig uti glaskulan,
och därofvanför kokade en kristallklar vätska
af förunderlig glans och skönhet. Från glaskulan
spridde sig denna glans, som nästan bländade ögonen,
lik det klaraste månsken öfver alla föremål i det med
rökelse uppfyllda rummet. Allt kring de två männen
tycktes röra sig och få lif. Golfvet gungade, trefoten
darrade, hyllorna lyftade sig, bordet höjde sig,
ugnen flyttade sig, deglarna rullade fram och åter, de
glödande kolen tycktes dansa, och skugglika gestalter
framskymtade genom röken, likasom famlande emot
cirkeln och åter spöklikt försvinnande bort i del
toma.

Klockan slog tolf.

Paul såg rummet röras och glänsa, han såg gestalterna
framskymta och åter försvinna. Han trodde
ej sina ögon, han tog sig för pannan. Hans tinningar
bultade, hans kinder glödde; han ville protestera mot
detta gyckel af hans förrädiska inbillning, men hans
tunga nekade att göra sin tjenst. Han kände att han
var fullkomligt vaken: han såg allt, hörde allt, men
han kunde ej röra sig och hade förlorat hälften af sin
omdömesförmåga.

Otålig, förbittrad, misstrogen, fäste Paul sin blick
på häxmästaren, i hopp att ertappa honom vid någon
obevakad rörelse, som utvisade att han stod i hemligt
förstånd med någon i rummet förborgad medhjälpare.
Men doktor Martin stod där lika stum och orörlig,
med den skarpa blicken oafvändt riktad mot en punkt


af cirkeins periferi, därifrån skuggorna beständigt ånyo
uppdykade ur röken. På denna punkt brann rökelsefatet
med slocknande låge, och Paul tyckte sig märka
att mästarens uppsyn uttryckte en fruktan, som han
förgäfves bemödade sig att dölja. Hvad betydde
detta? Trodde besvärjaren själf på sina spöken? Fruktade
han att de kunde blifva honom öfvermäktiga?
Berodde kanske bådas lif och välfärd därpå att denna
svaga flamma ej slocknade ut? Väntade nattens fientliga
makter blott dess sista aftynande, för att kasta
sig öfver de förmätne, som vågade trotsa dem med
att frammana naturens hemliga krafter ur djupet af det
fördolda?

Paul blygdes: han kände en förfärlig, obestämd
fruktan. Han var af naturen i hög grad oförvägen;
han hade varit beredd på allt, men denna okända fara,
detta fientliga, kropplösa, obegripliga, som rörde sig
bakom röken och som måste vara en synvilla, men
som för hvarje ögonblick syntes blifva någonting mer,
det uppfyllde honom med fasa. Allt mattare blef lågen,
allt ångestfullare förvredos häxmästarens drag. Slutligen
bortdog den sista flämtande återstoden af ljus i
rökelsekaret, och i samma sekund kände Paul golfvet
svikta under hans fötter. Ett sprakande af hundratusende
eldbrasor, ett susande af hundratusen hviskningar
hördes omkring honom. Han omgafs af lågor,
han öfversköljdes af höga vågor, han erfor en känsla
som hölle han på att sjunka ned i ett milsdjupt schakt.
Allt blef mörkt, och han dignade vanmäktig ned vid
den hemlighetsfulla trefoten ...

-

10. Konsten att göra guld.

När Paul åter vaknade, stod
doktor Martin bredvid honom
och fuktade hans läppar med
samma lifvande dryck, som
i går hade återkallat lif och
värme i hans stelnade ådror.

-- Frukta ingenting --
sade den gamle, i det han,
såsom efter en häftig ansträngning, torkade svetten
af sin fårade panna -- faran är nu förbi. Det var det
förskräckligaste jag någonsin upplefvat; vi dödlige äro
dock svaga varelser i själfva vår allmakt. Jag kunde
icke beräkna, att en del af rökelsen på detta lilla
fat hade blifvit bortfläktad af luftdraget från ugnen,
och en så skenbart obetydlig tillfällighet var nära att
kosta oss lifvet. Ännu en sekund, och elementarandarne,
som voro utom sig af vrede öfver våra
försök att kufva dem, skulle ha störtat sig öfver oss
och tillintetgjort oss. Men i samma ögonblick de lyckades
genombryta cirkelns periferi, var äfven det kritiska
momentet af deras välde förbi. Den lifsprocess, som
de ville förstöra, hade fått tid att utveckla sig uti
glaskulan. När elixiret var färdigt och kulan upphörde
att glänsa, sjönko äfven elementerna tillbaka i


sin naturliga jämvikt, och vi voro räddade. Du har
nu tillstånd att tala, unge man! Det som återstår
är endast en småsak i jämförelse med det vi redan
öfverstått.

Paul kände sig underbart lifvad, liksom i går. Men
med hans krafter återkommo äfven hans tvifvel.

-- Doktor, sade han, ännu har ni icke lyckats
öfvertyga mig. Mina sinnen voro förvirrade af en plötslig
vanmakt, och i ett sådant tillstånd äro alla bländverk
möjliga. Jag måste se något mera, jag måste se det
med kallt blod, med klart medvetande, för att tro på
er konst.
	
-- Nåväl, är du nu så kall, så klar och så vaken,
som du anser nödvändigt för att pröfva med lugn?

-- Jag hoppas det. Ni har ett ädelt vin, doktor!
Är det tokajer, eller kanhända lacrymachrist?

Doktor Martin log på sitt egna sällsamma sätt.

-- En enda droppe -- sade han -- ur den lilla
guldflaska jag nyss begagnade, är nog att förvandla det
uslaste vatten, ja själfva det starkaste gift, till en nektar,
med hvilken söderns ädlaste viner skulle förgäfves söka
att täfla. Men då du nu lyckligtvis anser dig vara vid
ditt fulla förstånd, så betrakta denna kula, som var
nära att blifva oss så dyr, men som också nu skall
förse oss med en skatt, hvilken mången konung och
mången lärd man förgäfves ha eftertraktat i hela sitt lif.
Säg mig, hvad ser du?

-- Jag ser -- sade Paul med växande förvåning
-- nederst på bottnen ett det täckaste gröna landskap
med skogar och sjöar, berg och strömmar ... Jag
tycker mig kunna urskilja hvarje träd, hvarje sten. I
sanning, en målare skulle afundas er denna klara sjö ...
Men kan det vara möjligt? Jag tycker mig se vattnet


krusas och träden böjas för vinden i detta konstgjorda
landskap. Ej sant, doktor, det måste vara en optisk
synvilla?

-- Alldeles icke. En annan gång kunde jag visa
dig lefvande svanor på denna sjö och springande hjortar
i denna skog; ja, lefvande människor af mindre
än en fjärdedels tum i längd. Men detta experiment
fordrar längre förberedelser. Hvad ser du ofvanför
bergen?

-- Jag ser ett mörkt moln simmande på en klarblå
himmel. Nu ljusnar det, nu fördelar det sig ...
Doktor ... i himlens namn ... nej, det öfvergår allt hvad
jag kunnat föreställa mig!

-- Berätta mig hvad du ser!

-- Solen! ... En sol, som är mindre än blomman
af en ranunkel, och likväl är hon så klar, att jag knappt
kan uthärda hennes sken!

-- På det du må förstå att jag ej vill bedraga
dig, återtog mästaren, så vill jag säga dig, att det
som du kallar sol är verkligen en synvilla, ehuru ej
utan en hög betydelse. Du ser här den hemlighetsfulla
tinktur, som jag med så mycken möda och fara
har lyckats utdraga ur tingens innersta. Sju droppar
af det stjärnelixir jag förvarat i guldflaskan ha varit
tillräckliga att potentiera, att gifva lif åt daggens och
växternas slumrande krafter, och fenomenet däraf var
ljusskenet i glaskulan. Denna glans och denna kraft
ha nu koncentrerat sig i en oskattbar vätska, som
afsöndrat sig i form af en ny, ehuru mycket liten,
skinande kula. Hon skiner som solen, säger du. Säg
hellre som solarnas sol, ty denna kula innehåller icke
blott kvintessensen af solljuset, utan af stjärnorna,
ja af hela världsalltet. Unge man, du yfves att kalla


dig tänkare: här är världstanken förkroppsligad inför
dina ögon! Du säger dig vara naturforskare: här
äro alla naturens grundämnen sammansmälta och samlade
på en punkt. Du söker vishet, du myra i
stoftet: jag säger dig, att här är resultatet af årtusendens
vishet, pä hvilken ännu andra årtusenden
skola förgäfves stafva. De dåraktiga människorna
efterfika guldet, för att tillfredsställa sina låga passioner,
och veta icke att guldet är ett stelnadt och liflöst
sammanflöde af de krafter, som hålla universum
tillhopa. Guldet är människornas gud, men denne gud
är endast den döda kroppen af världssjälen, och blott den
invigde vise förmår att beherska dess verkliga väsen.

-- Således -- frågade Paul -- förnekar ni hvarje
annan Gud, än världssjälen?

-- Tror du på någon annan?

-- Nej.

-- Vet då -- fortfor doktorn likgiltigt, utan att
slösa vidare ord på en så gifven sak -- att denna kula
innehåller guldtinkturen. Med någon försiktighet kan
denna tinktur uttagas, och jag får då en vätska af omkring
tvåhundra små droppar, af hvilka hvarje droppe
är tillräcklig att frambringa vidpass trettio lod guld
efter eder vikt. Räkna vi hvarje lod till 24 riksdaler,
så kunna vi med hvarje droppe frambringa 720 och
med hela den glänsande kulan 144,000 riksdalers värde.
Det är visserligen ganska litet emot hvad vi kunnat
åstadkomma med större förberedelser, men för vårt nuvarande
ändamål kan det vara tillräckligt. Gif nu akt
på den förändring vätskan undergär genom sin egen
inneboende kraft!

Paul betraktade åter det gröna landskapet med
den konstgjorda solen och såg det småningom mörkna,


likasom under ett åskväder. Solen höljdes i moln,
blixtar framsköto, regnet tycktes nedstörta i strömmar.
Om en stund var intet mer att skönja af landskapet,
allt var mörkt, och den nyss glänsande solen tycktes
med mattadt sken flyta som en stor droppe af olja på
den grumliga vätskan.

-- Nu är det tid att frånskilja tinkturen, sade
mästaren, och med yttersta varsamhet lyckades han att
uppfånga den oljaktiga kulan i en knappt tumshög flaska
af hvit kristall, som han framtog ur barmen.

När detta var lyckligen verkställdt, undersökte
han tre af de fyra deglarna i ugnen och blandade
deras innehåll i den fjärde, som utsattes för stark
hetta.

-- Dessa tre deglar -- sade han -- innehålla
salt, svafvel och kvicksilfver, af hvilka alla kroppar
äro sammansatta. När de potentieras af tinkturen
frambringas den metall, efter hvilken människorna äro
så snikna och som verkligen innehåller kvintessensen
af både växt- och stenriket, nämligen guld. Gif akt:
kvantiteten är denna gång liten, endast trettio lod, eller
jämnt så mycket som man kan potentiera med en droppe
af tinkturen. Nu häller jag denna droppe i blandningen ...

En sakta fräsning hördes, och massan uti den fjärde
degeln begynte att glöda. Hettan ökades, tilldess att
degelns hela innehåll syntes i hvit glödgning och doktorn
tycktes med yttersta omsorg räkna ett visst antal sekunder.
När talet var fullt, lyftade han degeln af elden
och ställde den att svalna.

Oaktadt allt det underbara, hvartill han nyss varit
vittne, hade Paul icke upphört att misstroget bevaka
den gamles rörelser, och nu fördubblade han sin


uppmärksamhet, på det att icke möjligen ännu i sista ögonblicket
ett stycke guld skulle insmygas i degeln. Men
därtill förmärktes ej minsta anledning. Doktorn förblef
lugn pä afstånd från degeln, som slutligen svalnade, så
att dess innehåll syntes stelnadt.

-- Undersök själf! -- sade mästaren.

--


11. En ung bankir och en gammal student.

Morgonen efter den natt, som användts för de besynnerliga
experimenterna i doktor Martins laboratorium,
satt Paul Bertelsköld i sin vindskammare, fördjupad
i betraktande af den guldklimp han erhållit till
skänks af sin lärare i de hemliga vetenskaperna. Han
hade vägt den glänsande metallen på en känslig och
pålitlig våg; han hade noga beräknat den vikt, som ett
stycke guld af denna storlek måste hafva för att erkännas
som äkta; han hade profvat dess hårdhet mot
andra metaller, och allt öfvertygade honom, att den lilla,
men tunga klump, som han höll i sin hand, var obestridligen
äkta, oblandadt, kemiskt rent guld.

Detta intresserade Paul utomordentligt. Hvad brydde
han sig om guldets penningevärde? Det var något
som han väl kunde begagna sig af, för att betala en
skuld och skaka ifrån sig en samvetsförebråelse; i öfrigt
var det för honom fullkomligt likgiltigt. Men vetenskapen,
konsten att göra guld och förmågan att därmed
trotsa världen -- hvilket omätligt fält för en ynglings
äregirighet!


I årtusenden hade människorna krupit för denna
usla metall. Vise och dårar hade bugat sig för dess
allmakt. Huru många dygder och ännu flera brott hade
ej guldet bragt med sig i världen, från arbetarens mödosamt
sparade penning ända till den girige ockrarens
skatter, fuktade med änkors och faderlösas tårar! Nu
hade han i sitt våld denna demoniska makt. Nu kunde
han efter sitt välbehag skapa skatter, för hvilka riken
och nationer skulle ödmjuka sig; trotsa den rikes öfvermod,
gränslöst lindra den fattiges nöd, upphäfva alla
olikheter i samhället, upplyfta den svage, förkrossa tyrannerne,
gäcka alla dödligas beräkningar och sprida
en framtid af ljus och öfverflöd kring dessa arma
nordanbygder, som sett honom födas. Ingenting syntes
honom omöjligt för den som blott ägde guld: han ville
uppmuntra vetenskaperna, stöda konsterna, odla ödemarkerna.
Allt skulle förvandlas, klarna, fullkomnas
och stråla i en dittills okänd dager af kultur: han ville
blifva den genius, som skulle omskapa världen, och
millioner skulle hänryckta kalla honom sin räddare, sin
pånyttfödare ...

Åter när han betänkte huru många sekler förgäfves
hade grubblat på denna stora upptäckt, huru
månge af de visaste bland dödlige hade hela sitt lif
igenom förgäfves mödat sig för att komma till denna
upptäckt; hvilka skatter af snille och ansträngningar,
som härtills förgäfves blifvit uppoffrade på försöket att
finna denna de vises sten; då vidgades hans unga hjärta,
då kände Paul att han var vetenskapsman och att han
kunde säga med Archimedes till den förvånade världen:
jag har funnit det! Visserligen var icke han dess upptäckare;
men det var han som skulle göra upptäckten
fruktbar. Han skulle kemiskt utreda guldmakarekonstens


möjlighet och verklighet; han skulle därigenom komma
till tingens grund. Han insåg ganska väl, att doktor
Martin hyste mycket föråldrade meningar om tingens
kemiska sammansättning; nog funnos där andra grundämnen
än salt, svafvel och kvicksilfver! Där fanns ju
flogiston, eldsluften, och allehanda andra märkvärdiga
ämnen, som kemin just vid den tiden framfödde. Men
lärjungen såg däri längre än mästaren; han ville uppgöra
ett alldeles nytt system, och när han kände konsten
att förvandla salt, svafvel och kvicksilfver till guld, så
betydde detta detsamma som att han kunde återföra
all materie till dess enklaste form och bemäktiga sig
trollstafven som öppnade och belyste alla naturens
hemligheter.

Upptagen af dessa stora idéer, hörde Paul knappt
att hans dörr öppnades, och in trädde en person, som
på den tiden var för mycket känd bland Åbo studenter
för att icke förtjena en närmare bekantskap.

Man föreställe sig en koloss om sex fot och sex
tum, med tjocklek i proportion, skäggig, rödbrusig, gladlynt
och godmodig, i döpelsen kallad Eudoxius Lejonfäll,
men af kamraterne för korthetens skull kallad Leo.
Redan namnet innebar en strid mellan Mars och Minerva,
och Leos oblida stjärna ville att denna strid
skulle fortsättas hela hans lif igenom. Son till en gammal
karolin, som stupat vid Villmanstrand, hade den
faderlöse gossen blifvit upptagen af en barmhärtig morbror,
som var präst i Hollola och hatade krigareyrket
värre än synden. Följaktligen skulle Leo bli präst, om
han ville eller ej, och hvarför skulle han annars studera?
Men Leo hade lika dåligt hufvud som godt hjärta och
starka armar. I stället att blifva soldat, bonde eller
handtverkare, sattes han vid sexton års ålder i skola


och hade vid tjugusex år kommit så långt, att han nödtorfteligen
blef student. Nu var han redan tre och
trettio år gammal, duktig och handfast, men med fortkomsten
på den lärda banan gick det klent. Leo dugde



till allting, utom till läskarl. Han snickrade och svarfvade,
gjorde skidor och smidde skridskor, slipade rakknifvar,
ryktade hästar, högg ved och bryggde punsch.
From som ett lamm, gjorde han, åt sig själf lämnad,
ingen människa för när; men när det gällde en af de
heta bataljerna mot gesäller och sjömän på Åbo gator,
skuffades Leo främst i striden och mottog på sin breda


rygg hvarje rapp, som var ämnadt att stjälpa hans
vänner, under det att han själf, när hans tröga blod
engång kommit i rörelse, förglömde sitt fredliga lynne
och utdelade med sina grofva näfvar sådana smekningar,
att de kunnat fälla en oxe till marken, långt mera en
kopparslagaregesäll. För alla dessa meriter var emellertid
Eudoxius Lejonfäll mycket omtyckt af alla kamrater,
och ingen fanns väl vid hela akademin, som ej
gärna önskat honom den bästa framgång i den kvistiga
prästexamen -- ingen, utom de dryge och nackstyfve
professorerne i teologin, ty de voro af annan tanke,
och ingen prästbrist hade då ännu förmått beveka deras
stenhårda hjärtan. Den blifvande prästen hade redan
i tio år rakat sig två gånger i veckan, och ännu syntes
icke minsta skymt af den ärevördiga kragen under
hans haka.

Det var denne notable civis academicus, hvars
ansenliga figur med någon svårighet trängt sig genom
den smala vindskammardörren och nu afbröt Paul i hans
storartade betraktelser öfver den märkvärdiga guldklimpen.
Bekymret stod måladt i Leos ärliga ansikte,
och han syntes hafva någon svårighet att komma fram
med sitt ärende.

-- Behöfver du pengar? frågade Paul, som var van
vid dylika ärenden och nu för första gången kunde göra
denna fråga med en bankirs lugna själfförtroende.

-- Nej, sade Leo och skrynklade obarmhärtigt sin
slitna vadmalsmössa. -- Jag har råkat i värre knipa
än en oxe på slaktarbänken. Alanus vill ha mig att
respondera.

Henrik Alanus var docent i den naturliga teologin
och ansågs som en pelare för den lutherska ortodoxin.

-- Svara som påfven: non possumus!


-- Det går ej för sig. Han skulle ha Arenander,
men Arenander blef sjuk. Disputationen är uppspikad
och skall ventileras i öfvermorgon.

-- Nå, så respondera då. Gammal teolog som du
är, det går för dig som en pipa knaster.

-- Nej, se det går inte. Förstår jag mig på hans
hebreiska kodex, där flugorna gjort så många schevata,
att inte Gadolin själf kan läsa en sida innantill! Men
säger jag nej, så skämmer han ut mig för hela fakulteten,
och jag tänker tentera i nästa vår. Ser du, Paul,
därför har jag tänkt att du engång kan göra mig en bra
tjenst för alla de gånger jag smidt åt dig perpetuum
mobile och hjälpt dig att stöpa kulor och att steka
kattor till luder åt räfvarna, när vi i höstas foro att jaga
till Pargas. Nu kan du blifva respondent i stället för mig,
så vinner Alanus på bytet, och min karrier är sauverad.

-- Jaså. Och i öfvermorgon, säger du? Hvad
gäller afhandlingen?

-- Ontologi. Det gäller bevisen för Guds existens
»contra atheistas». Hela akademin kommer dit. Det
blir en högst märkvärdig disputation. Janne Seleen och
Nisse HjeltDocenter i teologin. komma att opponera. Det sägs till och
med att domprosten Pryss skall uppträda extra.

-- Men jag har ej läst hebreiska sedan i skolan.

-- Å strunt, hela världen vet att du kan blankt hvad
du vill. Gå i mitt ställe, så skall jag skära till åt dig
ett segel, hvars make ej finns i Åbo, för din nya slup.

-- Får gå, jag skall respondera för dig. Contra
atheistas? Jo jag tackar. Det var bra, Leo, att du kom
på det infallet. Nu skola vi engång få roligt. Du skall
få se huru jag skall göra kyrkofäderne yra i mössan.


12. De fyra riksstånden och en gammal bekant.

Det var således afgjordt, att Paul Bertelsköld skulle
i sin vän Eudoxius Lejonfälls ställe respondera vid
den högtidliga disputationsakten. Båda åtföljdes på rak
arm till docenten Alanus, och då denne lärde man delade
många andra dödliges svaghet för ett klingande namn
samt hade hört den unge Bertelsköld omtalas som ett
uppgående ljus vid det finska lärosätet, mötte från hans
sida ingen svårighet att utbyta en tjockhufvad prästkandidat
mot en kvickhufvad grefve.

Ynglingarne följdes vidare åt i den vackra morgonen
och kommo så oförmärkt till strandgatan vid Aura nedanom
broarna. I sitt hjärtas förtjusning bjöd Leo sin vän
på färsk Ålandsost, som utgjorde en af den tidens oskyldiga
läckerheter och brukade af matfriska studenter uppköpas
direkt från skutorna.

En sådan, helt nyss ankommen, låg just vid stranden,
och ynglingarne klefvo öfver en utlagd planka ombord
på fartyget. Men de hade misstagit sig: det var icke en
ålänning, det var en österbottning, som förde till Åbo
utsädeskorn, hvarpå var brist för tillfället.

-- Vänta, sade Leo. Låt oss fråga de österbottniske
strömmingsätarne hvad de hafva för godt. Får
man köpa god smörlycka för tre styfver stycket?

-- Å ja, svarade en ung, rask bonde, som arbetade
vid storluckan. -- Och på köpet fås en styf handspak
eller en mjuk dagg.

-- Du måste haft en god kultje på resan, efter där
ännu är väder i mungiporna, genmälde Leo. Er lax är
väl, som vanligt, hälften hufvud och hälften stjärtar?




-- Jag skall hålla för herrns räkning den första
lax jag får utan hufvud och stjärt, svarade bonden.

-- Hvarifrån är du hemma? frågade Paul, som fann
behag i den unge mannens frimodiga svar.

-- Från Storkyro, så mycket jag vet, sade bonden.

-- Seglar du hit på egen skuta?

-- Vinden är vår Herres, skutan är morbrors, och
halfva lasten är min.

-- Hvem är morbror?

-- Det kan herrn fråga af honom själf, ifall han
har lust att berätta sagor, svarade bonden.


Ur en liten, tarflig kajuta i aktern klef nu en gammal
högrest man, klädd i en sliten fårskinnspäls, och vände
sig i en missnöjd, knarrig ton till bonden vid storluckan.

-- Hvem har gifvit dig lof att lägga ut en ny planka
till landgång? brummade han. Ett gammalt bräde hade
varit likaså bra. Och hvad har du gjort af tågstumpen,
din slösaktiga slyngel? Jag säger dig, Jonas, att jag blir
fattig karl med en sådan hushållning. Du må ej understå
dig att köpa surmjölk åt folket, för det att vi kommit i
hamn?

-- Men karlarne ha slitit ondt med fångtraktamente
på resan; må de ej skulle få en bit tobak att muntra
sig med? invände Jonas med låtsad enfald.

-- Tobak? Är du rent af förryckt? Hvarifrån skulle
vi taga pengar att köpa den dyra tobaken? Men låt se,
du kan gifva dem en half mark ryska blad eller så
per man, på det villkor att du afräknar nio daler på
månadshyran.

-- Må det ej vara dubbelt emot hvad bladen kosta
i Åbo? frågade Jonas lika enfaldigt.

-- Det angår dig icke. På något måste man ha
sin lilla profit. Jag blir utfattig på de här glupska karlarne;
de göra ju ingenting annat än äta från morgon
till afton. Och nu tro de att de kommit till Kanaans
land, när vi kommit till Åbo? Man skall få se att de
fordra både hamnpenningar och tolag, de snåla Åboboarne!
Hvem får betala fiolerna, tror du? Och nu tänka karlarne
gå i land och supa, så att jag får lega folk vid
lossningen. Men det blir intet af, säger jag. Jag tänker
stanna ombord; det blir dessutom billigare.

-- Icke kan morbror bo i kajutan här i Åbo, vågade
Jonas åter invända. -- Hvad skulle folket säga, om
den rikaste köpman i Vasa bor så eländigt, när han



kommer till landets hufvudstad? Det skulle skada morbrors kredit.

-- Tror du det? Nå, då får jag väl lof att flytta
till Eriks, fastän det kan kosta mig vackra drickspengar.
Men jag kan taga jollgasten med mig, så kostar han
ingenting. Min systerson, den halunken, skall ju också
vara i Åbo. Hvad stå de där munsjörerna och gapa
på oss?

-- De ha kommit att fråga om vi ha uppstoppade
filfrasar för akademin, svarade Jonas.

-- Kanske herrarne kunna visa oss vägen till en
trädgårdsmästare vid namn Ljung?

-- Är det riksdagsman Larsson från Vasa? frågade
Paul, som uppmärksamt afhört det förtroliga samtalet.

-- Står till tjenst, svarade den gamle buttert.

-- Mitt namn är Paul Bertelsköld, och jag ber att
få hälsa morbror välkommen till Åbo! sade Paul, icke
alldeles angenämt öfverraskad, och räckte sin oväntade
släkting handen.

-- Jaså, fägnar mig att göra din bekantskap, sade
den gamle Larsson, i hvilken läsaren torde igenkänna
en gammal bekant och en betydligt förfuskad kopia af
hans fader, den ståtlige borgarekungen. Lars Larsson
den yngre var heller ingen dufunge mera; han hade på
de nitton år, sedan vi sist sågo honom, blifvit en gubbe,
grånad i törst efter guld.

-- Du har blifvit långa pojken, fortfor den gamle
fryntligare och skakade ynglingens hand. -- I de där
klipska ögonen sitter allt ett stycke af mor din, barn.
En styf kvinna var mor din i unga dagar, och vacker
som synden, det kan jag säga, fastän hon är min köttsliga
syster. Nå, det var ingenting illa med det. Man säger
att det är icke alldeles helt mellan din mor och din


styfbror? Men därom få vi väl språkas vid. Jag hoppas
far och mor äro vid hälsan?

-- Ganska godt, sade Paul. Om morbror behagar,
kunna vi följas åt till Surutoin.

-- Icke ännu, barn, icke ännu. Jag måste ha ögonen
på mitt folk, ty lämnar jag dem på egen hand, så stå
de och gapa här hela dagen, liksom de aldrig sett hus
och gator förut. Men jag skall komma till middagen, om
du afhämtar mig, så behöfver jag ej någon vägvisare.

Den unge bonden vid storluckan tog nu ett par
dristiga steg framåt och grep med sin tjäriga näfve i
Pauls fina grefvehand.

-- Se, goddag, Pertensöld, sade han med sin finska
brytning. -- Det ser ut som vi skulle vara släkt. Jag är
Jonas Bertila, yngre bror till Erik Ljung och fosterson
till Benjamin Bertila, som de kallade Penna.

Paul räckte den trohjärtade mannen sin hand, kanhända
med en lätt skymt af förlägenhet, ty så fullkomligt
hade Paul ännu icke vuxit från bördens fördomar, att
grefven i honom skulle alldeles förnekat sig själf, när
han skakade bondens hand. Men Paul hade både af sin
mor och på Surutoin lärt mera frisinnade åsikter än då
för tiden var vanligt uti hans stånd, och ban åtnöjde sig
med den skämtande anmärkningen, att om hans andra
morbror, prosten Larsson, nu vore närvarande, skulle
de fyra släktingarne representera alla fyra riksstånden.

-- Det skulle vi, svarade bonden frimodigt. Och
icke skulle du behöfva skämmas för det, ty morbror
Lars har varit, och jag är riksdagsman.

-- Du, som knappt är trettio år! utropade Paul
med billig förundran.

-- Jämt opp fyllda trettio, genmälde bonden. Men
det hindrar icke, att jag för tre veckor sedan blef vald


af häradet, och nu tänker jag härifrån begifva mig till
riksdagen i Stockholm, sedan vi sålt vårt korn.

-- Men hvarför har icke morbror Lars blifvit återvald? frågade Paul.

-- Det har allt sina sidor med det, hviskade Jonas.
Det är så, att morbror har blifvit för hvarje år rikare
och för hvarje år snålare, men det tycka icke Vasaboarne
om, och därför ha de i år valt Grönberg. Det
tros komma att gå hett till i Stockholm. Herrarne vilja
kujonera den unge kungen, men vi bönder tänka icke
tillåta det: han skall vara en bra och folkelig ung karl,
och därför vilja vi ha honom till regementet. Vår släkt
har alltid hållit med kungen mot herrarne, och med
Guds hjälp tänker jag att göra så med. Men tänker ej
du blifva riksdagsman?

-- Det har icke fallit mig in, svarade Paul småleende. 
Jag har för närvarande annat att tänka på.

-- Nå, det ena kan vara så bra som det andra,
endast man fruktar Gud och ärar öfverheten. Men det
vore väl, om ni skulle få någon bra präst här i Åbo
att tala med morbror Lars, ty han är så grymfaseligt
snål, att det är alldeles för mycket. Han äger minst
fem tunnor guld och näns ej själf äta annat än torrt
bröd, för det att smöret är dyrt och strömmingen kostar
pengar. När han vill ha det riktigt fint, så dricker han
spisöl uppå, och när spisölet brygges, mäter han maltet
med stopsmått. Hade jag ej mot hans uttryckliga vilja
smusslat åt oss några fårbogar och en fjärding strömming
och en tunna hembryggdt öl ombord på vår skuta,
så skulle vi ha svultit ihjäl under resan.


13. Lars Larsson den yngre.

Den gamla sagan från människosläktets barndom berättar
oss, att alla onda andar ursprungligen äro
fallne änglar. På samma sätt hör man stundom sägas,
att alla odygder äro endast ett öfvermått af dygd. Men
om detta torde vara svårt att bevisa, alldenstund många
laster äro endast ett öfvermått af själfviska naturdrifter,
så lärer man ej kunna neka, att några bland de fläckar,
som djupast fördunkla människohjärtat, ha begynt med
att vara lofliga, ja förtjenstfulla egenskaper, hvilka i sitt
rätta mått ha varit en prydnad för sina innehafvare.

Släkten Larsson hade i mansåldrar med stor drift,
sparsamhet och företagsamhet arbetat sig upp till en
betydlig förmögenhet, och summan af dessa goda egenskaper
likasom kulminerade -- såsom de lärde säga --
eller funno sitt högsta uttryck, i borgarekungen. Men
redan hos honom hade denna drift, omtanke och sparsamhet
uppnått en höjd, som stod nära till branten.
Redan hos honom stod det energiska förvärfvet mycket
nära den punkt, där det upphör att vara en dygd och
slår om i en last; men det hölls hos honom tillbaka
af andra mäktiga motiver, främst af hans oböjliga rättskänsla,
hans starka fosterlandskärlek. Hos sonen däremot
funnos icke mer dessa återhållande krafter: här gick den
goda egenskapen öfver sin gräns, och i samma stund
slog den om till sin motsats. Allt blef själfviskt: den
verksamma fliten slog om i oroligt jäktande, omtanken
blef snålhet, sparsamheten blef girighet, och den ledande
grundtanken i Larssons släkt sjönk plötsligen ned från


arbetets höga ära till den nesligaste af alla laster: girighetens
osläckliga, allt annat undanträngande törst efter guld.

Kanhända finns ingen last, som tränger med så
djupa rötter innerst ned uti hjärtats fördolda grund. Den
högmodige har momenter af ödmjukhet, den hatfulle
känner ett behof af att älska, den vällustige kan blygas,
den rusige kan ångra, men den girige ödmjukar sig,
älskar, blyges och ångrar aldrig. Sofvande eller vakande,
finns för honom endast en enda, allt dominerande tanke,
en afgud, ett mål, för hvilket han lefver och sträfvar:
guld, guld, och återigen mera, ännu mera, aldrig tillfyllest
guld, guld! Beklagansvärda, fallna bild af en fordom
berrlig änglagestalt -- människa, huru djupt du kan
sjunka i stoftets tillbedjan!

Den gamle patron Larsson var vid ovanligt godt
lynne, där han regnat ned öfver det fredliga Surutoin,
ungefär som när en gammal, förtorkad asp blåst omkull
i ett grönt ärtland. Han hade blifvit gästfritt och vänligt
emottagen af de beskedliga släktingarna. Han hade för
första gången sedan två veckor ätit sig mätt, och det
kostade ingenting. Han hade blifvit erbjuden rum och
fritt vivre hos Ljung, så länge han dröjde i Åbo, och
det kostade heller ingenting. Han hade lyckats praktisera
sin jollgast Jeppe Flatnabb till att för hans disposition
bo i drängkammaren; därmed inbesparades karlens föda
och patronens drickspenningar. Han hade slutligen,
ehuru en trädgårdsmåstare aldrig har mera brådt än i
Maj, lyckats aflocka sin tjenstaktige släkting ett löfte
att få på kvällarna begagna hans hästar och trädgårdsdrängar
för lossningen af kornlasten, och därmed besparades ännu mera penningar.

Där var en hake i allt detta, som Larsson ganska
väl förstod, och det var att Erik Ljung behöft enskilda


medel, utom kronans anslag för plantagen, att sätta bo,
när han gifte sig. Andra skulle kanhända förstått att
hushålla in hvad de behöft på kronans affär, men därtill
hade Erik Ljung varit alltför samvetsgrann. Sedan
han användt snarare mer än mindre på sin älskade
trädgård, och därtill ännu uppsatt sitt lilla bo af intet,
fann han sig stå i en skuld af tusen riksdaler till sin
rike släkting, handlanden Larsson i Vasa, och tusen
riksdaler voro en ganska betydlig summa. Reversen var
uti fullgodt skick, och räntorna hade blifvit punktligt
erlagda, men kapitalet stod obetaldt, och då skuldsedeln
var ställd på tre månaders uppsägning, var den likväl,
som man lätt kan begripa, en hake af järn, som höll
den hederlige plantagedirektören betänkligt fången.

Surutoins invånare hade därför många anledningar
att hålla sin gäst vid godt lynne, och där krusades för
honom på allt upptänkeligt sätt. Erika hade, med bättre
framgång än förr på Hammarby, anlitat husets alla förråder.
Cecilia hade tagit patronens tillhörigheter -- fårskinnspälsen
ej att förglömma -- i sin synnerliga omvårdnad.
Barnen hade blifvit snyggade om näsan och
framtussade till presentation. Paul slutligen hade, i
anseende till allt detta, fått anstånd med sin nya examen
i konsten att betala skulder, och allt var därför idel
fryntlighet, välf ägnad och artighet på det fridsamma
Surutoin.

Endast den lilla Rosemaj kunde på intet villkor
förmås att niga för den främmande farbror. Hon skrek
med full hals, när han gjorde ett försök att taga henne
i famn.

-- Kom och se på min granna ked! sade gubben,
i det han med välbehag skramlade på en tung urked af
guld, som utgjorde hans enda lyxartikel.


Rosemaj stod bredvid gårdshunden Caro, som låg
vid dörren, och stred en stund med sig själf, ty guldets
glans har en mäktig, instinktlik trolikraft äfven för barn,
och något så blänkande hade Rosemaj aldrig sett. Till
slut sade hon:



-- Ge Rose det där!

-- Hvad skall du göra med den granna kedjan?
frågade gubben i sitt briljanta lynne.

-- Rose skall ge den åt Caro att äta, svarade barnet.

Gubben Larsson skakade misslynt på hufvudet och
vände sig bort. Till och med han förstod den omedvetna,
men bittra ironin uti barnets svar.

Efter måltiden ledsagades han till Pauls kammare,
för att hvila en half timme, tilldess att man hunnit
ställa i ordning åt honom Eriks eget arbetsrum, som



skulle afträdas åt den firade gästen. Den rike mannen
mottog all denna artighet som en skyldig tribut. Han
hade påtagligen ganska ringa tankar om Surutoin och
dess invånare. De voro ju skyldiga honom tusen riksdaler.

-- Hur slår man sig ut här? frågade han Paul,
medan de gingo uppför vindstrappan. -- Klen förtjenst,
eller hur?

-- Det går allt för sig, när man är nöjd, svarade Paul.

-- Lärdt folk förstår sig ej på affärer, återtog köpmannen
i en ton af förakt. -- De tycka mest om att
masa sig med en bok i solskenet, medan vi andra arbeta
som trälar, för att spara en styfver. Hvad gör man
med det där krimskramset i trädgården? Vore det en
äng, skulle man få därifrån ett godt kofoder.

-- Där säljes en bra mängd grönsaker till staden,
menade Paul.

-- Så att där säljs något? Det är ändå en smula
förstånd. Men fattigdom blir det till slut ändå; ingenting
finns att betala skulderna med, och så råkar man dö,
och släkten får änka och barn på halsen.

Paul teg, och man trädde in i vindskammaren. Där,
som öfverallt i huset, anställde Larsson ett slags bouppteckning
i tankarna. Det var Pauls möbler; de kunde
således ej ens tagas i mät för de tusen riksdalrarna.

Larsson hade likväl ej tagit många steg i rummet,
innan hans ständigt spanande blickar föllo på det glänsande
guldstycket, som Paul med sin ålders lättsinne
lämnat att ligga bredvid papper och skräp på skrifbordet.

-- Hvad har du där? frågade gubben, i det han
grep den glänsande metallen med en roffågels giriga
klor och vägde den mellan fingrarna.

-- Det är bara ett stycke guld, svarade Paul likgiltigt.



-- Guld? Och hvad gör du med guldstycken?
Hvarifrån får du guldstycken? Och huru kan du så
vårdslöst lämna så mycket penningar liggande i ett oläst
rum? frågade åter den gamle, och hans ögon tindrade.

-- Det är bara en småsak. Sådana lappris klimpar
göra vi alla dagar, sade Paul småleende.

-- Göra? Göra? upprepade gubben. Hvad vill det
säga? Det är ju rent guld!

-- Visst är det så. Men det hindrar ej oss att
göra sådant, när vi behaga.

-- Göra guld? Hvad är det du pjollrar, pojke?
Vill du kanhända drifva gäck med mig?

-- Det är mitt fulla allvar. Har ej morbror hört
om kemins nyaste framsteg?

-- Puder! Idel puder och snömos! Idel skryt af
lärda stackare, som knappast äga en Gud och en rock!
Göra guld? Sådana dumheter!

Och gubben vägde metallstycket på de utsträckta,
klolika fingrarna.

-- Det där ha vi gjort i natt, och det är bara ett
litet experiment, försäkrade Paul, som fann ett nöje i
att reta den gamle gnidarens vinningslystnad.

-

14. Guldet frestar.

Larsson teg. Han blygdes att visa huru hans själ
hängde vid den gula metallen.

-- Jag önskar morbror en angenäm hvila, sade
Paul och ville gå.



-- Vänta ett ögonblick, fortfor den gamle, i det
han än en gång vägde guldklimpen på pekfingret och
långfingret. -- Huru mycket kan detta stycke väga?

-- Omkring nittio dukater.

-- Vill du sälja det åt mig?

-- Åja. Hvad vill morbror betala?

-- Du kan ej räkna samma värde som för prägladt
mynt. Jag vill gifva dig trehundra riksdaler, såframt
det är äkta.

-- Morbror skämtar. Det är ej halfva värdet.

-- Går du till en guldsmed, så bjuder han dig
knappt tvåhundrafemtio. Men jag vill ej räkna så noga:
jag ger dig trehundrafemtio.

-- Nej, förlåt mig, jag är också litet affärsman;
jag vet att svenska sedelmyntet nu står lägre än
någonsin. Åtta riksdaler är pari, men morbror får nu
dukaten knappt för tolf. Jag vill sälja honom för sju.

-- Hvad pratar du pojke? Kursen är bra, och
sedeln är god som guld. Jag vill gifva dig fyrahundra
riksdaler; dem har du till skänks.

-- Det är sant, och för morbrors skull vill jag
därför sälja skräpet för sexhundra, sade Paul med en
skälm i ögonvrårna, ty det roade honom obeskrifligt
att än vidare sätta den gamle på glödande kol.

-- Men är du alldeles befängd? Bryr jag mig om
ditt guldstyeke, ifall det är guld, hvilket ännu tarfvar
bevis? Behåll det; jag behöfver det icke.

-- Som morbror behagar. För mig är det också
alldeles detsamma.

-- Låt oss icke mera tala därom. Men säg mig,
min kära Paul, efter ni ha så godt om guld här i huset;
hvaraf kommer det, att Erik ej kan betala mig hvad
han är skyldig?


-- Det kommer sig däraf att vi först nyligen upptäckt
konsten. Huru mycket är han skyldig?

-- Tusen riksdaler. Eller rättare tusen tvåhundra, ty
han har fått sina pengar i fullgoda sedlar, och nu får han betala
mig efter kurs, sedan sedlarna fallit. Jag behöfver mina
pengar: jag tänker uppsäga hans lån i dag eller i morgon.

Paul studsade. Aldrig hade han vetat att Ljung
var skyldig. Som en stormil rann det honom i hågen,
att han nu kunde godtgöra en del af de bekymmer han
förorsakat sin gode fosterfader, hvilken han aldrig upphört
att älska i all deras missämja. Därtill behöfdes
endast att göra mera guld, och han tviflade ej att doktor
Martin skulle lära honom konsten fullständigt, eller åtminstone
göra åt honom flera guldstycken.

-- Jag har ett förslag, sade han. Morbror betalar
mig sex riksdaler dukaten, det vill säga femhundrafyrtio,
och vinner därpå minst trettio procent, men då förbinder
sig morbror att köpa tvåhundrasjuttio dukater, det vill
säga två dylika klimpar till.

-- Hvarifrån får du dem?

-- Jag gör dem.

-- Du?

-- Ja, hvarför icke? Jag sade ju morbror, att den
där har jag gjort i natt mellan 11 och 1.

-- Inbilla mig inga barnsagor!

-- Förvånar det morbror? Jag kunde visa märkvärdigare
saker, men morbror tror endast på realiteter.
Nåväl, där har morbror en realitet, som väger nittio
dukater, och om jag i morgon hämtar en eller par precis
lika viktiga, så behöfver ju morbror ej tro på mina ord,
utan blott på mitt guld.

Den gamle teg åter en stund helt stilla; man såg
att han stred med sig själf.


-- Om det verkligen så förhåller sig -- sade han
slutligen -- då är det säkert att vi lefva i världens
yttersta tider. Hvartill skulle det numera tjena att arbeta
och sträfva för den fattiga styfvern? Hvarje lathund
kan sträcka ut handen och plocka guldstycken ur spiseln.
Hvarje apotekare kan fritt drifva gäck med oss. Men
det är omöjligt. Jag vill hafva bevis, och kan du bevisa
det, så vill jag ingå på hvad villkor som helst.

-- Det är således afgjordt, att morbror köper tvåhundrasjuttio dukater?

-- Ja. Men ett stycke guld är icke något bevis.
Du kan ha köpt det af en guldsmed; du kan ha nedsmält
en gammal ked till exempel. Jag måste öfvertyga
mig. Jag måste själf vara närvarande vid metallens beredning.
Annars tror jag dig icke. Hvar gör du experimentet?

-- Det görs icke hemma hos mig, svarade Paul
undvikande.

-- Hvar görs det?

-- Det kan jag ej säga.

-- Kan du ej svara på en så enkel fråga, så är
det ej mycket bevändt med hela din guldfabrikation.
Pojke, du understår dig att drifva gäck med mig! Du
kan icke göra guld mer än min enfaldiga Jeppe.

-- Men om jag kan?

-- Du kan icke. Sådana dumma historier har jag
hört förr och bryr mig knäfveln därom. Behåll dina
guldstycken!

Paul besinnade sig, och allt lekte det honom i hågen
att kunna i blinken betala sin fosterfaders skulder, utan
att bjuda sina skatter åt någon guldsmed, hvilket i en
så pratsam stad som Åbo hade sina betänkliga sidor.
Slutligen sade han:


-- Vill morbror gifva mig ett heligt löfte att icke
upptäcka för någon hvad jag vet uti denna sak?

-- Därpå ger jag mitt hedersord, ifall du är nöjd
med en sådan borgen, svarade köpmannen.

-- Jag vill icke att någon skall tvifla på mitt
ord -- återtog Paul med stolthet -- och därför tviflar
jag ej heller på andras. Jag vill då säga morbror, att
guldet görs hos en lärd tysk eller jude vid namn doktor
Martin. Det är en hemlighet af största vikt.

-- Jag förstår. Nå, hvar bor den där doktorn?

-- Vid Aningais tull. Och Paul beskref i korthet
det gamla huset.

-- Godt. Jag skall följa dig dit, när din tid medgifver.

-- För närvarande -- sade Paul -- är jag upptagen
af en disputation. Men i början af nästa vecka
vill jag följa morbror, på det villkor att jag nu genast
får femhundra riksdaler för detta guldstycke.

-- Jaså, du gör flera villkor. Men det må vara.
Jag köper den där biten, ifall han är äkta.

Och den girige mannen framtog ur bröstfickan sin
tjocka sedelbok af skinn, där så många gäldenärers
egendom funnit en fristad och som var illa sliten af
långvarigt begagnande. Därifrån uppräknade han med
yttersta noggrannhet sedel efter sedel, vätande alltemellanåt
på tummen, för att förvissa sig om att ej
två sedlar hängde tillsamman. Det kostade synbarligen
på att göra sig af med så mycket penningar, men en
blick på den blänkande metallen, som i hans ögon hade
ett ännu vida högre värde, återgaf honom mod. När
han på detta sätt uppräknat halfva summan, stannade
han plötsligt, betraktade Paul med misstrogna blickar
och sade tvärt:


-- Men om du bedrager mig?

-- Jag kan aldrig bedraga, svarade ynglingen med
den förnäma hållning, som var ett fädernearf.

Den gamle begynte ånyo att räkna, men afbröt ånyo
och frågade:

-- Hvad skall du göra med dessa penningar?

-- Betala en skuld.

-- Nåväl, jag gifver dig här fyrahundra riksdaler mot
särskildt kvitto, namn och sigill uti laga form. Hundra
riksdaler håller jag inne, tilldess att jag låtit en guldsmed
pröfva klenoden där.

Paul bet sig i läppen.

-- Som morbror behagar, svarade han.

De skildes nu åt. Men ingen stärkande blund kom
i den gamle köpmannens ögon. Han stod upp och gick
till sin last vid hamnen, bannade Jonas, trätte på folket,
knogade på allt, som hans vana var; men midt i allt
detta teg han åter helt stilla och tycktes så försjunken
i ovana tankar, att han knappt märkte hvad som föregick
omkring honom. Lasten lossades, det led till aftonen,
och allt ännu stod den gamle Larsson försjunken i
djup begrundan vid stormasten af sitt fartyg.

-- Det står icke rätt till med gubben i dag, sade
Jonas vid sig själf.


15. En akademisk disputation.



Likasom aspar och
vidar om våren
kasta vida omkring fjunet af
sina frön, dem
vinden för bort
mot okända rymder, utan att
någon kan bestämma om och
hvar de engång
skola finna ett fäste och fatta rot, så kasta äfven
de höga asparna och de låga vidarna i mänskligheten
sina frön på måfå ut i tidehvarfven. Så länge ungdom
finnes bland människor, finnas alltid vårvindar nog, för
att sprida fröen, och vårsol nog, för att låta dem gro.
Men vissa år äro gynnsammare för växternas frön, och
vissa tidehvarf för idéernas. De tyckas stundom komma
i svärmar, för livilka betraktaren häpnar och frågar sig
själf om de skola hetäcka landet. Men deras lagar äro
lagarna för lifvet; hundrade och tusen förgås uti rotlös
mark, tio komma till kort blomstring, och ett enda bland
de tusende rotas, blommar och mognar för seklerna.


Genom hela den bildade världen gick vid tiden för
denna berättelse en underlig förkänsla af kommande
stora förändringar uti mänskligheten. Få kunde ännu
ana deras betydelse, ingen kunde fatta klart hvad den
dunkla framtiden bar i sitt sköte, men alla kände instinktlikt
att någonting utomordentligt förr eller senare måste
komma. De gamla blickade misstroget på hvarje tecken
till väderskifte i tidehvarfvet; de unga läto förnimma
djärfva förhoppningar. Under den bedrägliga ytan af
djupaste fred funnos öfverallt en hemlig obelåtenhet, en
oklar längtan efter någonting annat och bättre. Och
likasom nästan i hvarje mansålder den yttersta domen
förutsäges som nära förestående, så trodde äfven mången
år 1771, att den stora omstörtningens tid var nära för
hand. Sedermera, när den ännu lät några år vänta på
sig, trodde återigen mången att allt var ett hjärnspöke
-- alldeles som skriften säger att det skall ske i de
yttersta tiderna.

I Åbo och Finland lefde man från hjässan till fotabjället
i nyttans tidehvarf. Teologin sof på sina förtorkade
lagrar; de klassiska studierna hade ännu ej rätt mornat
sig från det gamla pedanteriet; historien petade uti Mose
böcker; lagfarenheten var en död utanläxa, medicinen en
ofödd embryon. Fältet tillhörde filosofin, kemin, botaniken,
såsom förut är omtaladt.

Då begynte teologerne, änskönt de fleste bland dem
voro själfve öfverlöpare till naturvetenskaperna, att osa
brändt horn i tidens luft. Där spordes åtskilliga misstänkta
symptomer bland ungdomen: vådeliga filosofiska
villomeningar, hädiska ekon af den franska encyklopedismen
begynte få insteg bland de dittills så rättrogne
studenterne i Åbo. En plötslig bäfvan påkom den så
länge i ljuf slummer försänkta ortodoxin, och mot sin


vilja måste den finska kyrkans fäder upplåta sin andeliga
rustkammare och framleta de förrostade vapnen till
kyrkans försvar.

Henrik Alanus, den unge, nitiske teologen, blef
utsedd att föra Gideons svärd mot de filistéer och lät
förkunna en ljungande afhandling contra atheistas, mot
gudsförnekarne. Därom skulle nu disputeras i universitetets
större lärosal (här funnes blott två), och trogne och
otrogne motsågo med spändt intresse denna strid mot
osynlige motståndare. Ty att ingen ateist skulle våga
öppet upptaga stridshandsken, därom var man visserligen
på förhand öfvertygad. Men desto mer skulle de hemlige
bekännarne af tidens gudlösa läror förstummas, förkrossas,
tillintetgöras; de tvekande skulle återföras uti
den rättrogna kyrkans sköte, och de ortodoxe skulle af
en sådan triumf fatta nytt mod att nedslå alla öppne
eller fördolde vedersakare.

Den märkvärdiga dagen kom. Ett ovant öga skulle
icke ha märkt någon förändring i den gamla finska universitetsstadens
fysionomi. Inga butiker voro stängda;
kattuner, lärfter och långtobak, mössband och lerpipor
hade sin vanliga afsättning; galeaserna vid stranden
flaggade icke; matroserne sågos lika beckade som i går;
bönderne på torget sågo ej det minsta högtidliga ut vid
smörlassen; filmjölken var lika lång i Pargasgummornas
byttor; kajorna flögo visserligen i svart högtidsdräkt,
men det var deras lofliga vana. Endast de lärde sågo
viktige ut, där de vandrade gravitetiskt till akademin
klockan half åtta på morgonen, och studenterne betraktade
hvarandra med till hälften skämtsamma, till
hälften mystiska blickar, likasom ville den ena fråga
den andra: är det dig det gäller? Bekänn, missdådare;
är du en ateist?


Klockan på slaget åtta satt docenten Alanus i öfra
katedern af auditorium majus och Paul Bertelsköld i
den nedra: den förre i kaftan och med nyss pudrad
peruk; den senare i sin adelsuniform. Midtemot dem sutto
de två ordinarie opponenterne, prior och posterior, docenterne
Seleen och Hjelt, likaledes i kaftaner och styfva
peruker. I en särskild hedersstol satt biskop Mennander,
akademins prokansler, en vacker, ärevördig man om
sextio är, men med ungdomlig liflighet i de milda blå
ögonen, och vid hans sida akademins rektor, den gamle,
romerskt ståtlige, men dock redan af ålder böjde latinaren
professor Hassel, hvilken räknade lika många år
som det sekel, i hvilket han lefde. På en tredje stol
sågs den sextiofemårige, döfve och nästan blinde domprosten
doktor Samuel Pryss, om hvilken det elaka
ryktet berättade att han ämnade opponera extra. Bakom
honom sutto på bänkar teologie professorerne Gadolin
och Mesterton; vidare lagfarenhetens ende officielle pelare,
professor Olof Pryss, broder till domprosten, och läkarekonstens
ende Atlas, den berömde Johan Haartman,
läkarebokens författare, med sina kloka örnblickar och
sitt vackra, intelligenta ansikte. Vidare sågos här tvenne
frejdade ekonomer, professorerne Kalm och Gadd, de
mindre bekante professorerne Ross och Nääf samt bakom
dem akademins yngre lärdomsljus Porthan, Calonius och
Lindqvist, jämte stjärnor af andra och tredje ordningen,
docenterne Justander, Welonius, Deutsch, Weman och
Arelin. Till och med franske språkmästaren, kapten De
la Mothe, ritmästaren Gabriel Nordberg och director
musices Carl Lenning, som tillika var orgelnist vid domkyrkan,
hade infunnit sig för att åhöra ateisternes
nederlag, och bland den täta skaran af studenter, som
stående trängdes i den aflägsnare delen af salen, urskilde


man tre blonda, intelligenta ansikten, den satiriskt småleende
Johan Henrik Kellgren, den späde, blyge Jacob
Tengström och hans jämnårige, den fint bildade, vackre
ynglingen Abraham Niklas Clewberg.

Disputationsakten begynte, som vanligt, med en latinsk
bön, och därefter följde superlativa haranger till biskopen
och prokanslern, domprosten, rektor, professorerne och
samtelige åhörare, som därvid uppstodo. Därnäst följde
en lectio præcursoria, eller förberedande framställning
af ämnet, hvari icke sparades kraftiga sidohugg åt
förmente motståndare, och sedan ett tal till förste opponenten,
angående hans stora lärdom och nit samt med bön om
benägen granskning af arbetets brister. Denne uppstod
nu och besvarade komplimangerna med en lika bevekande
bön om fördragsamhet, först till auktor, sedan till
respondenten, och efter alla dessa förberedelser, som varade
vidpass en timme, började ändtligen själfva
disputationsakten.

Afhandlingen gällde det så kallade ontologiska beviset
för Guds existens (argumentum ontologicum),
hvarigenom människan af ofullkomligheten i sitt eget
förnuft sluter till att det måste finnas någonting
fullkomligare och högre. Detta var kardinalpunkten, hvari
teologin sammanföll med filosofin, i det hon sökte på
engång tillegna sig dess resultater och bekämpa dess
motsägelseanda. Ämnet var således förträffligt valdt och
liknade ett på en kulle uppfördt befästadt läger,
hvarifrån man kunde beskjuta fiendens hela ställning i den
nedanför liggande dalen och tillika med fångar eller med
öfverlöpare förstärka sin egen armé.


16. Publik skandal.

Jag hyser den allrauppriktigaste vördnad
(sincerissimam venerationem) för auktors lärdom och
grundlighet, började magister Seleen på klingande latin. --
Jag är också villig att erkänna hans arbetes förtjenster
in amplissima forma. Det är endast några små brister,
likasom skymmande moln framför den klara solen
(nubila Phoebi), hvilka jag anser mig böra helt lätt
vidröra (leviter tangere), för att gifva auktor vidare
tillfälle att utveckla sitt lysande kunskapsförråd
(præclaram eruditionem). Hvad först det yttre angår, komma
åtskilliga tryckfel den annars mycket samvetsgranna
(scrupulosissima) Frenckellska officinen till last (som
uppräknades).

Nu var det respondentens tur. Han uppstod och
höll det sedvanliga talet, hvari han pligtskyldigt borde
anhålla om ett mildt öfverseende för sin ungdom och
oerfarenhet samt icke underlåta att inflika så klingande
fraser som möjligt om opponentens ofantliga
öfverlägsenhet. Paul framsade denna läxa mycket punktligt och
allvarsamt, men hans ord råkade falla så underligt
tvetydiga, att man icke rätt visste om det var han eller
opponenten, som här behöfde öfverseende. Det var
dock undangjordt, och nu blef det hans skyldighet att i
korthet resumera opponentens invändningar, hvarunder
auktor fick tid att öfvertänka försvaret.

-- Den höglärde och vördige opponenten -- sade
respondens -- förklarar att auktors opus visserligen är
utomordentligt, men dock vid närmare betraktande
förefaller honom som ett stort tryckfel.

-- Nequaquam, ingalunda! inföll opponenten,
högeligen förvånad öfver ett sådant missförstånd, och bland
åhörarne spordes genast en misstänkt munterhet.

-- Opponenten förklarar att auktors arbete
ingalunda är utomordentligt, resumerade Paul.

Magister Seleen blef pionröd i ansiktet, men
lyckligtvis tog auktor till ordet och utredde med mycken
grundlighet tryckfelens rätta förstånd och andemening.

-- Vidare -- sade opponenten -- skulle jag anse
att auktor mindre nöjaktigt utredt det ontologiska
bevisets historiska grund. Auktor tillskrifver det biskop
Anselm af Canterbury, under det att andra anse
Origenes som dess förste upphofsman. Här förekomma hos
kyrkofäderne mörka ställen ...

-- Opponenten påstår att kyrkofäderne äro mörka,
resumerade Paul.

-- Jag säger ej att kyrkofäderne äro mörka --
återtog magister Seleen, högeligen förbittrad -- och jag
beder respondenten hålla sig till verba formalia. Här
finnas mörka ställen, som behöfva upplysning ...

-- Opponenten påstår att här finnas mörka ställen,
som behöfva upplysning,citerade respondenten mycket
allvarsamt.

Auditorium brast ut i löje.

Auktor, som synbarligen fann sig generad, sökte med
berömvärdt mod att återföra åhörarne till sitt ämne, i
det att han utförligt bevisade huru den äran varit
medeltidens skolastiker förbehållen, att först bevisligen utreda
det högsta väsendets tillvaro. Men hans motståndare
hade blifvit het och afbröt honom med ett dundrande
nego, jag bestrider!

-- Opponenten bestrider det högsta väsendets
tillvaro, resumerade Paul med sitt orubbliga lugn.


-- Nego, iterumque nego! utropade magister Seleen.

-- Opponenten bestrider ytterligare och på det
bestämdaste, att något högsta väsende finnes, fortfor den
obeveklige respondenten.

Ett högt sorl af olika meningar genomlopp åhörarnes
tätt packade leder. De äldre voro uppbragte, studenterne
förtjuste; alla voro förvånade öfver den unge
respondentens otroliga djärfhet i prokanslers, rektors,
domprostens och alla professorernes närvaro.

-- Dominus respondens missförstår den höglärde
opponenten, återtog författaren, magister Alanus, ifrig att
göra slut på detta förargelseväckande uppträde.

Olyckligtvis smålog han därvid i sin förlägenhet på
ett sätt som den hetlefrade opponenten ansåg för en ny
förolämpning, och efter några fåfänga försök att blidka
hans vrede, afbröt magister Seleen sin opposition med
förklaring att han icke vidare ämnade slösa sina
argumenter på döfva öron.

Nu var turen hos andra opponenten, magister Hjelt,
docent i exegetiken (bibeltolkningen). Han hade hållit
föreläsningar öfver de svåraste ställen i Gamla testamentet
och var i all ordkamp en erfaren stridsman. Han
kritiserade de af författaren åberopade bibeltexter med den
framgång, att respondentens okynne icke på länge fann
någon blottad punkt i hans väldiga stridsrustning.
Emellertid blef det fråga om tolkningen af författarens anförda
bibelspråk.

-- Den höglärde opponenten påstår att Gamla
testamentet är tvifvelaktigt, inföll respondenten.

-- Det är fråga om svårfattliga ställen hos profeten
Esaias, rättade motståndaren.

-- Den höglärde opponenten anser profeten Esaias
tvifvelaktig, sade Paul.


-- Jag förklarar tolkningen svårfatllig, rättade Hjelt.

-- Den höglärde opponenten förklarar sig icke
begripa profeten Esaias.

Åter uppstod ett sorl, som var ganska ovanligt på
de tysta bänkarna af auditorium majus. Alanus tog
ånyo till ordet, och opponenten afträdde, efter öflig harang,
med bibehållen krigsära.

Nu uppmanade författaren, enligt de akademiska
lagarna, hvemhelst bland åhörarne, som därtill vore
hugad, att vidare framträda med anmärkningar mot hans
arbete. En allmän tystnad uppstod, ty man var beredd
på märkvärdiga ting.

Och se, professor Mesterton uppstod, kall och lugn
som själfva logiken, hvars svurne kämpe han var, och
började, efter några få, torra ord till författaren, att
kritisera de logiska bevisen uti hans arbete.

-- Den högt berömde och högvördige opponenten
säger att där finns hvarken logik eller förnuft i
författarens afhandling, yttrade respondenten med samma köld.

Författaren önskade inom sig, att Bel i Babel måtte
uppsluka hans respondent, men låtsade ej höra stickordet
och mötte inkasten med mycken värdighet. Wolfs
lärjunge Mesterton var en farlig motståndare genom sin
matematiska säkerhet. Hans ord föllo skarpa som
ispiggar, men i det att han sökte teologins förnämsta stöd
i tänkandet, märkte han icke själf huru han undergräfde
den byggnad han ville upprätthålla.

-- Den högt berömde och högvördige opponenten
förklarar teologin för en metafysisk lärobyggnad, där ingen
realitet finnes utom idén och ingen idé utom termerna.
Följaktligen förklarar den högvördige opponenten hela
teologin för termer, resumerade Paul med en skarp,
obestridlig följdriktighet, för hvilken åhörarne hisnade.



Publik skandal.

Man trodde sig märka att själfva biskopen skiftade
färg; endast den kalle filosofen i sin prästerliga skrud
fortfor, utan att bevärdiga respondenten med minsta
uppmärksamhet, att bevisa tankens suveräna herskaremakt,
och måttade sålunda dråpslaget åt den sak han ville
försvara.

Alanus satt på nålar; teologerne rodnade och
bleknade. Då uppstod Gadolin, den väldige, för hvars uddiga
snille härtills hvarje motstånd skingrats som agnar för
vinden. Han likasom upptog i sina jättearmar den fallande
kyrkan. I ett ljungande tal grep han med säker blick
själfva kärnpunkten i dagens fråga och gisslade ateismen
med en mördande ironi. Han visade klart huru ateismen
är praktiskt och teoretiskt omöjlig; huru gudsförnekarne
bedraga sig själfva; huru de i stället för den evige
Guden göra sig små eländiga afgudar, dem de tillbedja;
huru ett fallande löf förskräcker dem och två halmstrån
i kors injaga en rysning hos dem; huru de tro sig
allsmäktige, och hvarje behof blir deras beherskare, hvarje
passion deras tyrann; huru en vindfläkt bortsopar dem,
huru en eftervärld begabbar dem och huru barnet i
vaggan ler åt deras inbillade vishet. Han talade kraftigt,
herrligt, kvickt, och där fattades endast ett, för att göra
detta tal till ett fullkomligt mästerverk -- där fattades
endast den kristna kärlekens varma andedräkt däri!

Åhörarne voro hänryckte; det korta, förflygande
intrycket af den unge studentens gäckeri var med ens
bortblåst. Paul själf var nära att blygas, men därtill var han
för stolt. Han skulle resumera talet, och han gjorde det
så mycket djärfvare, emedan han ville nedtysta något inom
honom, som nästan liknade ett ondt samvete.

-- Den högt berömde och högt vördade opponenten
-- sade han -- förklarar först ateismen omöjlig och


bekämpar den sedan med eld och svärd. Den högt berömde
och högt vördade opponenten vill återföra mänskligheten
till dibarnets oskuld och förklarar hvarje annan näring
än kyrkans modersmjölk för ett absolut dödande gift.

Vid dessa förmätna ord, yttrade af en adertonårig
student till en af landets och universitetets anseddaste
män, som ännu därtill var präst och lärare, uppstod i
salen ett obeskrifligt tumult. Teologerne voro de förste
som häftigt reste sig från sina bänkar, och deras exempel
följde snart alla lärare, under det att studenterne delade
sig i tvenne läger: för och emot den trotsige talaren.
Disputationen afbröts på ett för dessa fredliga salar högst
ovanligt sätt. Man trängdes, man sorlade om hvarandra.

Då reste sig biskop Mennander, värdig och ärevördig.

-- Unge man -- sade han till Paul -- du infinner
dig i dag klockan fyra hos mig till enskild förklaring.
Och ni, herr magister -- tillade han åt Alanus -- slutar
akten med en bön för konungen.

--

17. Aurora-sällskapet.

I Åbo var på eftermiddagen en ovanlig rörelse.
Öfverallt bland de lärde och bland studenterne talades
blott om disputationen: föga om författaren, men desto
mera om respondenten. Meningarna voro mycket delade.
Nästan alla lärare klandrade skarpt den unge studenten;
många ansågo att han för otidigt gäckeri borde för alltid
förvisas från akademin. Studenterne delade sig i tvenne
läger. Hälften af hela antalet hörde till teologiska


fakulteten. Där hade Paul Bertelsköld häftige fiender, och
de handfaste slagskämparne, hvilkas ämbete en dag
skulle blifva att predika fridens evangelium, visade sig
mäkta hugade att handgripligen tillrättavisa den unge
smädaren. Men de tre öfriga fakulteternas studenter
trädde på Pauls sida och förklarade att den som vågade
antasta honom, skulle få med dem att göra. I alla
gathörn, i alla studentkvarter sågos grupper, som med
största ifver diskuterade denna viktiga fråga. Det liknade
sig till öppen ofred uti den lärda staden: rektor och
prokansler hade en orolig dag.

Aurora-sällskapet -- denna den nya finska
litteraturens första vagga och morgonrodnad -- var församladt
hos magister Porthan. Dess närmaste ändamål var att
redigera »Tidningar, utgifne af ett Sällskap i Åbo» --
stamträdet för en blifvande talrik afkomma; så litet
likväl, att hela dess löfverk, det vill säga en nummers hela
innehåll, nu skulle få plats på halfannan spalt i våra
större tidningar. N:o 9 var lagd under pressen, och
korrektur förevisades. Man läste där ett »Bevis på
ädelmodig vänskap», en »Underrättelse om Stenmurars
uppsättande på Landsbygden», en kungörelse af bibliotekarien
Lefrén om anteckning af folkseder och folkdräkter samt
nyheter om dödsfall, utnämningar och den parentation,
som hölls kort förut af lektor Alopæus om högstsalig
hans majestäts dödeliga frånfälle.

-- Det är en nog tarflig anrättning du bjuder våra
läsare, bror Porthan! inföll den kvicke Calonius med
ett sarkastiskt löje öfver de runda, kloka läpparna.  --
Hvad säger du, om vi skulle krydda vår nummer med
ett stycke af den glada vetenskapen?

-- Det är väl åter ett liktal öfver salig kungen?
frågade Porthan, äfven han med ett solsken öfver de




allvarliga dragen. -- Jag har tills dato mottagit sex af
den sorten, utom de två, som vi redan infört i n:ris
7 och 8. Och det kallar du att kultivera »den glada
vetenskapen»!

-- Du har gissat rätt, sade Calonius, det är
verkligen en grafskrift, men af en curieuse beskaffenhet.
Jag har här ett papper, så färskt, att händelsen knappt
hunnit hända och bläcket ej hunnit torka ännu. Döm
själf; det lyder så här:

Den unge Gleon, som med kragen
en skägglös haka prydt helt nyss,
såg i en dröm på ljusa dagen
en procession i långsam kryss.
På kistan läste man: »Här hvilar
från afunds skott och otrons pilar
sampt världens vanskeliga hal-is
Theologia Naturalism.»


-- Det är den unge Keligrens bitande penna! utropade
några. Vi böra ju förr dess hellre inkalla honom
i sällskapet.

-- Tålamod, låt oss höra fortsättningen! smålog
Calonius.

Högstsalig gumman dog af gikt,
vältaligheten kvad en dikt,
historien häpen gräfde grafven,
metafysiken bar prestafven
och juridiken ordnarna.
Förnöjd att kuren lyckats bra,
bar medicinen kräklorna.
Exegetiken gick i sorgen,
ekonomin bar granriskorgen,
och efter följde botaniken,
kemin, astronomin, fysiken
sampt i pleureuse matematiken.
Men öfverst, klädd i röda band,
satt adertonde seklets and'
och smällde pisken, så att spannet
flög fram och ingen mera hann'et.
Där stodo vetenskaperna
förbluffade uti sin saknad.
Men unge Cleon, åter vaknad,
tog sig om hakan och fann snart,
att fast teologin strök fart,
satt kragen kvar, en smula raknad.

-- Nej, det måste vara af Clewberg, sade Porthan
skrattande. Jag känner den gynnaren. Pojkaktig som
synden, och ändå en äkta musernas älskling!

-- Auctor anonymus, skämtade Calonius. Åtminstone
ville jag ej råda honom att med detta opus speciminera
för domkapitlet. Men hvad säger du, om vi
skulle införa stycket under rubrik: »öfversättning från
franskan»?


-- Nej, sade Porthan, som höll sträng disciplin med
ungdomen. -- Ne gutta quidem, icke en droppe däraf
får spillas ut öfver Auroras tystlåtna läppar.

-- Jag förstår, skrattade Lindqvist. Icke en droppe
af det där »absolut dödande giftet», som endast kan
fördrifvas med kyrkans modersmjölk, begagnad som
purgermedel.

-- Vi -- fortfor Porthan -- kunna tåla en god
dosis attiskt salt, men på vår ungdom tror jag att det i
dag skulle verka värre än tobak. Det var en skandal,
som icke nyligen timat i våra katedrar. Den skägglöse
grefvepojken har vändt upp och ned på akademins fäder.

-- Står det så skralt med fäderne -- inföll Gustaf
Weman, docent i finska litteraturen -- så lägger jag
af att svärja vid »våra fäders ben». Men gamla herrarne
gå i smorläderstöflar; icke dimpa de öfverända för alla
små grefvar.

-- Det tror jag med, var svaret. Pojken ensam
hade ej varit farlig, men faran låg däri, att han var
Mestertons onda samvete. Mesterton förde klubban som
en rasande Herkules mot sitt eget läger, och Bertelsköld
riktade slaget. Trots all Gadolins vältalighet, led teologin
ett mördande nederlag.

-- Riktigt. Och därför har anonymus begrafvat
henne, instämde Calonius.

-- Mina gode herrar -- återtog Porthan allvarsamt
-- vi kunna leka med elden och amusera oss en stund
med de fladdrande gnistorna, men jag fruktar mycket
att vi ännu upplefva den dag, när af denna lekande låge
blir en förhärjande brand. Det är hvarken en öfvermodig
student, eller en i sina termer förtorkad professor
som oroar mig. Det är den lösliga franska tidsandan,
som strömmar in genom alla fönster och en dag skall


förstöra alla grundliga studier. Seklet må tvifla och
kritisera, jag har ingenting däremot; tvärtom anser jag
kritiken för den skärseld, som skall pånyttföda vetenskaperna.
Ett litet strå tänker också jag att draga till
stacken; jag har nyss plundrat finska nationen på dess
ryktbara härkomst från Israels tio stammar. Men till
sanningen komma vi icke genom toma metafysiska termer,
så långa att man kan slå ihjäl hundar med dem, eller
genom ännu tomare franska negationer. Rousseau påstår
att bildningen fördärfvar mänskan. Det är dit man vill
komma, och teologins afskaffande är blott första steget.

-- Hvad det angår, inföll Calonius, fruktar jag
ingen Rousseau, så länge vi här i Åbo ha en Cerberus
vid namn Porthan för latinska grammatikan. Näst ekonomin,
är hon bestämdt det bästa motgift mot franska
extravaganser.

-- Hvad skulle du göra med grefvepojken, om du
blefve af rektor adjungerad i en disciplinskommission?
frågade Lindqvist Calonius.

-- Jag skulle näpsan och släppan, såvida ingenting
bevisligen kan läggas honom till last, svarade den berömde
juristen. -- Jag skulle säga till honom: gå hem
och drick surmjölk! Enligt Haartmans läkarebok skall
detta medel vara utomordentligt nyttigt för het blod.

-- Och du, Porthan? frågade Weman.

-- Jag skulle relegera honom på ett år, svarade
den stränge forskaren lugnt.

-- Man skall få se, att rektor är af samma mening,
yttrade Lindqvist. Porthan är Hassels öra och arm.
Men skada är det på unga Bertelsköld; han är matematik
från hjässan till fotabjället.

-- Jag kunde tillägga -- återtog Porthan -- att
han är romare från hjärtat till tungan, och Gadd eller


Kalm skulle säga oss att han är född till naturforskare.
Men om han än vore en son af Apollo själf och bure
under sin panna alla vetenskapens mysterier, så måste
han böja sig för det som är mer än han, och det är
vårt universitet. Vår tids fara ligger däri, att individen
sätter sig öfver det allmänna. Bror Lindqvist borde
som matematikus medgifva, att det hela är större än
hvar och en af dess delar, och Calonius kan ej vilja
bortskänka en iprick af lagen. Fiat justitia ...

-- ... et pereat mundusMå rättvisan hafva sin gång och världen förgås., skämtade lagtolkaren. När
man hör Porthan i dag, skulle man anse honom för en
Draco, eller allraminst för en Cato; men jag har sett
honom gråta som en förälskad herde, när hans syster i
höstas fick kopporna och var nära att mista sin vackra hy.

-- Du advocerar! skrattade Porthan. Min syster
var nära att mista ögonen.

-- Nå ja, återtog Calonius, där hören I att han
bekänner. Och han, som i dag vill relegera ett snille,
som han själf är förälskad i, för det att pojken råkar
vara en smula lösmunt, han är i morgon färdig att
skänka sin enda rock åt en försupen karl, för hvilken
han i öfvermorgon får betala sin halfva lön i borgen.
Men apropos af grundlighet, så har jag här ett annat
poem, som du kan införa med godt samvete, ty det
innehåller icke en sticka teologi. Hör bara:

Om uppå grundlighet all kvickhet vore byggd,
om alltid af godt vett godt hjärta ägde skygd,
om blyghet vore prof af ärbarhet och dygd
och artighet ej nånsin skild ifrån en nödig blygd;
jag skulle utan fara
lättrogen alltid varaTidningar, utgifne af ett Sällskap i Åbo 1771, N:o 16..


-- Se där ha vi Calonius på styfva linan! utropade
Porthan triumferande, och Aurora-sällskapet instämde
med sitt hjärtliga löje.

--

18. Biskop Mennander.

Paul Bertelsköld gick från disputationsakten med hela
stoltheten af en ung stridshäst, som första gången
varit i elden. Han hade tagit revanche på desse högmodige
teologer, som mästrat och förhånat honom. Han
hade slungat ett fritt ord midti pannan på den murkna
institution, som ville binda hans öfvertygelse. Han hade
varit den förste som vågat trotsa de föråldrade läror,
för hvilka alla andra böjde knä, och han hade bragt universitetet
att darra. Med högburen panna, glödande
kinder och blixtrande ögon, banade han sig väg genom
den täta studentskaran, där han med ens vunnit flera
fiender och flera vänner, än någon annan af hans jämnårige,
och styrde vägen till sin vän Clewberg, ty han
hade sina skäl att icke gärna gå hem till Surutoin.

Under vägen kände han en tung hand på sin axel
och hörde bakom sig Leos grofva stämma -- samme
Eudoxius Lejonfäll, på hvars plats han nyss med så
allmänt uppseende hade vikarierat uti katedern.

Den fromsinte mannen var i en underlig och mycket
upprörd sinnesstämning. Han grät och han skrattade,
han svor och välsignade sig. Han var ju prästkandidat
och det gällde hans examen, det gällde hela hans framtid
ifall de teologiske fäderne kommo underfund med att


det var han, som i sin oskuld tillställt detta spektakel.
På fakultetens och egna vägnar hade han största skäl
att vara förbittrad på Paul, och ändock var han förtjust
i sin väns käckhet. Han kunde ej hjälpa det, han måste
stå på sin väns sida, efter det dock var för hans skull
som Paul hade råkat i denna vidlyftighet.

-- De ropade där i akademin att de tänka gifva
dig stryk, sade Leo; men den som sträcker ut ett finger,
skall få betaldt med en näfve. Jag tänker det kan vara
så godt att jag följer dig ett stycke, ty Hellman och
Aulin och de andra prästgesällerna, som komma därborta,
ha ingenting godt i sinnet mot dig.

Paul tackade och menade att han skulle nog reda
sig utan biträde, men Leo var envis. De kommo till
Clewberg, och Leo stannade som skyltvakt utanför porten.

Den sedan så berömde Abraham Niklas Clewberg,
adlad Edelcrantz, var vid denna tid en sjuttonårig student,
omhuldad af lyckan alltfrån sin barndom. Han var
ensam arfvinge till en icke obetydlig förmögenhet, en
vacker gård och ett rikt bibliotek; var själf utrustad
med naturens yppersta gåfvor och hade fått den mest
vårdade uppfostran. Fritänkande, fint bildad, älskvärd,
intelligent i hela sin personlighet, var han född till statsman,
världsman, hofman; och likväl hade sånggudinnorna
utkorat honom till sin synnerliga älskling. Så ung
han var, fanns i Åbo och Finland vid denna tid endast
en man, nämligen Kellgren -- och han ännu knappt
mer än ett råämne -- hvilken redan så klart som Clewberg
förebådade och afspeglade det kommande gustavianska tidehvarfvet.

Clewberg var på engång naturforskare, filosof och
litteraturhistoriker. Paul fann honom i en ljus, luftig
paviljong med utsikt mot trädgården, upptagen med att


ordna en rik fjärilsamling, medan bredvid honom på
bordet lågo uppslagna ett band af franska encyklopedin
och Raynals historia om de indiska kolonierna.

-- Du kommer just lagom för att svalka dig med
ett stycke encyklopedi efter den unge Herkules' strid med
giganterne; ifall du ej hellre föredrager att hjälpa mig ordna
mina fjärilar! utropade Clcwberg gladt. Se här hvad Diderot
skrifver om teologerne under rubriken Christianisme.

Och de två ynglingarne satte sig att göra sina anmärkningar
vid en af dessa gäckande, all kristendom
förnekande artiklar, hvaraf den franska encyklopedin
öfverflödade. Om en stund inbars åt dem en enkel, men
för tvenne studenter i Åbo ovanligt väl tillredd middag.
Den snillrike vännen förstod så väl att vända förmiddagens
hela strid till ett gyckel, att Paul slutligen, när klockan
närmade sig fyra, med lättare hjärta begaf sig till biskopen,
fast besluten att icke låta den mäktige prelaten imponera
på sin öfvertygelse, ej heller underkasta sig något slags
afbön för de förolämpade teologerne.

Leo följde honom till biskopsgården.

-- Det är så godt att du har en ärlig själ vid din
sida, när du sticker hufvudet i lejonets gap, sade den
trofaste vännen.

Oaktadt alla sina föresatser, kände Paul sitt hjärta
klappa med hastigare slag, när han stod inför akademins
mäktige prokansler, som jämte rektor, professor Hassel,
redan väntade honom.

-- Unge man -- sade biskopen med vänlig värdighet
-- du har i dag svårt förbrutit dig mot den aktning du
är skyldig dina lärare och vår heliga religion. Emedan jag
hoppas att du gjort det mera af oförstånd och af ungdoms
lättsinne, än af öfverlagd afsikt, har jag kallat dig hit,
för att höra hvad du har att säga till ditt försvar.


-- Jag tackar ödmjukast för eders högvördighets goda
tanke om mig, svarade Paul med lätt ironi och i början
något sväfvande röst. -- För att icke visa mig oförtjent
däraf, så bekänner jag fritt att jag handlat efter min öfvertygelse.
Jag har trott att tanken är fri. Jag har trott att
man vid en offentlig disputationsakt skulle ha rätt att begagna
alla vapen mot åsikter dem man anser för falska.

-- Icke alla vapen, sade biskopen strängt. Det är
endast vilden som brukar förgiftade pilar, och Sveriges
rikes lag straffar hädelse mot Guds ord med döden. Din
fria tanke ansvarar endast för Gud, men ditt fria ord




är en handling, som måste böja sig under lagen. Det
är icke vanligt, att man vid din ålder äger en öfvertygelse,
men äfven om du ägde en sådan, ger den dig ingen rätt
att därför smäda andras; minst dina lärares. Du har
förvändt och förlöjligat opponenternes framställningar;
du har drifvit gäck med det heliga ordet, och endast
med en uppriktig ånger, endast med en fullständig afbön
kan du ännu afvända ditt förtjenta straff.

Paul teg. Han hade väntat sig detta.

-- Jag vill vara mild mot din ungdom, fortfor
biskopen vänligare. Säg mig här uti rektors närvaro att
du ångrar din öfverilning, och då vill jag tillåta dig att
i morgon inför konsistorium framföra din afbön till officianterne
vid disputationen.

-- Jag skulle fela i den vördnad jag är skyldig
eders högvördighet, sade Paul, om jag hycklade en ånger
som jag ej känner. Jag skulle förnärma mig själf, om
jag underkastade mig att afbedja det, som jag anser för
hvarje fri mans rättighet.

Ett moln for öfver biskopens ädla panna, men det
vek ånyo, och han fortfor med deltagande allvar:

-- Så ung och redan så djupt smittad af tidens
villfarelser! Jag igenkänner förebuden af den trotsiga
tidsanda, för hvilken ingenting mera finnes beligt på
jorden. Men jag besvär dig, unge man -- ej som din
förman, men som din faderlige vän, hvilken önskar ditt
väl -- tro ej denna trotsets och förnekelsens själfviska
ande, som går genom världen! Var ödmjuk; det är din
sanna ära. Böj dig för din pligt; det är den sanna friheten
och förnedrar icke ditt mod. Försaka ditt blinda
öfvermod. Haf aktning för dina lärare och för det heliga,
som skall stå bergfast kvar genom alla tidernas stormväder.
Man har sagt mig, att du är en lofvande yngling.


Förspill ej ditt timliga och eviga väl genom ett otidigt
trots. Tänk på ditt fädernesland, som du kan gagna,
och på dina föräldrar, som vänta af dig sin ålders
glädje. Erkänn och afbed din öfverilning, så vill jag
låta allt vara glömdt!

Där låg så mycken välvilja, så mycken värdighet i
biskopens ord, att Paul mot sin vilja kände sig rörd.
Denna hjärtliga, faderliga förmaning, så olik det bemötande
han förut hade funnit hos de teologiske fäderne,
hade han icke väntat sig. Han var dock en oerfaren,
godhjärtad yngling, och med godhet kunde hans trotsiga
lynne lindas kring fingret. Han vacklade i sitt beslut.

Olyckligtvis ansåg sig rektor, den gamle hederlige
Hassel, böra taga fasta på ynglingens ånger och inföll
med torr, afgörande ton:

-- Tacka hans högvördighet, Bertelsköld, och bed
honom förlåta ditt okynne! Sedan infinner du dig i
morgon klockan tio i konsistorium.

Detta var att kasta en så vatten öfver Pauls uppflammande
bättre känslor. I ögonblicket var han åter
den trotsige ynglingen, som kände sig strida för tankens
frihet mot tyranni och samvetstvång.

-- Jag tackar för eders högvördighets välmening,
yttrade han, men jag har redan sagt, att jag ej kan
begagna mig därutaf.

-- Betänk dig väl, unge man; det gäller din framtid!
sade biskopen missnöjd.

-- Jag har betänkt mig och hoppas att sörja själf
för min framtid, förklarade Paul med fast röst.

-- Då -- svarade biskopen -- förvisar jag dig på
ett år från Åbo akademi, och därefter står det dig fritt
att återvända, såframt du gör afbön.

--

19. Sorger uti det sorgfria.


Samma dag på eftermiddagen återvände Erik
Ljung från staden till Surutoin. Hans panna var mulen,
hans blick nedslagen, hans
gång långsam. Han såg
knappt barnen, som glada
och stojande sprungo honom
till möte.

Vid trappan mötte honom den trogna deltagarinnan i alla hans fröjder och
sorger.

-- Hvad har händt? frågade hon, i det att hennes
ömma, forskande öga sökte att genomskåda molnen på
hennes makes panna.

-- Jag fruktar -- svarade Erik -- att min dröm
var endast alltför mycket en profetia. Du minns att
Bertelsköldarnes stammoder lofvade mig tio lyckliga år
-- de äro förbi, och nu komma sorgerna till vårt lyckliga
Surutoin.

-- Är du en naturforskare och tror på vidskepliga
drömmar! bannade honom den trogna makan. -- Var
en man, Erik, och berätta hvad som oroar dig!

-- Också din store morbror, Erika, tror på ingifvelser,
likasom han tror på en nemesis divina; och huru kan
man annat, om man tror på en försyn? Jag har ett enskildt
bekymmer: morbror Lars har i dag uppsagt mitt lån.


-- Men är det ej synd och skam? Det är då
därför vi mottagit och på allt sätt hyllat den gamle
orättfärdige gnidaren som gäst i vårt hus! Du har afstått
åt honom ditt eget älskade arbetsrum, där du arbetar
dubbelt lättare och där du känner dig hemma som
snäckan i skalet. Du har villigt och utan ersättning
lånat honom hästar och drängar. Du har försummat
din dyrbara tid med hans många bestyr och ansträngt
vår klena kassa för att förbättra hans svältande hull,
medan jag för hans skull försummat hundra angelägnare
saker. Där ha vi tacken. Men icke skola vi fälla modet
för det. Den gode Guden har hjälpt oss allt härintills:
han skall äfven framdeles göra det. Jag skall skrifva
till morbror på Hammarby; han skall låna oss så mycket
han kan, och sedan skola vi sälja min brudklädning,
som jag ej mera behöfver, och guldkedjan, som jag ärft
af min mor, och så skola vi arbeta och spara, Erik. Du
skall få se att det går.

Erik kysste sin raska hustru, och tårarna stodo
honom i ögonen.

-- Det där är dig likt, Erika! sade han. Jag har
ju alltid sagt, att i hela botaniken finns ingen så rar
planta som du.

-- Å, prata du! skrattade hon och slog sina armar
kring hans hals, för att dölja, äfven hon, en tår, som
ville smyga sig fram under hennes klipska ögonhår. --
Det där är ingenting, när Gud låter oss hafva hälsan.

-- Så tror jag med, sade mannen, och jag skulle
ej misströsta, när jag har dig, som är född till finansminister.
Men det är också ej skulden, som mest bekymrar mig.

-- Jaså? Då är det Paul! inföll Erika med sin
snabba förmåga att fatta allt klart.


-- Han är relegerad! svarade Erik.

-- Hvad säger du! För spel?

-- Jag önskade nästan att det vore för någon dumhet,
fastän han redan skaffat mig många sömnlösa
nätter. Men i dag har han responderat för Alanus,
drifvit gäck med bibeln och varit otidig mot professorerne.
Biskopen ville ställa allt till rätta med afbön, men tror
du att Paul gick in därpå?

-- Nej, det kunde jag ha sagt dem förut.

-- Det skedde helt nyss. Han vägrade, och följden
blef att han förvisades på ett år från akademin, med
villkor att likväl göra afbön, ifall han vill komma tillbaka.
Man säger att Hassel rådgjort med Porthan, och
Porthan är sträng som en romare i sådana saker.

-- Det är en ful historia. Att vara näsvis mot
professorerne, nå det är dumt och pojkaktigt, jag medger
det, men icke vore nu det så himmelsskriande.
Annat är det med bibeln: det är rysligt, Erik! Har den
stackars gossen verkligen kommit så långt?

-- Gud vet bäst, att han icke har lärt det i
vårt hus åtminstone. Men hvem kan beräkna byar
alla snöflingor falla i vinterluften? Paul har sedan
ett år läst en mängd franska författare som ej äro
bra, och så har han blifvit intim med Clewberg,
du vet.

-- Den hygglige studenten?

-- Ja, också vår Paul är en älskvärd gosse, men
... Kort sagdt, det ligger i tidens luft, och just de bäste
blifva först anstuckne af miasmerna. Hade Paul varit
ett normalt hufvud, med lagom vett och lagom ärelystnad,
hade han sannolikt blifvit en hederlig medelmåtta, som
hans far och mången annan bra karl. Men nu har
han ärft af sin mor det utomordentligt skarpa hufvudet


och det stormiga, trotsiga hjärtat. Han blir antingen
ett snille eller en usling af första ordningen, aldrig en
vanlig människa, och det hade vi bort besinna, vi som
känna honom.

-- Ni, gode herrar, ären alltid kloka efteråt, svarade
Erika, leende i all sin bedröfvelse. -- Men nu är
det ej fråga om hvad vi bort göra, utan om hvad vi
nu böra företaga oss. Min tro är, att vår Herre skickar
stormen att rensa luftkretsen och motgången att hårda
människan. Där ha i Pauls hufvud samlat sig osunda
dunster från tidens luft; molnen ha laddats, ett åskväder
var oundvikligt, men det gör honom godt. Nu
beror allt på att vi ej lämna honom handlöst åt sig själf
i denna kris. Han måste således resa, säger du?

-- Inom tre dagar måste han lämna staden.

-- Godt. Resa skulle han ju i alla fall. Han reser
naturligtvis först till sina föräldrar. Men du reser med.

-- Jag? sade Erik förvånad. Det var ju du, som
var så bestämdt emot min förra reseplan?

-- Din förra reseplan har intet att skaffa med
denna, svarade Erika beslutsamt. Du reser icke till
Afrika, min vän. Du reser med Paul till hans föräldrar
på Falkby. Där redogör du för din förvaltning af deras
anförtrodda klenod och rådgör med dem huru man efter
detta bör arrangera med Paul. På fram- eller återresan
besöker du Hammarby och rådgör med morbror Linné
om våra egna affärer.

-- Och du blir ensam, Erika?

-- Jag sköter under tiden barnen och Surutoin,
planterar kål och sparar in penningar. Jag är ju född
för finanserna, påstår min man.

-- Du är född till en krona! utropade Erik förtjust.
Katarina den andra kan ej regera Ryssland bättre, än


du regerar vårt rike Surutoin. När jag rätt betänker, är
ditt förslag, nu som alltid, det enda praktiska. Det är
afgjordt. Paul och jag resa i öfvermorgon. Lyckligtvis
lär äfven vår gäst blifva färdig att resa vid samma tid.

-- Vår gäst skall få höra ord och inga visor, innan
han reser, sade Erika harmfullt. Det förekommer mig
som skulle den gamle snålvargen ha någon plan i sinnet.
Han sitter ibland långa stunder utan att höra eller se
hvad här föregår kring honom. Jag fruktar att han blir
kollrig af idel girighet. På rätt är det icke.

-- Han har troligen någon ny spekulation i hufvudet.

-- Nej, det är något annat, fastän jag ej kan utgrunda
hvad. Har Paul betalat sin spelskuld?

-- Jag hörde mig före i går, och han har i sista
stunden riktigt betalat alltsamman. Men huru, det vet
jag icke.

-- Det måste du veta. Han får ej lämna skulder
i Åbo.

-- Det är också min mening. Jag har en misstanke,
som jag knappt vågar tillstå.

-- Skulle han råkat i händerna på den tyske
undergöraren?

-- Det är då märkvärdigt, att du genast hittar den
rätta tråden. Jag hörde först i dag, att man sett honom
gå in i det illa beryktade huset.

-- Hvem är då denne doktor Martin? Och hvad
gör han här?

-- I hans pass står han uppgifven som en af dessa
dussin-kvacksalfvare, hvilka i Göttingen eller Jena köpa
sig doktorsgraden, och det enda man vet om honom, är
att han sysselsätter sig med kemiska studier. Men hvarför
han vistas i Åbo, vet ingen. Hvad folket pratar, är ej
mycket att fästa sig vid, men jag skulle ej gärna se att


Paul gjort bekantskap med en så tvetydig person och
kanske lånat pengar af honom.

-- Låt mig försöka att taga reda därpå. Där
ser jag Paul komma vid trädgårdsgrinden. Ser han ut
som den, hvilken lidit ett nederlag? Nej, så stolt som
en fältherre efter en vunnen drabbning öppnar han
grinden och närmar sig hitåt ...

--

20. Själahandlaren.

Klockan mellan tio och elfva på aftonen, samma dag
när Paul Bertelsköld upplefde en så afgörande
vändpunkt i sitt unga lif, smög sig en lång, men krökt
gestalt med varsamma steg genom porten till den förfallna
gård, som beboddes af doktor Martin Weis. Han
ringde de vanliga slagen, blef insläppt och fann den
vise doktorn upptagen af sina kemiska preparater i
samma laboratorium, där Paul några dagar förut varit
vittne till så mystiska tilldragelser. Vid skenet från
ugnen igenkändes den gamle Larssons drag, som röjde
en stark sinnesrörelse, under det att intet muskelspel
uti doktorns kalla, fårade ansikte gaf tillkänna att han
hvarken afböjde eller önskade detta besök.

-- Jag kommer -- sade Larsson -- för att, efter
vårt aftal i går, få veta de närmare villkoren för vår
öfverenskommelse och tillika öfvertyga mig att herr
doktorns konst håller profvet.

-- Jag kan ej påminna mig, att vi uppgjort något
aftal, svarade doktorn kallt. Ni har önskat lära er


konsten att göra guld, och jag har svarat er att denna
konst är ej något handtverk eller fabrik, utan en ringa
del af den insikt uti naturens hemligheter, hvilken är
förunnad åt högst få dödlige. Jag har vidare sagt er,



att en sådan insikt icke kan läras på samma sätt som
man lär sig att smälta järn eller sjuda pottaska, utan
att den är frukten af en hel lång lefnads djupa forskningar
och mödosamma ansträngningar. Mina villkor,
säger ni? Kläd af eder femtio år af ert lif, som man
afkläder en sliten rock; blif åter tjugu år, och jag vill
se hvad jag kan göra af er.

-- Jag vet att jag är för gammal -- sade Larsson
förlägen -- och jag begär icke att ni skall inviga mig i
er konst. Men om det vore möjligt att ni tillredde åt


mig ett slags droppar, tinktur eller hvad ni kallar det,
som hade äfven uti en oinvigds hand den kostbara förmågan
att förvandla alla metaller till guld, så ville jag fråga
er om priset, ifall jag skulle ha lust att köpa det af er.

--- Priset? Och köpa säger ni? Med hvad skulle
ni då köpa er guldtinktur? Kanhända med samma guld,
som ni tillverkar därmed? Eller kanske med trasiga
papperslappar, som kallas sedlar och som skola betyda
guldets värde? Hvad är priset på kunskapen? Köper
ni solsken? Köper ni hälsa eller långt lif? Min konst
och mina tinkturer köpas lika litet som de.

-- Jag förstår, att här ej kan vara fråga om vanlig
handel -- återtog Larsson, synbart brydd -- men just
därför ville jag fråga om jag ej på något annat sätt
kunde göra er en motsvarande tjenst. Om ni till exempel
skulle önska er titlar och äreställen? Jag är rik, jag
behöfver ej ert guld, men det skulle roa mig ... af en
oskyldig lust att uppdaga naturens hemligheter. Därför
ville jag tjena er med mitt inflytande, med mina rekommendationer.
Jag har varit riksdagsman, jag tillhör det
rådande Mösspartiet. Ni skulle ej ångra er, att ha gjort
mig en tjenst.

Doktorn höjde föraktligt på axlarna.

-- Titlar? Äreställen? Tror ni att någon titel
eller något äreställe kan uppväga den vises medvetande
om sin makt öfver gudomliga och mänskliga ting?

-- Ursäkta, jag ville ej förolämpa er. Men när jag
ser er bebo detta tarfliga hus, föreställer jag mig att
ni skulle kunna hafva det mycket bekvämare ... för
edra studier.

-- Och hvad bindrar mig att köpa hela ert fattiga
Åbo, ja hela ert öde och isiga land? Därtill felas mig
hvarken makt eller penningar, om jag vill. Men jag


vill icke; jag är nöjd att få lefva och arbeta i lugn.
Därför har jag uppsökt detta tarfliga bo, likasom den
ädla pärlan döljer sig i den oansenliga musslan.

-- Men er hälsa, herr doktor, skulle befinna sig
bättre af ett vackert och sundt landtställe, som jag skulle
kunna förskaffa åt er.

-- Min hälsa? Huru gammal tror ni mig vara?

-- Fyrtio, högst femtio år, om jag ej misstager mig.

-- Lägg än en gång fyrtio och vidare fyrtio till, så
kommer ni sanningen något närmare. Jag var ett
barn när den store Gustaf Adolf drog ut till Tyskland
och minns honom ännu ganska väl. Min moder bar
mig på armen, när folket kysste hans elghudskyller i
Naumburg. Jag stred som yngling på bron vid Prag,
när Königsmark stormade staden. Jag har fäktat under
Piccolomini, under Turenne och Condé. Sedan drog
jag mig tillbaka till studierna; arbetade under Leibniz
i Tyskland och under Newton i England. Kort sagdt,
jag är för närvarande etthundrafyrtiofyra år gammal
och inser icke hvarför jag ej skulle upplefva en dubbelt
så hög ålder, eller snarare uttänja mitt lif i så många
sekler jag själf behagar. Därutaf kan ni döma hvad ett
landtställe i edra ödemarker skulle bidraga till min hälsa.

Larsson betraktade honom misstroget och likväl
stum af förfäran. Ett knappt märkbart löje, likasom en
blink af ispiggar, spelade öfver doktorns läppar och
han tillade:

-- Sådant förvånar er? Jag medgif vor, alldeles
vanligt är det väl icke. Men för den som kastat en
blick bakom förlåten innebär detta icke det minsta
förundransvärdt. Har ni aldrig hört talas om lifstinkturen?


-- Jag har hört talas om allehanda bedrägeri, som
kvacksalfvare brukat med sådana varor, svarade Larsson
skarpt, ty han var ingalunda lätt att lura, när den tråd
tappades, som ensam utgjorde hans själs fångkedja. --
För resten -- tillade han -- är jag en kristen människa,
som ej vill hafva att skaffa med trolldom.

Doktorns drag förvredos till ett slags vänligt
smålöje.

-- Hagelwetter! sade han, hvem är ej kristen?
Det gifs endast många naturliga saker, som ej stå i
skriften. Och efter ni är en så kristen människa, så
vill jag svara på edra frågor, att lifstinkturen, som är
den högsta af alla hemligheter och ett utflöde af själfva
den substans, hvaraf världen lefver, denna oskattbara
tinktur kan jag på intet villkor bortskänka. Hvad däremot
guldtinkturen angår, som är ett kemiskt extrakt,
potentieradt af stjärnornas inflytande, så kan ni utan
synnerhig svårighet få den till skänks. Sådant gör jag
mer än jag själf kan använda.

-- Till skänks? frågade köpmannen.

-- Jag har ju redan sagt, att den ej kan betalas.
Hela er rikedom skulle ej kunna ersätta mig så mycket
af denna tinktur, som rymmes i en tekopp. Jag kan
skänka er den. Men blott med ett litet förbehåll.

-- Hvad skulle det vara?

-- Ni förpantar åt mig er själ.

Larsson trodde sig ha hört miste.

-- Ursäkta, sade han, jag har blifvit något lomhörd
de senare åren.

-- Ni förpantar åt mig er själ, upprepade doktorn kallt.

-- Hvad vågar ni begära? utropade köpmannen uppbragt.
Är jag en narr, eller är ni djäfvulen själf?


-- Endera; men det förra är sannolikare än det
senare, svarade den mystiske mannen, utan att förändra
en min. -- Jag trugar ej mina skänker på någon. Kan
ni vara mig förutan, så var säker att jag kan ännn
lättare umbära er.

-- Herre, om ni handlar med själar, så är ni antingen
en skurk eller en förryckt. Jag vill ingenting
hafva att skaffa med er.

- Så gå er väg! Hvad har jag med er att
göra?

Larsson tvekade.

-- På hvad sätt skulle jag förpanta min själ åt er?
frågade han, synbart villrådig.

-- Helt enkelt på det vanliga sättet. Med en liten
enkel nålrispa i armen och sedan med ett kontrakt,
ställdt på doktor Martin Weis och undertecknadt med
ert blod. Det är en formalitet, som vi kemister behöfva,
för att ställa den person, åt hvilken vi lämna tinkturen,
under stjärnornas inflytande. Ni vet nu hvad ni önskat
veta och kan fritt gå er väg. Jag har annat att göra,
än att försumma min tid med en krämaresjäl.

-- Huru mycket ger ni mig af tinkturen, ifall jag
går in på ert villkor?

-- Till en början denna flaska, svarade doktorn,
framtagande samma lilla kristallfiaska, som han visat
Paul. - Hon innehåller 199 droppar, och därmed kan
ni förvandla 5,970 lod guld. Det gör ej mer än 143,280
riksdaler, men ni kan ej genast uträtta allt.

-- Och ni begär ingenting annat?

-- Ingenting.

Köpmannen teg en stund och öfverräknade hvad
han kunde riskera. På ena sidan en formalitet, hvilken


ej kunde vara allvarsamt menad; på andra sidan den då
för tiden redan ofantliga summan af 143,280 riksdaler
att börja med.

-- Jag går in på kontraktet, svarade han.

--


21. Olika lofsånger.

Paul Bertelsköld hade skilt sig från de larmande vänner,
som väntat honom utanför biskopsgården och hade
i sinnet att föra honom i triumf genom staden. Han
återvände till Surutoin med den stolta uppsynen af en
segrare, men där var ett nederlag i hans inre. Efter den
första berusningen följde en känsla af ofrid, som han
förgäfves sökte förjaga. Han var missnöjd med allt: med
Åbo, med Surutoin, med den stilla familj, i hvilken han
lefvat; missnöjd med lifvet och i strid med sig själf.
Där var en tomhet inom honom, och vårens herrlighet
syntes honom en liflös ödemark.

Han gick genom trädgården. De första löfven voro
nyss utslagna på björkar, lönnar och krusbärsbuskar. De
första, omsorgsfullt vattnade narcisserna spridde i kvällen
sin vemodiga doft. Svalorna flögo, bofinkarna sjöngo,
myggorna dansade. Förr hade han haft sin glädje däraf:
nu väckte det hos honom en känsla af ensamhet; där
låg ett underligt kvalm i luften, och han påskyndade
sina steg.

På den lilla kullen vid drifhusen stod en ung ek,
som han själf planterat för två vårar tillbaka. Hur
hade han ej älskat detta träd! Med hvilken öm


uppmärksamhet hade han ej för ett är sedan gifvit akt på
dess första bladknoppar, som förvissade honom att hans
älskling lefde och ej hade frusit bort i den kalla vintern!
Eken stod ännu löflös: det var tid att fråga honom:
lefver du än? Men Paul hade i år glömt att skicka
honom en blick. Han hade annat att tänka på; han
gick tankspridd förbi.

Han kom till trappan. Salsdörren stod öppen, kanhända
med flit. Han kunde ej passera obemärkt förbi
till sitt rum. Att smyga sig undan hade heller aldrig
varit hans vana: nu kände han sig frestad att göra det,
men när det var omöjligt, trädde han trotsigt in.

På Surutoin hölls hvar morgon och afton bön. Nu
var timmen för aftonbönen. Hela familjen och alla
gårdens tjenare voro tillstädes. Cecilia Larsson läste,
som vanligt, ett kapitel ur bibeln. Det var profeten
Esaias, tjuguåttonde kapitlet.

»Ve den stolta kronan, de drucknas af Efraim, det
falnade blomstret, hans lustiga herrlighets, hvilket öfver
den feta dalen står, deras som af vin ragla. Si, en
stark och mäktig af Herranom, såsom en hagelstorm,
såsom ett skadeligt väder, såsom en vattustorm, den
starkeliga infaller, skall kasta henne till jorden med makt.
Att den stolta kronan, de drucknas af Efraim, skall med
fötter trampad varda. Och det falnade blomstret, hans
lustiga herrlighets, hvilket öfver den feta dalen står, skall
varda såsom det bittida på sommaren mognar, hvilket
förgås medan man ännu ser det hänga på sina kvistar.

... Så hörer nu Herrans ord, I bespottare! ... I
sägen: vi hafva gjort ett förbund med döden och ett
aftal med dödens rike. När en flod kommer, skall han
intet drabba på oss; ty vi hafva gjort oss lögn till en
tillflykt och sveket till skärm. Därför säger Herren,


Herren alltsa:/ Si, jag lägger i Zion en grundsten, en
pröfrosten, en kostelig hörnsten, den väl grundad är:
den där tror, han skall icke förskräckas. Och jag skall
göra domen till ett rättesnöre och rättfärdigheten till en
vikt. Så skall hagel drifva den falska tillflykten bort,
och vatten skola föra skärmen bort. Att edert förbund
med döden skall löst varda och edert aftal med dödens
rike skall icke bestå, och när en flod går fram, skall
han förtrampa eder. Så ofta han framgår, skall han
taga eder bort. Ty hvarje morgon skall han gå fram,
om dagen och om natten; blott att förnimma ryktet, är
skräck ... Så lägger nu bort edert begabberi, på det
edra band icke skola hårdare varda; ty jag hafver hört
ett fördärf och en straffdom, den af Herranom, Herranom
Zebaoth skall ske i all världen.»

Medan Cecilia läste, hördes ett sorl närma sig ifrån
stadssidan. Det blef allt högljuddare, det spred sig i
trädgården, det tycktes omringa huset. Läsningen upphörde.
Pauls oroliga blickar flögo till fönstret: han
igenkände den sorlande skaran. En lavin af mer än
hundra studenter, hvilkas antal beständigt ökats under
vägen från biskopsgården, utbredde sig i täta leder öfver
det stilla Surutoin.

Alla dessa voro anhängare af tidens opposition. Få
af dem hade gjort sig reda för den sak de försvarade,
ännu färre hyste om den någon verklig öfvertygelse.
Flertalet bestod af glada ynglingar, som med största nöje
voro med om ett litet oväsen och följde sina anförare
blindt hvart det bar.

Meningen var att tillställa för dagens hjälte ett slags
ovalion eller hyllning, för att ej säga en serenad. Men
den akademiska sången var då, som mycket annat, ännu
ett barn i sin linda och öfvades mest i koralmusik --


eller supvisor. Pacii företrädare, direktör Lenning, som
i sitt anletes svett bearbetade detta ouppodlade fält,
firade sina största triumfer när studenterne adventssöndagen
sjöngo i domkyrkan eller däremellan uppvaktade
prokansler, hans högvördighet biskopen, med någon latinsk
hymn.

En stund hade skaran stannat i villrådighet om
lämpligaste valet af stycke för tillfället. En hördes föreslå
den gamla skolsången Cæperit faustis avibus; en annan
ville hafva Puer natus in Bethlehem. De öfriga ropade
på Gaudeamus, och deras mening blef segrande. Hela
den manstarka kören, likagodt om de hade röst eller ej,
uppstämde med mera ifver än framgång den sekelgamla
studentvisan:

Gaudeamus igitur, juvenes dum sumus. (bis)
Post jucundam juventutem,
post molestam senectutem
nos habebit humus.

Men nu kom en liten förändring:

Vivat Academia, vigeant studentes! (bis)
Pereant theologi!
Floreant hæretici,
nec non respondentes!Den ursprungliga texten, som utbringar ett lefve för
professorerne och åhörarne samt ett pereat för djäfvulen, hade
här blifvit ändrad till ett lefve för studenter och kättare, men
pereat för teologerne.

-- Hurra! Hurra! Lefve Paul Bertelsköld! ljöd
ropet som ett stormväder genom den fredliga trädgården.

Dagen hade varit ovanligt varm för en så tidig
vårdag, och mot aftonen hade himlen öfverdragits med
moln. Just när studenterne slutat, stod en svart molnvägg
i väster öfver hafvet, och ett par glänsande klara






Olika lofsånger.

blixtar korsade himlahvalfvet, följda af ett majestätiskt
tordön i fjärran.

En del af studenterne stodo som tysta åskådare af
det praktfulla skådespelet, medan andra i sin ifver ännu
fortforo att hurra för Paul Hertelsköld.

-- Cecilia, sade Erik, slå upp Psaltaren, att också
vi må sjunga en lofsång.

Cecilia läste:

»Herren är konung; däraf fröjde sig jorden, och
öarna fröjde sig, så många de äro. Moln och mörker
äro omkring honom: rättfärdighet och dom äro hans
trons grundfäste. Eld går framför honom och uppbränner
hans ovänner allt omkring. Hans ljungande lyser på
jordens krets; jorden ser det och förskräckes. Bergen
försmälta såsom vax för Herranom, för hela jordrikets
Herre. Himlarna förkunna hans rättfärdighet, och alla
folk se hans ära ...

Lofva Herran, min själ: Herre min Gud, du äst ganska
stor; med höghet och herrlighet äst du beprydd. Ljus är
din klädnad, som du uppå hafver: du utsträcker himmelen
såsom en tapet. Du hvälfver med vatten din höga sal:
du far i skyn såsom i en vagn och går på vädrens vingar.
Du gör vädren till dina änglar och eldslågorna till dina
tjenare. Du hafver grundat jorden på hennes botten, så
att hon icke rubbas i evig tid. Med djupen betäcker du
henne såsom med ett kläde, och vatten stå öfver bergen.
Du låter ut din ande, så varda all ting skapade; du förvandlar
jordens ansikte. Herrens ära är evig: Herren
gläder sig af sina verk, Han ser uppå jorden, så bäfvar
hon: han kommer vid bergen, så ryka de. Jag vill sjunga
Herranom i mina lifsdagar oeh lofa min Gud, så länge
jag är till. Icke oss, Herre, icke oss, utan ditt namn
gif äran, för din nåds och sannings skull!»


Cecilia slutade, och med ännu ett par vackra blixtar
drog det korta ovädret bort emot hafvet. Därute hade
larmet småningom bortdött, den stojande ynglingaskaran
hade vändt åter till staden, och kvällens frid hade återtagit sitt herravälde.

Barnen kommo, det ena efter det andra, för att kyssa
sina föräldrars händer och säga godnatt. Utan att yttra
ett ord, tryckte Paul sina vänners händer och gick till
sitt rum. Han kände sig främmande uti detta lyckliga
hem, där Herrens fruktan stod rundtomkring som en
mur och allt, från narcissens låga stängel ända till människans
högburna panna, blommade i välsignelse.

--


22. Pauls dröm.

Paul satt vid det öppna fönstret och såg ut i majnatten.
Hans irrande tankar sökte en hamn och
funno ingen. Hans oroligt klappande hjärta sökte frid,
men sökte förgäfves i himmelen och på jorden.

Hans kropp var trött, hans själ var än tröttare.
Natten, ensamheten, tystnaden verkade söfvande. Hans
föreställningar förvirrades, och han föll i en slummer,
där han satt med handen under kinden och hufvudet
lntadt mot fönsterpösten.

Sof hans själ? Nej, hon upplöste sakta sina fjättrar,
sväfvade bort och speglade för honom i drömmen en
sällsam syn.

Han tyckte sig gå i trädgården, där han gick än i
går. Han sökte något, och han visste ej hvad, men han

sökte som hade det gällt hans lif. Han kom till kullen,
där han planterat sin unga ek. Eken var fullöfvad sedan
i går, men alla löf voro gula. Detta förvånade Paul.
Ar det redan höst? tänkte han vid sig själf.

Han såg sig omkring: björkar, lindar, lönnar stodo
gula som eken; vissnad var gräsmattan och alla blomster
förfrusna. Ingen fågel sjöng, intet bi surrade, ingen
mygga dansade: allt var dödt och öde omkring honom.



Han såg längre, och floden var uttorkad, hafvet liknade
en ofantlig dal, i hvars torra botten framskymtade
nakna berg. Han upplyftade sina ögon: luftkretsen var
försvunnen, hans fläktande hand kände intet motstånd;
ingen andedräkt höjde hans bröst. Den fordom blå himlen
var svart -- icke som ett åskmoln, hvars hotande kanter
förgyllas af solen, men som ett bårtäcke öfver en graf.


Paul förskräcktes och såg emot staden. Där det
gamla Åbo stått, var en förhärjad vildmark, och bland
högar af grus låg en sammanstörtad ruin af den fordom
sä sköna, ärevördiga domkyrkan.

Han frågade sig själf hvad detta betydde. Var han
förflyttad tusen år tillbaka eller tusen år framåt i tiden?
Hade jordklotet blifvit ryckt ur sin bana och kastats så
omätligt långt i gränslösa rymder, att ingen sol och intet
lif mera kunde nå dess förvildade yta? Hvem hade »förvandlat
jordens ansikte»?

Allting var dödt, men han ensam lefde. Han sade
till sig själf: »jag tänker, därför är jag till.» Hvad mer?
Det var icke nog; han simmade som ett rotlöst fjun i
ett strandlöst haf: han behöfde ett fäste. han behöfde
något att älska och något att lefva för.

-- Hvem har dödat dig? sade Paul till den unga
eken, ty hans hjärta var sorgset.

-- Du! sade eken.

-- Jag?

Och han ställde samma darrande fråga till blommorna
vid hans fot, till ruinerna af staden, till den förhärjade
ödemarken, till jorden, himlen och hafvet.

-- Du! sade de.

Paul vredgades och bäfvade på en gång. Han
böjde sig ned, upptog en kiselsten, som aldrig hade ägt
organiskt lif, och frågade stenen: hvem har dödat dig?

-- Du! sade stenen.

-- Du! Du! Du! genljöd det i hela naturen, men
det var icke ljud som örat hörde, det var osägbara,
kvalfulla ångestrop, som flögo från tingens väsen till
Pauls. Och likasom hade alla väsen med ens fått makt
att uttrycka sig, återljöd det från alla sidor omkring
honom;


-- Du har tagit vår Gud! Gif oss igen vår Gud,
vår Gud!

-- Hafven I icke materien? Och materien är evig!
utropade ynglingen.

Djupen suckade. Själfva kiseln blygdes för sin
evighet.

-- Så hafven I människoanden; är icke det eder
nog? sade Paul.

Vid dessa ord gick ett mördande hånlöje genom hela
naturen. Den gula eken hof sig upp från sina rötter
och tillbad gudsförnekaren; de vissnade blommorna kysste
hans fötter, bergen bugade sig, ödemarkerna skälfde,
jorden remnade under honom, och han sjönk med förfärande
ångest ned i ett osägeligt djup ...

Paul erfor en känsla som vore han död, och mer än
död -- tillintetgjord. Med stelnade, vanmäktiga vingar
sökte hans tanke förgäfves att lyfta sig åter till medvetande
af sig själf. Djupt, svart mörker omhöljde hela
hans väsen. Och dock lefde där ännu hos honom något
som ej kunde dödas, ej tillintetgöras. Men det var samma
lif som slumrar i fröet.

Ur det ogenomträngliga mörkret begynte då två glänsande
punkter att framstå som stjärnor på natthimmelen.
De klarnade, de syntes allt närmare, och slutligen igenkände
Paul sin moders vackra ögon, som betraktade
honom med den ömmaste kärlek. Han låg vid hennes
barm, hon kysste med tårar af sällhet hans sköna,
lockiga hufvud. Han var åter ett litet barn, frisk i sin
själ som nyponblomman i morgonens dagg; han var glad,
lycklig, oskuldsfull. Allt var åter godt: all sorg var förgäten;
hvad begärde han mer?

Då förde hans moder honom ut på den grönskande
kullen och visade honom den soliga himmelen, det blå

hafvet, den blomstrande jorden. Alla fåglar sjöngo som
förr, allt doftade, allt sken af ungdom och skönhet.

-- Se -- sade hans moder -- allt detta är Guds
vittne! Allt detta prisar sin skapare. Paul, min son, vill
du lofva mig, att aldrig förneka, aldrig öfvergifva din Gud?

-- Ja, sade barnet.

-- Så böj dina oskyldiga knän på den gröna kullen
och prisa din Gud för hans oändliga nåd! sade modern.

Och de knäföllo båda -- och när Paul vaknade från
sin sällsamma dröm, kände han sina kinder våta af tårar.

--


23. Två som försvunnit.


Tidigt på morgonen väcktes Paul af sin vän och
fosterfader, som uppmanade
honom att göra sig färdig
till afresa, emedan man hade
lägenhet till Stockholm. Den
österbottniska galeasen, förd
af Jonas Pehrson, skulle afsegla redan i kväll.

-- Resa? frågade Paul.
Det hade han icke tänkt uppå.

-- Du är ju relegerad,
min stackars gosse! svarade
Erik. Resan kan ej uppskjutas. Här blir ingen fred
vid akademin, så länge du stannar kvar.

Paul teg. Gårdagens händelser, skymda af nattens
drömmar, stodo nu klara för hans hågkomst. Ja, han


måste bort, långt bort, det förstod han rätt väl; men att
skiljas från dessa goda människor, som så hjärtligt älskat
honom och dem han gjort så många bekymmer, det uppfyllde
honom med en oväntad sorg. Han tryckte Eriks
hand och skyndade ut.

Han gick att uppsöka guldmakarn. Han hade ju
föresatt sig att betala Eriks skuld. Hur hade han kunnat
glömma denna tacksamhetspligt?

Han kom till det förfallna huset. Porten stod öppen,
hvilket aldrig hade händt förr, och ingen lefvande varelse
syntes till. Paul inträdde. Alla dörrar stodo öppna,
likasom porten. Han gick till laboratorium. Allt var
öde och öfvergifvet; mästaren, hans gamla dräng, hans
flaskor, deglar och cirklar, alla voro försvunna. Endast
den toma, slocknade ugnen stod kvar med några skärfvor
af glas och klumpar af slagg.

Paul gick att fråga i grannskapet. Ingen visste något
om doktorns försvinnande. Blott en gammal gumma --
och hon var döf! -- hade om natten hört ett besynnerligt
buller i den misstänkta gården. När Paul ville veta
mera, skakade grannarne blott på hufvudet och menade:
det vore väl att han därinne ändtligen farit dit han
skulle fara. Den unge herrn kunde vara nöjd därmed
och skulle ej befatta sig med saker dem man gjorde
klokast att ej låtsa om.

När ingenting stod att göra, besökte Paul några
vänner, för att säga dem sitt farväl.

- Res, sade Clewberg, och vänd åter, när teologins
sista timme har slagit! Du kan säga med Epaminondas:
jag lämnar efter mig slaget vid Leuktra!

Andra kamrater sökte att trösta honom med att professorerne
skulle ångra sig -- och Porthan med! tillade
de. De glade ynglingarne hade knappt ännu mornat sig


efter gårdagens äfventyr. De förkunnade honom att de
icke ämnade släppa honom utan än ett hurra vid hamnen.

-- Det är jag med om! försäkrade Leo. Det är kanhända
slut med min prästkrage, men det kvittar mig lika,
med skall jag vara ändå! Och skulle de där, som du
vet, ha något ondt i sinnet mot dig, så lita på mina
näfvar! Lita på labbarna, hjärtans pojke! -- Och gråten
stod den trohjärtade kolossen ända upp uti halsgropen.

När Paul återvände till Surutoin, hörde han till sin
förundran att gamle Larsson nyss afhämtat sina saker,
för att återvända till Österbotten. Det stod icke rätt
till med den gamle mannen. Han hade varit borta hela
natten, och när han återkom, hade han i ett slags koller
talat om att man ville stjäla ifrån honom någon oerhörd skatt.

--  Jag har något att säga dig, yttrade Erika till
Paul, vid det hon stökade i ett par kappsäckar, ditlade
strumpor och skjortor, vek ihop näsdukar, räknade öfver
klädnotan, gaf pigorna order att rensa morotssängarna
och tystade barnen med några ansenliga smörgåsar. --
Kom, Paul; sätt dig här vid min sida och hjälp mig spänna
kappsäckarna, så skola vi språka som gamla vänner.

--


24. Läxan och afskedet.

Erika Ljung, född Lindelia, var, enligt sin mans påstående,
född till finansminister, men hon var äfven
en af dem som man kunde kalla hjärtats polismästare.
Hennes på engång klara och varma ögon hade den


förunderliga gåfvan att genomskåda töcken och känna, långt
mer än utforska, huru det såg ut i ett människohjärta.
Hon hade ej språkat en half timme med Paul, där de
tillsamman packade och hopspände kappsäckarna, innan
hon redan såg tvärt igenom honom och upptäckte där, bland
annat, hans förbindelse med den mystiske guldmakaren.
Det gaf henne anledning till en läxa i hennes stil.

-- Och om du utan möda kunde göra dig berg af
guld, sade hon, hvad blefve du bättre för det? Spelarens
vinst har ingen välsignelse. Till Spanien strömmade
fordom alla Perus skatter, men hastigare än de kommit,
runno de ut igen, och landet blef fattigare och folket
mera fördärfvadt än någonsin. Det är icke guld, det är
arbete, bön och en rättskaffens vandel, som göra människan
rik. Vattnar jag mina krukor med varmt vatten,
så kan jag inom kort tid drifva nejlikor och löfkojor att
blomma, men därefter vissna de hastigt bort. Du har
velat betala Eriks skuld, men din goda mening valde ett
dåligt medel. Du ville hugga ned rönnen, för att komma
åt blommorna. Men det hade Erik aldrig gått in på.
Att göra guld är väl icke absolut omöjligt, ty en dag
skall kemin komma därhän att sönderdela alla metaller,
följaktligen också att åter sammansätta dem. Men denna
upptäckt, som alldeles förändrar mänsklighetens ställning,
har försynen sparat till kommande sekler, när vårt släkte
är moget för en sådan förändring. Din doktor är, som
hundrade före honom, antingen en bedragare, eller en
som bedrager sig själf. Kunde han göra guld, skulle
han icke hegrafva sig i en vrå af världen.

-- Men jag har sett honom göra det, invände Paul.

-- Du har sett honom taga en guldklimp ur degeln,
men du har ej sett hvad han inlagt däri. Där hade
kritik, där hade tvifvel varit på sin plats. Du tror på en


guldmakare utan bevis, men du tviflar på Gud, hvars
tillvaro bevittnas af hela skapelsen. Är detta värdigt en
tänkande människa?

-- Hvarje öfvertygelse måste börja med tvifvel.

-- Alldeles icke. Lifvet, liksom matematiken, börjar
med axiomer. Eller när har du tviflat på din egen tillvaro?
Gud är ett axiom: han kan aldrig bevisas, han kännes.

-- Men teologerne vilja bevisa ...

-- Teologerne göra liksom den blinde, hvilken, i
stället att stöda sig på sin staf, äflas att mäta huru lång
och tjock han möjligen torde vara. Det kallar jag att
vilja ösa ut oceanen med skopa. Men nu äro kappsäckarna
marschfärdiga. När vi återse hvarandra, då
skall du tro, Paul!

-- Jag önskar jag kunde det.

-- Kom hit, Rosemaj! sade modern. Berätta för
Paul hvem som bor uti himmelen och ser hvar afton på
dig från de klara stjärnorna.

-- Där bor Gud, sade flickan och nickade med en
klar, säker blick på den förlägne ynglingen.

-- Hur vet du det, Rosemaj?

-- Rose vet nog, svarade barnet.

-- Men hur vet du det, när du aldrig har sett Gud?

-- Rose vet ändå, svarade den lilla mycket bestämdt.

-- Där hören I, lärde herrar! nickade modern. Det
står skrifvet, att barns och spenabarns mun skall komma
de vise på jorden att blygas. Gå, Paul, du oroliga, sökande
själ, gå till klarheten! Gud, den allvise, skall engång
låta sitt ljus uppgå i mörkret äfven för dig ...

Det led emot kvällen, när allt var i ordning till
afresan och Paul skulle säga farväl åt Surutoin. Aldrig
hade den täcka dalen emellan bergen synts honom sa
fridfull och älskvärd. Likasom den friska barrskogens


grönska synes oss dubbelt skönare emot den öde vintersnön,
så återspeglades nu den vårliga trädgården med
underbar fägring i Pauls afskedsblick. Alla dessa knoppar
i häckar och blomsterrabatter voro likaså många sköna
löften om en tjusande framtid, och han skulle icke mera
få glädjas däråt. Denna luft var så mild, denna himmel
så ren: ja, här, det kände han, bär i friden, i kärleken,
i fromheten -- ja äfven under denna glimmande
kupol af domkyrkan borta i aftonskimret -- här bodde
dock hans förnekade Gud! Och nu skulle hans irrande
farkost lämna denna lugna hamn, för att ensam brottas
mot lifvets vågor.

-- Farväl! Farväl, tilldess att vi engång förstå
hvarandra! suckade han med en lång och fuktig afskedsblick
till den älskade nejden.

-- Det gifve Gud! sade en röst vid hans sida, och
med kinden lutad mot ekens stam stod Cecilia Larsson
tårögd bredvid honom.

-- Du, Cecilia, du, min goda ängel! utropade ynglingen
i sin öfversvallande känsla. -- Tror du verkligen,
att vi en dag skola förstå hvarandra?

-- Ja, det tror jag -- sade den unga flickan okonstladt -- 
och om du ej misstycker, så skulle jag bedja
dig ej försmå en liten afskedsgåfva till minne af mig.

-- Du goda själ! sade Paul rörd. Hur skulle jag
nånsin misstycka din vänskap!

-- Det är så -- fortfor Cecilia förlägen -- att jag
har två biblar. Den ena har jag ärft af min mor, och
den andra fick jag till faddergåfva, och -- du får ej bli
ledsen! -- jag har lagt den ena uti din kappsäck och
märkt ut några ställen, dem du kan läsa på resan.

-- Säg mig till afsked ett utaf dessa bibelspråk, så
stanna de bättre uti mitt minne! bad Paul.


-- Jag kommer ihåg två språk ur Tobie bok, svarade
Cecilia efter en stunds tystnad. -- De lyda så:

»Efter du var Gudi kär, måste det så vara: utan
anfäktning måste dii icke blifva, på det du skulle bepröfvad varda» ...

»Men det vet jag förvisst: den som Gudi tjenar,
han varder efter frestelsen tröstad och ifrån bedröfvelse
förlossad, och efter näpsten finner han nåd.»

-- Tack, goda, älskade barn; ske mig som du säger!
hviskade Paul, tryckte en kyss på hennes rena, änglalika
panna och skyndade bort.




Hela familjen vandrade nu till Auras strand, för att
följa de resande. En stor folkmassa var församlad på
stranden, ditlockad af nyfikenhet, ty halfva studentkåren
-- den hälft, som gynnade Paul -- hade samlats för att
än en gång hälsa och hylla honom före hans afresa.
Med möda, och ej utan många hjärtliga handtryckningar,
banade sig Paul vägen genom den täta skaran. Till sin
förvåning märkte han bland studenterne äfven magister
Porthan.

-- Jag har ej följt de andra -- sade den stränge
mannen vänligt leende -- för att deltaga i deras hyllning,
som jag ogillar, ty du lider med rätta ditt straff, och jag
har själf tillstyrkt din relegation. Men jag har kommit
för att bedja dig icke misströsta om din framtid. Vid
aderton år kunna vi alla göra ett snedsprång, och det
är vår rättighet att straffas af den lag vi förolämpat.
Men tio år senare se vi världen med andra blickar. Se,
Bertelsköld, äfven jag är en sträng kritiker, och dock
tror jag fast på en allsvåldig Gud. Men det är bättre
att kämpa med hugstort, sökande sinne för en falsk
åsikt, än att alldeles icke strida och taga världen som
en beteshage för tanklösa, oskäliga djur. Jag hyser det
hopp om dig, att du aldrig skall sjunka till låga ändamål,
och därför mod, unge man, mod! Gud vare med dig
emot din vilja!

-- Hurra! Hurra! ljöd det dånande afskedsropet ur
hundrafemtio ynglingahjärtan på Auras stränder, och
vinkande med hatten, såg Paul Bertelsköld Finlands
gamla hufvudstad försvinna bakom de grå bergen.

--


FÄLTSKÄRNS BERÄTTELSER.

XIV.

AFTONSTORMAR.

Fältskärns fjortonde berättelse.

När fältskärn slutat den berättelse, som bär namn af
»Fritänkaren», skakade gamla mormor missnöjd sitt
grå hufvud. Hon tyckte ej om en tankefrihet af sådan
art som Paul Bertelskölds, och minst ville hon berätta
sådana tankar för barn. Hon hade därför, utan miskund
med de små åhörarnes nyfikenhet, skickat dem till sängs
vid början af berättelsen om disputationen i Åbo och
vägde i sitt sinne, huruvida hon alls borde tillåta dem att
vidare lyssna till historier af ett så betänkligt innehåll.
Det var också blott på fältskärns bestämda försäkran att
ingen vidare gudsförnekelse skulle komma i fråga, som
den stränga censuren i vindskammaren gaf sitt imprimatur
på fortsättningen, såvidt den rörde en minderårig publik.
Själf förbehöll hon sig lika bestämdt, att framdeles blifva
förskonad för sådana hädelser.

-- Men huru vill kusin att vi skola befinna oss
midt i adertonde seklet, utan att förnimma ett återljud
af den skarpa, allmänna förnekelseanda, som denna tid
hade gripit världen och utgjorde på engång tidehvarfvets
svaghet och storhet, dess fall och upprättelse -- den
brinnande skärseld, ur hvilken sedan en luttrad tro gick
renare fram? invände fältskärn saktmodigt.

-- Såvidt jag förstår -- svarade mormor -- bekänna 
vi lutheraner ingen skärseld, och därför kan man
låta allt dumt prat i de förra tider dö bort i vinden. I
min ungdom har jag hört mycket som jag sedan med nöje
glömt, och om det funnits smädare och belackare, som
roat sig att läsa katekesen bakfram och drifva gäck med
det heliga, må man lämna dem åt den domare, inför
hvilken de nu längesedan stå till svars för sina gudlösa
villomeningar, och icke väcka dem ur grafven att grumla
rättskaffens kristnas enfaldiga tro. Men det är sagdt
som sagdt, och kusin kan fortsätta om mera anständiga
ämnen. Jag bekänner att jag är nyfiken att höra huru
grefvinnan Ester därborta reder sig i den förnäma släkten.
Jag fruktar att hon en dag får händerna fulla med sina
styfbarn, stackars människa.

-- Det är möjligt, genmälde fältskärn, och jag
vill därför genast förflytta oss öfver hafvet till Sverige,
där vi skola återfinna det grefliga paret i en tidpunkt
som för riket och våra vänner väl kan förliknas vid
en aftonskymning, uppfylld af många stormar, men som
likväl bar morgonen i sitt sköte.
Aftonstormar.

1. På Falkby i Östergötland.

Minnens I ännu det forna lilla Falkby borta i Östergötland, 
där Gustaf Bertelskölds änka, den ädla och
stolta grefvinnan Eva, tillbragte så många ensliga år i
sorgdräkt efter sin make; där hennes son, grefve Carl
Victor, hade lekt i sin lyckliga barndom och dit han en
frusen vinterdag hemförde Ester Larsson, som flydde för
sin fars vrede och den svenska hufvudstadens förtal?

Sedan denna dag hade trettiotre år blifvit bortsköljda
af tidens våg, och Falkby var nu helt annat än fordom.
Grefvinnan Eva hade blifvit hårdt förföljd af sin mäktige
svåger, grefve Torsten Bertelsköld, och största delen af
egendomen hade gått under klubban för resterande utskylder 
alltsedan Görtzens järnhärda regemente i Sverige.
Då var Falkby endast skuggan af en svensk adelsmans
herresäte, och dess ägarinna kämpade med mera mod
än framgång mot fattigdomens betryck. Men sedan denna
tid hade Falkbys öden betydligt ljusnat.

Grefvinnan Eva hade upplefvat den dag, när hennes
hjärtlöse svåger, oförmodadt bortryckt från sina 
högtflygande planer, nödgades lämna sin betydliga egendom
i arf åt brorsonen, oeh hon hade slutat sin skiftande
lefnad i ostörd lycka, omgifven af välstånd och sonlig
tillgifvenhet. Sonen, Carl Victor Bertelsköld, hade icke
blott återförenat med egendomen alla dessa forna tillhörigheter, 
utan äfven låtit, ett stycke från det forna
anspråkslösa envåningshuset, uppföra ett praktfullt slott
om tre våningar, omgifvet af en vidsträckt och kostsam
trädgård med park, alltsamman efter en gammal ritning,
som ännu fanns kvar af Bertelsköldarnes forna stamgods,
Majniemi slott i Finland. Nuvarande grefven hade varit
ytterst mån om att uppföra det nya Falkby alldeles i
samma stil, och det hade kostat honom artiga summor,
men så var ock slottet ett mästerverk i sextonhundratalets 
stil, med sköna fasader, dyrbara bildstoder af brons
och andra herrligheter, som närmare beskrifvas i den
sjette af dessa berättelser. Bakom parkens ekar kvarstod
emellertid den gamla byggnaden orubbad i samma skick
som den beboddes af nuvarande ägarens moder, och vid
dess sida residerade ännu den hederlige Bergflykt, trädgårdsmästaren,
hvilken i sin ålders blomstermånad hade
af vederbörande utsetts till den nuvarande grefvinnans
man, ett parti som med skäl kunde räknas till »de bästa»,
emedan det icke »blef af», men hvars hågkomst ingalunda 
störde det vänliga förtroendet mellan herskarinnan
och tjenaren.

Den redlige trädgårdsmästaren var nu en fryntlig
sextioårig gubbe, som icke heller lagt korgen värre på
sinnet, än att han ett år därefter utkorat till sin maka
en rödblommig sadelmakaredotter från Linköping, vid
hvars sida hans stillsamma lif förflöt som ett blomstrande
kålland utan synnerlig mask på bladen, tilldess han fick
det hedrande, men ansvarsfulla uppdraget att anlägga
den nya, storartade trädgården efter det något föråldrade
mönstret från Ludvig XIV:s tidehvarf. Den beskedlige
mannen visste då att han hade sju dagar i veckan, ty
hans herre var i denna punkt obeveklig, och ve den
häck som ej var klippt efter mönstret, den gång som
icke gick sin snörräta bana till målet, eller det träd som
icke stod precis där det skulle stå! Med mången djup
suck hade Bergflykt ändtligen lyckats göra detta konstmässiga 
våld på naturen, som i Ludvig XIV:s tid ansågs
för höjden af en förfinad smak, och, såsom ofta händer,
förälskat sig i sitt eget verk, tilldess han var färdig att
slå sig i backen på att ingenting kunde vara skönare eller
fullkomligare än just denna trädgård. Men då, när han nyss
blifvit färdig med sin utmärkta modell i den högre perukstilen, 
hände sig att hans herre en vacker dag för nitton
år sedan hemförde hans forna flamma, den unga grefvinnan, 
och denna händelse gjorde revolution på Falkby.

Grefvinnan Ester Bertelsköld, född Larsson, hade
nämligen den medfödda borgerliga smaken att anse naturens 
egna modeller ojämförligt vackrare än en fransk
trädgårdsmästares mest luminösa påhitt, och då hon förmådde 
allt hos sin man, så dröjde det ej längre än till
nästa vår, innan den stackars Bergflykt åter måste omgöra 
sitt nyss färdiga mödosamma arbete. De raka
gångarna kröktes ånyo, de stubbade häckarna fingo en
viss grad af frihet, perukstilen utdömdes, och trädgården
närmade sig så mycket som möjligt åter den landtliga
enfalden. I två år puttrade Bergflykt i tysthet öfver
»den finska kalfhagen, som vore lagom åt oxar»; på
tredje året fann han den dräglig nog; ett år senare tillstod 
han att äfven andra än oxar kunde finna behag i
hans nya anläggning, och slutligen -- sedan en sommar
den store Linné besökt Falkby och smiekrat honom med
några vänliga ord om den lyckade anläggningen -- påstod
Bergflykt djärft, att i alla jordens zoner fanns icke en
park som kunde mäta sig med Falkby. »Det är ju del
jag alltid har sagt, menade han, att en trädgård skall
vara för människor och icke för stenbeläten, men grefven
ville ej höra på det örat, innan jag på sistone lyckades
få grefvinnan att taga reson.»

Nu, en vacker junimorgon, var trädgårdsmästaren
Bergflykt ifrigt sysselsatt att med blommor och löfverk
dekorera ett täckt lusthus i parken, till firande af två
märkvärdiga tilldragelser i hans herres familj. Den närmare
anledningen yppade sig snart i följande samtal
mellan trädgårdsmästaren och hans skånska dräng, som
störade bönsängarna.

-- Pine dö -- sade skåningen -- hvad käre far
pyntar grant i dag! Det skall fälle vara för nådig
grefven, kan tro?

-- Jo men, Rasmus, svarade mästaren, det är nådig
herrns födelsedag. Han fyller i dag sex och femtio, skall
du veta.

-- Si gu' jag det vetat. Han ser allt en smul
åldriger ut. Han kunde vara kära fars far.

-- Han är fem år yngre än jag, Rasmus. Men
han bröt benet af sig för nitton år sedan, och så har det
inte alltid varit så bra med hälsan.

-- Pine dö, bröt han benet af sig? Aldrig kan
det ha varit i fyllan, som far min?

-- Skäms, pojke, och håll din trut, när du talar
om nådig grefven! Han har haft sådant att tänka på,
som ger grå hår.

-- Hvad ni säger, far! Justsom en så förnämer
herre skulle ha annat att tänka på, än att äta fläsk fem
gånger om dagen och sofva till ljusan dag och klä sig
grann! Men det är fälle hennes nåd som skall vara så
raker och bångstyriger af sig.

-- Jag säger dig, Rasmus, att om du understår dig
glömma den respekt du är skyldig hennes nåd, skall jag
probera de där rönnkäpparna på din rygg. Ifall det
passade sig att tala om nådig herrskapet som man talar
om annat simpelt folk, så skulle jag säga dig, att i hela
Sveriges rike finns ej en bättre hustru åt en bättre man.
Förstår dn det, lymmel?

-- Jaha, jag förstår. Nog är hon duktiger i sitt
hus, sägs det, och gifmilder mot de fattiga, fastän det
sägs hon kan trolla. Och nog vet hon att det går tjugu
marker på pundet, för si, hennes far skall ha varit smörhandlare
i Ryssaland, säger folket.

--  Jag skall smörja dig! utropade trädgårdsmästaren
och fattade i vredesmod närmaste rönnspö, för att verkställa sin hotelse.



Rasmus föll till bönboken.

-- Jag skall hålla näbben som en mullvad, försäk-
rade han och såg dummare ut än ett åkermöss. -- Kära
far sa' ju själf, att hans nåd fått grå hår.

-- Det har jag sagt, återtog Bergflykt. Men det är
inte hennes nåds fel, det är unga gref Bernhards.

-- Ja, si så var det. För det sägs att unga hans
nåd skall vara fasligt kyndoger och obstinater utaf sig.
Och så sägs det att han inte kan tåla mor sin, för det
hon förstår sig på besmanet.

Trädgårdsmästaren viftade ett par hvarf med rönnkäppen,
men tyckte förmodligen att han själf pratat mer
än just klokt var och nöjde sig med den förklaring att
folket pratade dumheter. Hennes nåd ville just i dag
fira unga grefvens återkomst från Spanien, och däraf
borde folket förstå att allt var som det skulle vara.

-- Pine dö, då är han fälle svart som en morian!
inföll den illmarige drängen. -- Hvad har han haft i
Spanien att göra?

-- Han har varit skrifvare åt kunglig majestäts
sändebud, och nu kommer han tillbaka till riksdagen,
för att se huru den nya kungen svär på friheten.

-- Nej, svär kungen öfver friheten? frågade drängen.
Si det tycker jag om! Men jag kan fälle tro att unga
grefven inte tycker detsamma, för det är så, säger folket,
att friheten är bra för herrarna.

--  Åsna!

-- Nå nå, kära far kunde så gärna kalla mig häst, för
jag har inte varit i Spanien. Är det sant att där skall
finnas en junker till, som farit till finnarna att lära sig
svartkonst? Pine dö, si då begriper jag hvarför hans nåd
fått grå hår, för si, det blir nästan för mycket, när både
hustru och barn slå sig på att förvända folks ögon.

Nu brast den fromme trädgårdsmästarens tålamod,
och ett dussin kraftiga rapp af rönnkäppen lärde den
illsluge drängen att hafva respekt för sitt herrskap
och den finska trolldomen.

--

2. Grefvinnan Ester.

Medan rönnkäppen ännu lustigt surrade kring skåningens
öron, fick denne oförmodadt en bundsförvant
i nöden. En flicka om åtta år, yster, gladlynt,
svartögd, vacker som natt och dag, blef på afstånd varse
exekutionen och flög som en rakett öfver de krökta
gångarna. Innan trädgårdsmästaren ännu anade hennes
närvaro, stod hon redan bakom honom, fattade rönnspöet,
ryckte det från honom och bröt det tvärt af.

-- Bergflykt får inte slå Rasmus! Ingen får slåss i
parken, sade hon, hälften ond, hälften skrattande.

Den förvånade mannen släppte delinkventen, vände
sig om och puttrade vresigt:

--  Är hon nu här igen! Lilla fröken gör då ingenting
annat än tokigt. Rasmus är en lymmel, som borde
köras ur tjensten.

--  Bergflykt är bara elak! ropade flickan trotsigt.
Jag tycker om Rasmus, jag. Han har gjort båtar och
kvarnar åt mig vid bäcken. Nej, gråt inte, Rasmus! Se
här får du en Teljekringla.

-- Pine dö -- sade skåningen, skamflat och småslug --
inte gråter jag. Jag hade fått litet mull på
jackan, och kära far dammade af'et en smul. Han är
så obarmhärtigt snygger utaf sig.

-- Jag skall lära dig vara snygg! sade hans förbittrade
förman och grep efter en annan käpp.



Följden af denna hotande rörelse var att flickan tog
Bergflykt om båda armarna, svängde honom omkring
och skrattade så hjärtligt, att han slutligen måste
skratta med.

-- Jag skall berätta för mamma hvad lilla fröken
har för sig, just när vi ha så brådt, murrade han.

-- Ja, det kan Bergflykt berätta; se där kommer
mamma! trotsade flickan.

Ett stycke därifrån såg man en hög, ståtlig gestalt
framskymta mellan de unga löfven i parken. De nitton
åren, sedan vi sist sågo grefvinnan Ester, hade föga
förändrat i hennes yttre. Den glänsande, mörka, varma
blicken var densamma som förr. Hon hade blifvit
något fylligare; dragen voro bestämdare, gång och hållning
voro kanhända något stoltare. Där var i hela hennes
väsen något på engång aktningsbjudande och behagfullt,
som påminte om hennes makes forna uttryck, att borgaredottern
var en född prinsessa. Men af det slags för.
nämhet, som tillbeder sig själf i en konstlad nedlåtenhet,
fanns hos grefvinnan på Falkby intet spår.

--  Hvad är det? sade grefvinnan, som såg sin dotter,
ostyrig och dansande, fasthålla trädgårdsmästaren.

-- Han vill slå Rasmus! Han vill köra bort
Rasmus! ropade flickan.

-- Drängen har varit otidig, och ers nåd ser själf
huru min tid går förlorad, invände trädgårdsmästaren.

-- Släpp Bergflykt, Vera! sade grefvinnan. Och ni,
kära Bergflykt, behöfver ej lägga på sinnet alla onyttiga
ord. Många regndroppar falla i sjön, och många vattenskott
uppskjuta vid trädens rötter. Är ni färdig med
arbetet?

-- Om en half timme skola ers nåds befallningar
vara till punkt och pricka utförda, bara jag får den
nåden att vara i fred, suckade Bergflykt med en sidoblick på sin plågoande.

-- Det är bra, fortfor grefvinnan, i det hon mönstrade
tillredelserna. -- Gör allt i ordning, och bry er ej
om den lilla yrhättan! Om en timme dricka vi chokolad
i paviljongen, och sedan vänta vi rart främmande. Min
äldsta dotter är redan kommen, och grefve Bernhard
väntas i eftermiddag. Jag hoppas de skola berömma er
goda smak, ty ni har gjort er mycken möda, min goda
Bergflykt.

Trädgårdsmästaren hugade ceremoniöst, men hans
belåtna min visade tydligt att hans korta vrede var
hastigt försonad.

-- Syster sofver ännu, och klockan är nio på förmiddagen!
utropade fröken Vera, i det hon svängde på
klacken.

-- Syster är trött af resan, och vid hofvet sofver
man längre, för det att man vakar längre än vi bruka
på Falkby, svarade modern. Kom; det är tid att du
kläder dig för vårt främmande!

-- Jag tycker jag är bra som jag är, mamma,
sade flickan oskyldigt. Det är ju bara min syster och
min bror.

-- Din syster och din bror äro ej vana att se
kippade skor och urblekta klädningar, svarade modern.
Dessutom är det din fars födelsedag.

Mor och dotter åtföljdes tillbaka till slottet. Den
lilla gick en stund tyst och frågade därpå:

-- Mamma, är Bernhard högmodig?

-- Hvarför skulle han vara det? sade modern undvikande.

-- Jo; jag minns hur han engång sade till mamma,
när jag var liten: madame, ni har att tacka min far för
att jag kysser er hand!

-- Ack ni små grytor med era öron! sade grefvinnan
förlägen. Bernhard hade ju rätt: han håller af mig, för
det att han håller af pappa.

-- Men -- menade flickan envist -- om han håller
af mamma, hvarför säger han alltid madame?

-- Det säger man åt kejsarinnor och drottningar.
Det är ingenting illa däri; det är tvärtom mycket artigt
-- Nå, om det är så artigt, sä skall jag också
börja att säga madame ... madame ... Nej, fy! Hur kan
jag säga så åt min egen mamma? Syster Louise, ja se
hon är klok, hon kallar mamma ingenting alls. Men
huru gör Paul? Brukar Paul också säga madame?

-- Det är skillnad med Paul. Han har varit van
att säga mamma alltsedan han var liten, men Bernhard
och Louise voro nog olyckliga att mista sin mamma,
när de voro helt små, och därför ha de ej vant sig att
säga så.

Vera gick några steg fundersam, men det var ej
hennes natur att länge tiga.

-- Är ej mamma deras riktiga mamma? frågade hon.

-- Deras goda mor dog bort, och så bad din far
mig att blifva för dem en annan mor, sade grefvinnan.
När du blir större, min Vera, skall du förstå, att man
sällan kan älska sin andra mor så innerligt som man
älskar sin första. Men man kan vara rätt goda vänner
ändå, när man värderar hvarandra.

-- Kan man hålla af sin halfva bror och sin halfva
syster så som man håller af sin hela bror och sin
hela syster?

-- Det kan man visst, och det bör man göra. Lofva
mig att vara rätt vänlig, rätt god och rätt hjärtlig mot
Bernhard och Louise. Det skall ej blifva dig svårt, när
ni bli mera bekanta. Du har ej sett Louise på tre år
och Bernhard på fem år. Därför är du främmande för
dem och förstår dem ej rätt. Men det blir nog bra.
Louise är mycket snäll och förståndig och kan berätta
dig sköna saker om hofvet, ty hon har varit hoffröken
hos drottningen, innan hon för tre år sedan blef gift
med sachsiska ministern baron Clairfeld.

-- Men jag håller ändå mera af Paul!

-- Och Bernhard -- fortfor modern, utan att låtsa
höra henne -- Bernhard är en ståtlig ung kavaljer, som
sett mycket af världen på sina utrikes resor. Han kan
berätta dig ännu skönare saker om granna spanska
riddare och tjurfäktningar och svarta morer och Afrikas
lejon. Du skall bli förtjust att höra honom.

-- Men jag håller ändå mera af Paul! upprepade
flickan envist och skakade misslynt sitt vackra lockiga
hufvud.

-- Jag tror där sitter ett stycke finska uti dig!
skämtade modern. Håll hjärtligt af alla dina syskon;
icke behöfver du därför hålla mindre af Paul.

-- Men tror ej mamma, att Paul är hundra gånger
bättre än både Louise och Bernhard? Och mycket vackrare
är han, och mycket raskare, och mycket vänligare
och mycket uppriktigare! Ack, jag har så ledsamt efter
min egen bror Paul! Kommer han ej snart tillbaka
från det elaka Finland?

-- Jag väntar snart bref; kanske kommer han
att hälsa på oss i sommar. Men hvarför är du ledsen
på Finland? Både din far och jag äro hemma från
detta land.

-- Gamla Beata säger att finnarne äro bara till
hälften människor. Och så kunna de trolla ... Folket
säger att mamma också kan trolla och att mamma förhäxat
pappa. Men det kan jag aldrig tro, bedyrade Vera
mycket naivt.

Grefvinnan rodnade. Hon kände rätt väl det
dumma, smädliga ryktet. Och nu fick hon höra det af
sitt eget barn!

3. Familjen Bertelsköld år 1771.

Den fest grefvinnan Bertelsköld arrangerat för sin
makes födelsedag var enkel, vacker och värdig,
liksom hon själf. Programmet lydde: 1) lyckönskan i
paviljongen, 2) middag för de fattiga, 3) ett par gamla
vänner, bjudne till kvällen på gammalt ungerskt vin
och ett litet fyrverkeri, samt slutligen såsom festgåfva
4) äldsta dotterns och äldste sonens återkomst, hvilken
öfverraskning grefvinnan enkom hade utbedt sig just till
denna dag.

Grefve Carl Victor Bertelsköld satt i den löfvade
paviljongen och i sin blomsterklädda fåtölj. Han hade
åldrats; hans fordom höga och raka gestalt var krökt,
hans mörka hår hade grånat, hans blick var mattare,
hans drag blekare. Men där fanns ännu tillräckligt kvar
af den fordom ståtlige mannen, för att fullkomligt uppbära
hans anseende som ortens förste magnat. Hans
hållning var, som alltid, ädel och mild, och hvarje gång
blicken föll på hans maka, såg man en ljusning, som
omisskänneligt röjde huru högt han älskade henne och
huru hon blifvit hela hans lefnads lycka.

Paviljongen var afdelad med löfverk i tvenne delar,
och den inre, som bildade ett slags berså, var i början
dold. Men knappt hade grefven tagit plats, innan löfverket
i midten sköts åt sidan och därinnanför stod
äldsta dottern, baronessan Louise, i sin farmors, grefvinnan
Evas forna kostym som hofdam hos prinsessan
Ulrika Eleonora. Illusionen var så mycket fullkomligare,
emedan baronessan hade mycket tycke af sin farmor
som ung, och för att än mera upplifva minnet af denna
mor, som grefven varit så ömt tillgifven, såg man grefvinnan
Evas lyckade porträtt i naturlig storlek och samma
kostym, bekransadt mcd rosor, pryda fonden af den
improviserade bersån.

Nu följde en liten enkel lyckönskan på vers. Den
hädangångna sade sig ha fått tillåtelse att än en gång
stiga ned från sin ljusa himmel, för att nedkalla välsignelsen
öfver sin älskade son och hans ålders lycka.
Det var blott åtta rader, men de framsades utmärkt väl.
En bortgången mor, som välsignade sin son i hans dotters


gestalt och i hans makas närvaro -- detta var en så
vacker och rörande tanke, det var så samladt i en bild
allt hvad i lifvet är dyrbart för ett människohjärta, att
föremålet för denna enkla hyllning smälte i tårar. Grefven
stod upp med den ömmaste öfverraskning, ty han hade
varit okunnig om baronessans ankomst i går sent på
aftonen. Han omfamnade och kysste än sin dotter, än
sin maka, som beredt honom denna glada surpris, och
därefter tröttnade han ej att betrakta sin mors tvenne
afbilder, den målade och den lefvande, i det han järmförde
båda och kände sitt varma hjärta flöda öfver af
minnen flöda öfver af kärlek. Den renaste sällhet
afspeglade sig i hans ansikte: ingenting fattades i hans
lycka, ingenting annat än de två sönerne.

-- Vill hans nåd köpa tranbär? Vi ha ej annat
den här årstiden, ljöd bredvid honom en barnslig röst,
och där stod den lilla Vera, garnerad med löfkransar
från topp till tå.

Men det var ej tranbär hon bjöd, det var sällsynta
drufvor, framtrollade i orangeriet af Bergflykt, som hela
vintern hade beredt sig därpå och ej var litet stolt öfver
denna triumf.

Fadern upplyftade den lilla skalken i sin famn och
öfverhöljde henne med kyssar. Hon också! Där fanns
intet moln på hans himmel; men ett var i antågande --
ett litet strömoln, som snart försvann.

-- Skall du ej bjuda bär åt din syster? frågade modern.

Vera gick fram till baronessan, neg djupt, kanske
litet försmädligt, och sade:

-- Behagar madame?

Grefvinnan rodnade, men baronessan förstod ej
piken; äfven hon var nu varm om hjärtat af sin fars
lycka och svarade:

-- Du lilla skogsrå! Det måtte vara en rar skog,
som frambringar sådana tranbär.

-- Min skog är förgylld, som man brukar vid hofvet,
svarade Vera med en knyck på sin spotska nacke.

Louise drog henne smekande till sig och begynte
att ordna hennes vilda påhänge af tio olika löfsorter.
Det såg ut som skulle en förtroligare bekantskap uppstå
mellan de båda systrarna. Men grefvinnans vaksamma
öga märkte att Vera med flit derangerade de vackra
festoner, med hvilka baronessan draperade hennes hvita
klädning. Det var någonting söndrigt; men det märkte
ingen annan än modersögat.

Så gick förmiddagen fridsam och glad. Man gjorde
en promenad i parken. I dag berömde grefven allt hvad
han såg. Bergflykt fick en mention honorable för de
nya planteringarna och de utmärkta drufvorna. Louise
komplimenterades för sin smakfulla toilett. Och hon
förtjente det äfven, ty toiletten var för henne en sak af
största vikt. Sällan hade en så fin världsdam, en så
intagande tjugufyraårig baronessa fläktat med sin solfjäder
i Falkby park.

I förhållandet mellan dottern och styfmodern kunde
ingen upptäcka annat än vänskap och förtroende. Grefvinnan
gjorde från sin sida allt för att gå sin dotter till
mötes. Och det tycktes lyckas henne. Man skämtade,
man utbytte med hvarandra dessa små uppmärksamheter,
som göra umgänget angenämt. Där fattades endast ett
litet grand mera kärlek ännu, och allt hade varit godt ...

Dagen var herrlig och solklar. För de fattiga var
ett långt bord dukadt i parken, och högsätet intogs af
den åttioåriga soldatänkan Flinta, hon som på ett så
eget vis varit inblandad i presidenten Bertelskölds öde
-- hon, hos hvilken grefvinnan Ester, flyende, förtviflad
och stelnad af köld, engång hade funnit skydd i den
kalla vinternatten. Fröken Vera läste bordsbönen, och
grefvinnan gick själf från plats till plats, från den ena
fattiga till den andra, för att tillse att alla fingo rundligen
hvad de behöfde. För alla hade hon ett vänligt
och uppmuntrande ord, och de flesta kände henne af
gammalt: hon hade ju så ofta själf besökt dem i deras
kojor och varit för dem en tröstande ängel i deras nöd.
Därför mötte henne också tacksamma blickar, hvar hon
gick. När hon kom till Flinta, ville den gamla, som
brukligt var på de större herregodsen, böja sig ned och
kyssa grefvinnans klädning. Men grefvinnan var icke
den som tillät en så förnedrande vördnadsbetygelse. Hon
nödgade den gamla att taga plats, lade själf för henne
den kraftiga ärtsoppan och hviskade henne i örat:

-- Vill ni då att jag skall berätta för alla, huru
jag engång var hungrig, och ni gaf mig mat, huru jag
var frusen, och ni värmde mig, huru jag var olycklig,
och ni tröstade mig? Ni måste ju tillåta mig att vedergälla
lika med lika, så godt jag förmår.

Tårarna runno utför gummans vissnade kinder. Hon
ville tala, men hon kunde blott framstamma: » Salige äro
de barmhärtige, ty dem skall ske barmhärtighet».

För baronessan Louise var detta icke alldeles ovant,
hon hade varit vittne till sådant förr. Men de korta,
vida, med hängande engageanter prydda ärmarna af
hennes sidenklädning tilläto henne icke att vidröra de
grofva faten, eller närma sig bordets ruskiga gäster. Hon
gjorde en flyktig ronde på behörigt afstånd och gick
sedan att åter kasta en längtande blick mot grinden vid
landsvägen.

Det grefliga herrskapet ville just återvända till slottet
för att intaga sin middagsmåltid, när ett moln af damm
syntes på landsvägen. Grinden öppnades, och in sprängde
först ett ridande förbud samt några minuter därefter en
ståtlig vagn, förspänd med fyra hästar. I denna vagn
satt en ung, fin herre vid sidan af en gammal militär.

Alla skyndade till trappan, och grefve Bertelsköld
gick själf att mottaga sin länge saknade, nu så oväntadt
återsedde äldste son. Hans fadershjärta klappade af
glädje och stolthet. Detta återseende var kronan på
den festliga dagens fröjder.

Lätt, men med mycken värdighet, hoppade grefve
Bernhard ur vagnen och föll i sin faders armar -- äfven
med mycken värdighet. Den unge herrn kom från Spanien.
Men man skulle göra honom orätt, om man därför ville
anse honom för en spansk grand, som omöjligt kan
glömma etikettens ceremoniösa fordringar, ens när han
omfamnar en far efter fyra års frånvaro. Grefve Bernhard
var endast en fulländad hofman och världsman, som
redan från sin späda barndom varit page hos prins
Gustaf och sedan beständigt, först som kammarjunkare,
därefter som diplomat, varit i beröring med många hof
och de utsöktaste sällskapskretsar. Hans förnäma hållning
var därför så otvungen som en annan natur; hans
ceremoniösa värdighet så ledig, hans artighet så intagande,
att man vid hvilket annat tillfälle som helst knappt skulle
ha märkt bristen på den värma och den hängifvenhet,
hvilka man väntat vid ett sådant återseende. Hans far
märkte det icke heller, han kunde i sin förtjusning ej
nog fägna sina ögon med anblicken af denne lysande,
hoppfulle son, som skulle göra hans namn heder, glädja
hans ålderdom och själf en dag uppstiga till de högsta
äreställen.

Ty den unge grefven hade alla egenskaper som lofva
lycka i världen. Sverige ägde icke en älskvärdare ung
man med ett mera imponerande yttre eller en mera
fulländad uppfostran. Han var högrest, som hela sin
släkt; vacker, manlig, stolt, ridderlig, klok och erfaren.
Hvarhelst han visade sig, ansågs han för en öfverlägsen
personlighet: på Falkby var han själfskrifven herskare
i samma stund han uppträdde där.

--

4. Styfmor och styfson.

Det gifs motsatser i lifvet,
hvilka känna sig dragna till hvarandra likasom
af ett slags naturnödvändighet; det gifs
likheter, hvilka äfvenså nödvändigt måste
stöta hvarandra tillbaka. Orsaken är den, att intet mänskligt väsende är
fulländadt i sig och för sig ensamt tillräckligt. Alla behöfva
hos sig komplettera en brist; men tvenne lika
starka sidor stötas emot hvarandra som stål och flinta.

Grefvinnan Ester och hennes styfson grefve Bernhard
voro båda i hög grad stolta, starka och karaktersfasta
personligheter. Detta var deras likhet och grunden
till deras ovänskap -- ty att en sådan fanns, var icke
svårt att gissa. Ingendera behöfde i detta afseende en
fyllnad i karakteren, och därför, när de möttes, stötte
där hårdt mot hårdt.

Men det stål, som klang i grefvinnan Esters personlighet,
var mycket mera förädladt. Det trädde ej
fram i skarpa kanter, det kunde böjas som fjädern i
uret och genast återtaga sin naturliga form. Skiftande
öden, en rik erfarenhet, ett älskande hjärta hade
lärt denna starka själ att ödmjuka sig, att försaka,
att offra; stålet låg gömdt, men det klang ändå, när det
vidrördes, och angaf, som stämgaffeln, hennes väsendes
grundton.

Metallen hos grefve Bernhard var fint polerad och
sken som silfver. Men denna glatta yta var spröd som
kisel. Böjas, försaka, var en konst som hans tunga,
men aldrig hans hjärta lärt i hofvens salar och diplomatikens
hala slingringar. Han kunde vara god, älskvärd,
öm, så länge allt böjde sig för hans vilja; men hvarje
själfständig karakter var hans naturliga fiende. Och en
sådan mötte han i sin styfmor. Grefvinnan Ester kunde
uppoffra allt utom sin öfvertygelse om det rätta; hon
kunde ödmjuka sig, men aldrig förödmjuka sig. De
måste således vara fiender.

Fastän tvungen att kokettera med de ofrälse stånden,
var frihetstidens adel knappt mindre stolt, än fordom
drottning Kristinas. En grefves giftermål med en borgaredotter
var väl icke mera någonting oerhördt eller i lag
förbjudet, men dock alltid ännu en dunkel fläck på ett
lysande stamträd. Denna borgaredotter, denna »finska
trollpacka», hade grumlat familjens adliga blod, hade
trängt sig emellan far och son, hade infört i slottet
tvenne nya arfvingar, hvilka genom hälften af sin börd
måste vara främmande för den fullblodiga rasen. För
mindre kunde en ung man hata sin styfmor. Och ingenting --
ingen ömhet, ingen ödmjukhet, intet försök att
vinna hans tillgifvenhet -- hade kunnat utplåna detta
hat, som nu uti nitton är hade alltfrån hans barndom
grott i den unge grefvens själ mot vanbördingen, nykomlingen
i hans högättade hus.

Nu återsågo de hvarandra efter fyra års skilsmässa,
och allt tycktes dock vara idel solsken. Grefve Bernhard
kysste sin styfmors hand; hon hälsade honom välkommen
med vänliga ord. Kanske hoppades hon ännu,
att fyra års mognad erfarenhet kommit de forna intrycken
att förblekna.

Middagen, eftermiddagen förflöto i ostörd endräkt.
Grefve Bernhard berättade med så mycken kvickhet, så
mycket behag om de främmande länder och utländska
hof, dem han besökt under sin frånvaro, att hans far
var förtjust. Baronessan Louise hade aldrig varit vid
briljantare lynne och täflade med sin bror i kvickhet
och älskvärdhet. Den lilla Vera blef smekt och till
hälften eröfrad. Själfva grefvinnan glömde ett ögonblick
sina farhågor och förenade sig i allas hyllning för den
firade, den beundrade sonen i huset.

Sällskapet ökades med några närboende gamla
vänner. Den officer, som följt grefve Bernhard i vagnen
och som icke var någon annan än major Lejonram,
den gamle spelaren, som för trettiotre år sedan varit
Carl Victor Bertelskölds sekundant vid duellen på spanska
värdshuset utanför Stockholm, gjorde anspråk på gammal
bekantskap och bjöd grefvinnan sin arm, i det man
gjorde en promenad uti parken.

-- Ni residerar här som en drottning, min nådigaste
grefvinna, sade Lejonram. Jag ville, tamme tusan, äga
ert Falkby, blott för att kunna lägga det för edra fötter
som en gärd af min estime. Olyckligtvis har jag ständigt
haft tur i raffel, men otur i kärlek. Min vän Carl har
beständigt förekommit mig. Han äger Falkby, han äger
er! Fortifikationen var alltid hans sak, och därför har
han anlagt en grönskande fästning, för att bevaka sin
skatt. En fördömdt vacker park! Här fattas ingenting
annat än en råbock för gamla jägare.

-- Om min onkel finner så mycket nöje i dessa
fattiga trädstammar, som likna en hop bönder omkring en
predikstol, så vore det väl icke omöjligt att improvisera
en råbock, yttrade grefve Bernhard i lätt ton, där han
gick strax efter, ledande sin syster Louise. -- José --
tillade han till sin spanske kammartjenare, som följde
med hans kappa -- hämta min jagtbössa.

José sprang och var om tre minuter tillbaka. Man
hade närmat sig parkens inhägnad, utanför hvilken några
får i sin oskuld betade uti hagen.

-- Se där följden af att lyssna på spanska romanser!
skämtade fadern. Bernhard ser råbockar där vi andra
ej kunna upptäcka annat än får.

-- Var så god, min bäste major! sade den unge
grefven och räckte honom bössan. -- Där ser ni vårt
villebråd; det kan fullkomligt jämföras med parken. Jag
ber er, försök er lycka!

-- Nej, jag tackar, svarade Lejonram, det passar
bättre för pojkar. Du kan själf försöka, min fina herre!
Det vill säga, om din nådiga fru mor tillåter det.

-- Min nådiga fru mor är alltför nådig för att vägra
oss ett oskyldigt nöje, återtog grefve Bernhard, som troligen
fann sig retad af Lejonrams artighet mot hans mor
och med flit sökte ett tillfälle att visa sin öfverlägsenhet.
Med detsamma fattade han bössan och lade an.
Grefvinnan rodnade och teg. Men Vera skyndade
fram med ett rop af förskräckelse.

-- Det är min Bijou! skrek hon och fattade sin
bror häftigt i armen.

Bijou var en den täckaste, hoppfullaste afkomling af
ladugården, hvit som bomull, enkom förärad åt Vera för
två veckor sedan och ett föremål för hennes lifligaste
beundran.

-- Låt det vara! utropade fadern; men det var
redan för sent.

Skottet small, den lilla Bijon, som icke anade något
ondt, gjorde ett högt språng och föll blödande ned på
det gröna gräset.

-- Fi donc, sade Lejonram, det där hade du kunnat
lämna åt slaktaren!

-- Bah -- svarade grefve Bernhard i sin lätta ton,
men själf flat för sin öfverilning -- onkel skulle se en
tjurfäktning!

Vera var utom sig. Hon bar i sin hand ett hasselspö;
hon slog brodern öfver armen.

-- Er dotter, madame, är icke väl uppfostrad, yttrade
Bernhard kallt och skakade från sig det rasande
barnet.

Grefvinnans mörka ögon blixtrade. Hon förstod
ganska väl åt hvem den unge grefvens kula egentligen
varit ämnad. Men hon beherskade sig och lät, utan ett
ord till svar, bortföra den gråtande flickan.

Äfven grefve Carl Victor var missnöjd med detta
själfsvåld och sökte förklara allt som ett skämt. Det
ville ej lyckas honom, och de promenerande kommo förstämda
till paviljongen. Här stod Bergflykt med mössan
i handen, i det hemliga hopp att njuta en ny triumf för
sina lyckade arrangemanger.
-- Ah -- sade grefve Bernhard föraktligt -- är det
ni, Bergflykt? Hvad är det för skräp ni emballerat här
i tysthet för er själf? Vet ni, min bäste vän, ni gjorde
väl i att hålla er till rofvor och morötter, ty parken har
ni alldeles fuskat bort, sedan jag for, och det lilla obstaklet
här ser ju ut som ett hönshus. Hvar i himlens namn
har ni fallit på en så löjlig idé, som att spela upp löf
pä väggarna? Det liknar ju en namnsdagsgratulation i
en gästgifvarstuga.

-- Det är allt hennes nåds befallning, svarade trädgårdsmästaren,
kränkt i sitt allra innersta af denna oväntade komplimang.

-- Hennes nåd är visst ofantligt snillrik och värd
att äga en så nitisk tjenare -- genmälde grefven i samma
ton -- men det hindrar ej att ni i morgon skall stöka
undan alla dessa grannlåter. Ni är dessutom gammal
och konfys, min vän; ni kommer snart att få en efterträdare,
förstår ni?

-- Jag förstår -- sade den djupt sårade mannen --
och jag skall ej vänta på mitt afsked, jag skall begära
det. Jag har troget tjenat deras grefliga nåder i trettiofem
år, och ännu aldrig har någon kallat mig en fuskare
i mitt yrke.

-- Verkligen? Nå, efter en gång skall vara den
första, så tillåt mig att göra er denna rättvisa.

-- Lämna det där; din mor och jag sätta mycket
värde på den beskedliga karlen, inföll grefve Carl Victor
otåligt på fransyska.

-- Ni, min far? Det är en annan sak. Då vill jag
förlåta den stackars token. Han har många meriter.
Han har ju varit förlofvad med er, madame!

De sista orden yttrades så sakta, att endast grefvinnan
hörde dem, men hon hade hört nog.

--
5. Åskmolnet ljungar.

Det finnes ingen seger så svår, intet herravälde så
kostbart, som segern och herraväldet öfver sig själf.
En förolämpad man kan döda sin motståndare, en retad
kvinna kan genomstinga honom med ord, hvassare än
dolkstygn; men att tiga, tiga med såradt hjärta, stilla
och vapenlös, detta är mer än alla män och mer än
de flesta kvinnor förmå.

Grefvinnan Ester teg.

Det var en herrlig junikväll. Daggen föll, gräset
glittrade, göken gol, och de unga löfven i parken
skeno af fägring. Sjön var helt nära och låg som
smält silfver i aftonglansen. Man företog nu en utfärd
i båt.

Grefve Bernhard hade som gosse ägt en segelslup,
kallad Delfin, hvilken han älskat nästan lika högt
som sin ridhäst. Delfin hade sedan i många år legat
uppdragen i båthuset, gömd och glömd, men nu hade
grefvinnan, för att göra sin styfson ett nöje, låtit iståndsätta
och nymåla den gamla slupen. Den låg nu vid
stranden, vackrare än någonsin: dess vimpel fladdrade
för det lätta luftdraget, och dess mast var omvirad med
blommor.

-- Delfin beder om den äran att ännu engång få
bära sin herre öfver sjön, yttrade grefvinnan så gladt, som
om aldrig ett ovänligt ord stört hennes hjärtas frid.

Grefve Bernhard fäste på sin styfmor ett par förvånade
blickar, såg sedan på slupen, såg åter på grefvinnan och svarade kallt:

-- Det där är ju ingen båt, det är en bondbrud!
-- Hvad! utropade fadern, känner du ej igen din
gamla Delfin? Nå, jag medger att dogen i Venedig
möjligen kan färdas ståtligare i sin förgyllda galer, men
för att vara i Östergötland, tycker jag man kan vara
belåten med Delfin. Det är din mor, Bernhard, som
för din skull ihågkommit det gamla inventariet. Jag hade
längesedan glömt att något sådant fanns till.

-- Om min far tillåter, svarade sonen, stiger jag
hellre i en båt som bär mindre bjäfs, men säkrare
planka. Jag har färdats för mycket på sjön, för att segla
med blommor. Kom, Louise!

Och han räckte sin syster handen, för att stiga i
en bredvidliggande större båt, medan de öfriga anförtrodde
sitt lif åt Delfins misstänkta planka.

Båtarna styrde till änkan Flintas lilla torp, som låg
täckt beläget på andra sidan om viken. Kursen var
icke lyckligt vald, ty grefve Bernhard hade, redan förra
gången han var på Falkby, velat, låta nedrifva torpet,
för att där uppföra en jagtpaviljong, emedan skogen i
denna trakt var rik på villebråd. Hans styfmor hade då
förstått att rädda den fattiga änkans fristad, och detta
hade grefve Bernhard icke glömt.

Han hade knappt stigit i land och sett gumman
sittande med sin stickstrumpa på trappan, innan han
yttrade med sin vanliga lätta ton till fadern, pekande
på kojan:

-- Den där, min far, låta vi rifva i nästa vecka.

Och utan att vänta på svar, tillade han, vändande
sig till gumman:

-- Ni kan göra er färdig att flytta i morgon.

-- Det är likväl hårdt med den stackars gumman;
vi skola tänka på saken! genmälde fadern, något förlägen
för den tvärsäkra tonen.
Men änkan Flinta, med sina åttio år på nacken, var
dock en soldathustru och alldeles icke hugad att taga
saken för afgjord.

-- Skall jag flytta i morgon? frågade hon.

-- Ja, min gumma, ty i kväll är det något sent,
och vi unna er nattro, svarade grefve Bernhard.

-- Jag flytta! Jag, som bott här i mer än fyratio
år! utbrast den gamla. Öch för hvad skall jag flytta?

-- För att det så behagar er nådiga herre. Han
behöfver platsen.

-- Har han ej skog och mark så långt ögat kan se?
Ryms ej hans nåd på det stora, vida Falkby, utan att
jaga mig bort från min fattiga torfva?

-- Min kära gumma, ni behöfver motion, ni kan
spatsera en smula, så sofver ni bättre, gäckade den unge
grefven, som väl märkte att hvarje ord var för hans
styfmor ett nålstygn i hjärtat.

-- Skall jag gå? Och hvart skall jag gå? jämrade
gumman, utom sig af häpnad.

-- På rote, min kära gumma, gycklade grefve
Bernhard. Ni har alldeles för enformigt, ni behöfver
variation.

-- Jag gå på rote! och den tröstlösa gamla vred
sina händer.

Grefve Carl Victor blygdes för sonens hjärtlöshet.
Han beslöt inom sig att låta änkan bo kvar, men gick
under tiden till de öfriga, för att icke låta något nytt
missljud förstöra aftonens trefnad. Endast grefvinnan
hade förnummit de sista gäckande orden.

Nu gick hon fram, fattade gumman vänligt vid
handen och sade:

-- Förstår ni då icke, att unga grefven endast för
ro skull vill skrämma er? Nej, kära gumma, ni skall
aldrig behöfva gå på rote, ej heller skall ni flytta ifrån
er fattiga koja, så länge ni lefver.

-- Tror ni det, madame? yttrade grefve Bernhard
skarpt.

-- Jag är öfvertygad därom, svarade grefvinnan
lugnt.

-- Nous verrons; vi skola se.

-- Jag skall aldrig se det, och icke du heller. Det
kan icke vara ditt allvar.

-- Om det aldrig varit mitt allvar, så var öfvertygad,
att det nu skall blifva det, genmälde den unge
grefven, i det han sänkte sin röst ända till hviskning. --
Ni har så länge varit herskarinna på Falkby, madame,
att ni alldeles förgätit er verkliga ställning. Ni borde
likväl ihågkomma hvem ni varit och hvem ni är, madame.
Ni bleknar? Så mycket bättre. Skulle det genera
er att vara så anspråkslös, så ser jag mig tvungen att
påminna er därom. Jag bedyrar att jag för min fars
skull gör det ganska ogärna, men ni borde finna, att en
person som ni, aldrig bör på er plats anse sig mer än
på sin höjd tolererad.

Grefvinnan Ester hade verkligen bleknat, men blott
ett ögonblick. Hon återvann genast denna beundransvärda
fattning, som räddat henne så mången gång i
hennes händelserika lif. Hon såg sin motståndare fast
i ögonen och svarade lugnt:

-- Om jag bleknade, så var det därför att jag nu
ser klart den olycka jag så länge anat och som skall
förbittra en hel familjs lif. Bernhard, min vän, min son
-- ty mot din vilja måste jag ännu kalla dig så -- det
har då verkligen kommit så långt, att icke ens aktningen
för din far, icke ens deltagandet för hans lycka eller
kärleken till dina yngre syskon, kan ur ditt hjärta utplåna
Åskmolnet ljungar.


detta hat, som jag icke förtjenat! Du vet ganska väl,
att det icke är jag, som trängt mig in i denna familj.
Du borde också veta, att jag aldrig beredt och aldrig
skall bereda din släkt någon vanära. Hvarför vill du då
slita detta band, som borde vara dig heligt? Hvarför
vill du hata mig, som aldrig bevisat dig annat än kärlek?
Hvarför talar du så till mig, som du icke kan skymfa
utan att skymfa din far?

-- Ni talar som en bok, madame -- återtog grefve
Bernhard -- men ni glömmer ännu engång, att det icke
är fråga om er rang, utan om er makt. Jag är ju
villig att medgifva er alla rättigheter: jag kysser ju er
hand; ni kallas ju hennes nåd, och det borde smickra
er, tycker jag, ty ni var engång belåten med mindre.
Ni har er lyckliga ställning, behöfver ej sörja för annat
än att roa er, kläda er, höra artigheter och afgudas af
min far, som verkligen är så svag för er, att han blifvit
till hälften plebej. Jag tycker, med ett ord, att ni borde
åtnöja er därmed och icke försöka att herska i ett hus,
där ni fordom har varit kammarpiga. Om min far är
svag, madame, så borde ni förstå att jag icke är alldeles
så medgörlig. Ni borde återkalla i ert minne från någon
läsebok för barn, som ni kanske studerat i Vasa, Gustaf
Vasas bekanta ord, att »eder nåd och min nåd rymmas
ej under samma tak». Var blygsam, madame, det skulle
kläda er obeskrifligt, och jag ser ej hvad som skulle
hindra oss att sedan umgås som vänner. Hvarför skulle
jag hata er? Man hatar blott sina vederlikar. De öfriga
-- dem skakar man af sig, när de blifva för närgångna.

Grefvinnan smålog sorgset:

-- Det är nog. Jag har redan hört mer än jag
bort höra. Här kan jag ej svara dig. Men vi måste
komma till klarhet. Vi måste göra det snart.
-- Lefve Carolus! hördes i detsamma Lejonrams
något mosiga stämma från stranden, och vännerne tömde
ett glas ädelt ungerskt vin för värdens födelsedag.

--


6. Afskedet.

Solen hade gått ned, det lilla fyrverkeriet var afbrändt
pa gårdsplanen, gästerne hade efter en glad afton
skingrat sig, och ingen anade det mörka moln, som samlat
sig öfver familjens lycka -- ingen utom de två, hvilka
det närmast rörde, och äfven bland dem förstod blott
den ena att uppskatta dess hela betydelse.

När de voro allena, fattade grefvinnan Ester sin
makes hand och sade:

-- Jag har en bön till dig!

-- Hvad kan du begära, som jag ej genast är glad
att uppfylla? frågade grefven.

-- En försakelse, svarade hon.

-- Jag samtycker obetingadt. För din skull kan
jag försaka allt -- utom dig själf.

-- Men om jag nu begärde just detta enda af dig?

Grefven betraktade henne med en förebrående
blick.

-- Det kan du aldrig begära, svarade han.

Hon teg länge. Hennes hjärta var för fullt.

-- Skulle du mycket sakna mig, om jag ... till
exempel gjorde en lång resa? frågade hon efter en stund.

-- Det är omöjligt. Hvarför skulle du resa?

-- Jag kunde ju hafva ett viktigt skäl. Om det
till exempel gällde allas vår lycka?

-- Gode Gud, är du sjuk? Behöfver du begagna
baden i Spaa eller Pyrmont, så nämn blott ett ord, och
jag följer dig dit!

-- Oroa dig ej, jag är fullkomligt frisk. Men föreställ
dig att jag likväl måste lämna dig för en tid, blott
för en tid ... Vill du då lofva mig att bära denna smärta
med lugn! Vi skola ju återse hvarandra!

-- Men, min älskade vän, jag förstår dig icke! utropade
grefven, allvarsamt missnöjd.

-- Näst dig själf, är det Veras uppfostran som
mest oroar mig, fortfor grefvinnan, utan att låtsa märka
det moln, som låg öfver hennes makes panna. -- Jag
ville ej gärna öfverlämna henne åt Louise. Louise
håller af henne, jag är öfvertygad därom, men vi uppfatta
världen mycket olika. Jag önskar att Vera skall
uppfostras i flärdlöst allvar, i enkla seder, i oskrymtad
gudsfruktan. Därför har jag tänkt att vi skulle utse
åt henne en guvernant efter vårt sinne. Hvad säger
du om fröken Sjöblad? Hon är en fattig, men väl
uppfostrad flicka om några och tjugu år; tillräckligt af
börd för att kunna uppträda i din salong, men enkel,
god, förståndig och from. Hennes mor, vill jag minnas, var
af ofrälse härkomst. Skola vi skrifva till henne i morgon?

-- Gör som du vill, jag har ingenting däremot.
Din blick, min Ester, ser klarare än min, och jag har
alltid funnit mig väl af att lyda ditt råd. Men för
himlens skull, förklara mig hvad du egentligen menar
med dessa dunkla frågor!

-- I morgon skall du få veta det. Och nu godnatt,
du min ungdoms älskade, du min lifstids vän! Älskar
du mig ännu, min Carl?

-- Jag borde straffa dig för en sådan fråga med
att svara dig -- nej!

-- Jo, du älskar mig! Vredgas då icke på din
maka, om hon någon gång gör dig sorg. Gud den allvetande
känner att jag hundrade gånger ville köpa din
lycka med offret af min egen ... Godnatt! Minns hvad
jag bedt dig om Vera! Var en far för vår Paul, ty han
behöfver kärlek i lifvet! Och haf mig alltid i kärt
minne, min Carl!

Ur stånd att längre beherska sig, lutade hon sig vid
dessa ord mot sin makes skuldra, kysste hans grånade
hår och badade hans kinder med sina tårar. Han slöt
henne rörd i sina armar. Äfven hans ögon fuktades,
och han visste ej hvarför.

-- Nej, sade han, jag kan ej låta dig gå, innan
du anförtrott mig det som så upprör dig. Säg mig det!

-- Fråga mig icke nu! Det skall ju allt, allt
blifva klart, och jag har lofvat att du i morgon skall
veta det, svarade grefvinnan, aftorkade hastigt sina
tårar och visade honom ett lugnt, nästan leende ansikte,
men som strålade af ömhet. Aldrig i hennes
ungdoms stoltaste fägring hade hon varit skönare än nu.

-- Godnatt! hviskade hon än en gång, och skyndade
bort, likasom fruktade hon sin egen ömhet, om
hon kvardröjde längre.

Hon gick till sin dotters sofrum. Vera slumrade
oskuldens sömn i sin lilla vackra bädd af valnöt
med röda sparlakan. Modern böjde sig öfver det
sofvande barnet och tryckte på dess läppar en brinnande kyss.

-- Hvad ämnar jag göra? suckade hon och vred
sina händer. -- Hur är det möjligt, hur är det möjligt
att öfvergifva dig, mitt barn, som Gud allsmäktig har
gif vit mig att vårda, att ansvara för? Och likväl måste
det ske, om än mitt hjärta skall brista. Men gif mig
ett tecken, min Gud, gif mig ett tecken att jag ej handlar
orätt, så vill jag utan knot underkasta mig din vilja!

Hon väntade, väntade länge, andlös och ångestfull.
Endast det sofvande barnets lätta andedräkt susade som
en ljuf hviskning igenom det tysta rummet. Då rörde sig
barnets läppar, och Vera sade, sörjande ännu i drömmen:

-- Min Bijou!

Moderns ansikte klarnade.

-- Tack, du mitt barns skyddsängel -- sade hon
sakta -- nu förstår jag dig. Den kula, som var ämnad
mot din moders hjärta, skall icke mera döda, som i dag,
din oskyldiga fröjd. Lef väl! Guds heliga änglar välsigne
och bevare dig, mitt älskade barn!

Med denna tysta bön smög hon sig sakta bort och
inneslöt sig uti sitt rum, för att där ännu »rådgöra med
sin Herre och Gud», som hon fordom lärde af sin längesedan
hädangångna fromma syster Veronica, efter hvilken
Vera hade fått sitt namn, fastän något förkortadt.

Grefve Carl Victor Bertelsköld tillbragte en sömnlös
orolig natt. Han var icke van att hos sin maka finna
spår af kvinnonycker. Denna starka, öfverlägsna och
dock ödmjuka kvinna hade länge lärt den svåra konsten
att beherska sig själf, och dock syntes hon nu vara
fallen ur sin herrliga jämvikt. Hvarför? Han visste
det icke. Han sökte förgäfves utgrunda en förklaring.
Mer än engång var han i begrepp att uppstiga från sin
bädd, skynda till henne och än en gång bedja henne att
förtro honom allt. Men det var natt ... hon sof; hon
hade lofvat honom förklaring, han borde ju med sin
tåliga väntan gifva henne ett nytt bevis på sitt oinskränkta
förtroende ...

Knappt grydde likväl den tidiga sommarmorgonen
och de första stegen hördes af tjänsteflickan, som städade
salen därute efter gårdagens fest, innan grefven stod
upp och smög sig på tå till sin makas rum, som var
beläget i andra våningen och till hvilket man kom från
grefvens rum uppför en smal spiraltrappa af järn. Han
fann det tomt. Grefvinnans säng stod orörd. En byrålåda
var utdragen, den var tom. Grefve Bertelskölds
hjärta klappade fortare. En sällsam, obestämd fruktan
intog hans själ.

-- Hon har kanske gått ut i parken, tänkte han
för att lugna sig själf.

Han sökte henne i parken: hon fanns icke där.
Han återvände till slottet; han undvek att fråga tjenstefolket,
på det att ingen skulle märka hans oro. Ingen
yttrade heller ett ord om grefvinnan. Man trodde förmodligen
att hon gått ut på en af dessa tidiga morgonpromenader,
när hon ensam besökte sjuka och fattiga.
För grefvens hågkomst stodo likväl nu de oförklarliga,
betydelsefulla ord hon hade yttrat till honom, när de skildes
i går. Förfärande aningar sammankrympte hans hjärta.
Blek, men utan att inviga någon i sin isande fruktan,
skyndade han åter upp till grefvinnans rum.

På hennes skrifbord fann han nu ett försegladt
bref, som han i sin första förvirring ej blifvit varse.
Det var adresseradt till
honom. Han bröt det
med darrande hand
och läste:



»Min älskade!

Läs dessa rader
med lugn, och läs dem
ensam! Var en man,
min Carl, och den
allsmäktige Guden,
som pröfvar oss, skall gifva dig mod att lefva utan
din maka.

Du, min Carl, har aldrig misskänt, aldrig missförstått
mig. Du, som mot mig har varit idel ömhet, idel förtroende,
för hvilket jag skall vara dig tacksam så länge
mitt hjärta slår -- du vet, att jag aldrig eftersträfvat
din rang, ditt namn, dina rikedomar, utan endast din
kärlek. Men minns du hvad jag sade dig engång i min
fars trädgård, när du begärde min hand? Det var en
olycka, sade jag, att vi ej blefvo förenade i vår ungdom;
vi skulle då ha brutit oss väg genom murar af is.
Senare ha vi hvarken haft makt eller rätt att omskapa
världen. Mellan oss stodo numera två, som på dig hade
äldre anspråk, och dessa två barn voro en värld mellan
oss. De måste se med sin samtids ögon, de måste tänka
sin tids fördomar, och därför kan jag ej tadla dem, ej
hysa mot dem den minsta ovänskap, för det att de ej
sett klarare, ej tänkt högre, än hela den tid, i hvilken
de lefva. Jag har redligt sökt att mot dem uppfylla en
mors pligter. Jag har länge hoppats, att min kärlek till
slut skulle bryta den mur, som bördens fördom har
upprest emellan oss. Men jag har bedragit mig. Huru
skulle en svag kvinna förmå ändra den värld, som så
många vise tänkare icke förmått återföra till jämlikhet
mellan mänska och mänska! Dina äldre barn, min Carl,
måste därför alltid se ned på den ringa kvinnan, hvilken
du upphöjt till deras moder. Men om den ringa modern
ock kunnat försaka alla egna anspråk på aktning och
undseende, så skulle hon icke varit värd att kallas din
maka, om hon låtit sig trampas i stoftet. Hennes heder
är din, och hennes egna barn skola veta en dag, att de
ej må förakta sin moder.

Därför, min älskade, har jag, i den hårda striden
emellan tvenne pligter, nödgats uppoffra den ena. Förlåt
mig, dyre vän, att jag öfvergifver dig, för att icke förspilla
din, min egen och mina barns aktning! Med mig
försvinner hvarje söndring, hvarje ofrid ur detta hus.
Den ringa borgaredottern återgår till den obemärkta plats,
som hon aldrig bort öfvergifva, och skall aldrig upphöra
att nedkalla välsignelse öfver dig och hela ditt hus.
Invig ej världen i våra husliga sorger. Säg att jag rest
för min hälsa utrikes. Sök icke heller att utspana hvart
jag flyr: mitt beslut är oryggligt. Men jag kan icke
lefva utan att veta mig ännu af eder med kärlek ihågkommen,
och därför skall jag stundom skrifva till dig
och till våra barn samt kyssa med tårar de rader I
skänken mig. Lef lycklig, du min själs älskade! O att
jag kunde vara din maka utan att rodna för dina barn!
Hälsa min Paul, min Vera! Hälsa äfven Bernhard, hälsa
Louise, och bed dem förlåta mig, för min kärleks skull,
all den sorg jag gjort eder.

Ester Larsson,
fordom grefvinna Bertelsköld. »

-- Min far -- sade grefve Bernhard, som i detsamma
inträdde -- behagar ni stiga ned? Min bror
Paul har just anländt, tillika med sin mentor, en något
förläst person, som kallar sig Erik Ljung.

-- Paul! I detta ögonblick! Hvad skall jag svara
honom, när han frågar efter sin mor?

-- Madame skall blifva förtjust, sade grefve Bernhard
gäckande. -- Hon återfår sin son relegerad från
akademin.

--

7. Vallflickans visa.

En dag är för Herren såsom tusende år och för folken
sasom femtio. Deras dag förgår, deras afton kommer,
som alla andras. Och en morgon, när de vakna, finna
de med förundran allting nytt.

På frihetstidens urtafla i norden pekade visaren mot
elfte timmen af dygnet, och dess långa, stormiga dag var
nära förliden, när många ännu trodde den stå i sin middags
solsken. Endast här och där stod en väktare i det
höga tornet, där blicken ej skymdes af människornas äflan,
och aktade, full af orolig väntan, på tecknens betydelse.

De voro klara nog för dem som ville förstå, och
dock förstod man dem icke. Såsom det nu var, kunde
det omöjligt länge förblifva. Riket var sjukt af inre tvedräkt,
och bakom det tunna sminket på kinderna såg
man tidens anlete blekt som döden. Den ena armen
brottades med den andra; dit den ena foten ville, dit
ville icke den andra gå. Det ena ögat såg, och det ena
örat lyssnade emot vänster, medan det andra ögat och
örat vändes mot höger. Hvarje nerv var öfverretad,
men hvarje muskel slapp af trötthet. Hjärtat klappade
ojämnt; alla onda lidelser tycktes ha stigit i hufvudet
och förmörkade blicken. Det nordiska lejonet var på
sin ålderdom förvandladt till en hydra med femhundra
hufvuden i stället för ett, och alla dessa hufvuden betos
och refvos inbördes.

Hvarför allt detta? Var då friheten en så stor
olycka, att bättre dagar blott kunde randas öfver dess
graf? Nej, friheten -- den sanna friheten! -- är folkens
hälsa och lycka, deras jordiska mål, deras högsta
lifsvillkor, förutan hvilket ingen varaktig välgång, ingen sann
utveckling finnes. Men i friheten beror allt på hennes
sedliga botten. Bygg henne på en sådan, och hon skall,
lik elden, värma och lysa. Ryck henne därifrån, och
hon skall, lik elden, bränna och ödelägga. Friheten
liknar luften, hvars osynliga massor ständigt sträfva till
jämvikt. Där jämvikten rubbas, uppstår storm. Frihetstiden
i Sverige och Finland föll för det att friheten gått
från sin sedliga grund, och med detsamma hade hon så
oförmärkt gått öfver sitt mått och slagit om i sin motsats.
Frihetstiden föll för det att rikets gyllne pokal, som var
grundad på två fötter, balanserades på den ena.

Sent en afton i Juni år 1771 gingo tvenne män
under ekarna och kastanjerna i Ekolsunds park.

Den äldre af dem var en hög, ståtelig herre om
vidpass femtio år, med synbar, nästan prudentlig omsorg
klädd i den tidens hofdräkt, som trotsade själfva landtlifvets
frihet, och lyssnade vördnadsfullt på den yngres
ord, under det att moln af bekymmer tycktes förmörka
hans höga panna. När han stundom yttrade några ord
till svar, var det kort och afmätt, likasom efter ett ceremoniel,
men hans ord röjde den pröfvade statsmannen
och antydde på engång ett klart omdöme och ett
orubbeligt lugn.

Den yngre af de två var endast fem och tjugu år
gammal, också han i en brokig kostym efter den tidens
franska mod. Öfver de korta, svarta underkläderna af
sammet, knutna med röda bandrosor, den gula sidenvästen
och den blå sammetsrocken hade han vårdslöst kastat
en kort spansk kappa af svart kläde. Han bar spetshalsduk,
mansehetter, peruk, hårpung och trekantig hatt,
men allt detta med den ledigaste, behagfullaste elegans,
och han talade med ytterst lifliga, uttrycksfulla åtbörder,
i det han än påskyndade sina steg, än stannade tvärt,
än fattade sin ledsagare under armen, än åter drog sig
tillbaka och gestikulerade med händerna, likasom behöfde
han alla dessa vältaliga tecken för att komplettera ett
språks fattigdom. I hans vackra, fina, intelligenta ansikte
spelade oupphörligt hvarje muskel i de mest växlande
uttryck, och i synnerhet hade de stora, blå, glänsande
ögonen en underbar makt att återspegla hvarje nyans af
känslorna i hans inre, liksom det lugna hafvet skiftande
speglar solglans och skyar. Och dock var det sagdt
om dessa ögon, att de voro lika ogenomskådliga som
uttrycksfulla, lika gåtfulla som fängslande, ty sådan var
denne ynglings hela personlighet. Naturen hade danat
honom öppen som dagens ljus, men lifvet hade af honom
gjort en sluten bok. Han hade uppvuxit under en tid
af så många ränker och stod så beständigt omgifven af
hemliga fiender, att förställning hos honom blef en nödvändighet,
inlärd från spädaste barndom, och aldrig såg
man ett mera beslöjadt inre döljas bakom en skenbart
mera okonstlad uppriktighet.

Och likväl fanns det ögonblick, när äfven detta
dolda innersta blef klart för de få invigde, som hade
det sällsynta förtroendet att skåda dit in. Det var konungens
forne guvernör, grefve Scheffer, för hvilken Gustaf III
nu i ett sådant ögonblick öppnade om icke hela, dock
tre fjärdedelar af sitt hjärta.

Ställningen låg klar för dem båda; de öfversågo den
likt ett schackbräde, på hvilket konungen, omgifven på
alla sidor af hersklystne och herskande motståndare, ej
kunde röra sig ur fläcken utan att sätta kronan, kanhända
lifvet på spel. Tvungen att stå orörlig, skulle äfven
denna ställning långsamt, men säkert kosta hans krona,
och enda utvägen var att sätta andra pjeser i rörelse, för
att så småningom bereda den kungliga schackdockan
friare spelrum, mera själfständighet.

Omgifven, firad, beundrad af allt hvad Paris hade
gladt, snillrikt och lysande, hade den unge konungen för
tre månader sedan mottagit budskapet om sin faders
hastiga död och sin egen tunga, maktlösa krona. Därefter
hade han skyndat att försäkra sig om Ludvig XV:s
sympatier och understöd; han hade utan betänkande
underskrifvit den konungaförsäkran svenska rådet skyndade
att förelägga honom; han hade på återresan besökt
sin berömde och farlige morbroder, kung Fredrik i Potsdam,
och nu stod han beredd att öppna den svenska riksdagen,
där hans oförsonliga fiender, Mössorna, efter sitt nederlag
två år förut, hade återfått makten och där Ryssland och
England med fulla händer utströdde penningar för att hindra
hvarje försök till att uppresa riket ur dess djupa förnedring.

Om allt detta hade konungen rådgjort med sin förtrogne,
och ställningen var så förtviflad, att ingen annan
räddning syntes möjlig, än att obetingadt förödmjuka
sig under partiernas maktspråk. Man hade talat om
att till en början försöka medla mellan partierna och
smickra de förbittrade Mössorna med några platser i rådet.

Detta var att börja sin regering med en bitter förödmjukelse,
så mycket bittrare emedan Mössorna fordrade
åtal mot den aflidne konungens rådgifvare. Den unge
konungens kinder glödde af harm.

-- Ah -- utropade han, i det han åter stannade
tvärt och slog sig för pannan -- finns uti världen en
olyckligare konung än den, som ej äger annat val, än
att rodna inför sig själf, eller gifva sitt rike till spillo?

-- Ja, sire -- svarade grefve Scheffer värdigt --
det finns en olyckligare, och det är den som måste underkasta
sig båda delarna.

-- Det är sant, återtog konungen lugnare. Mitt rike
ligger i vanmakt, min krona vacklar för hvarje vindfläkt,
och dock ville jag ej byta Sverige mot Polen, eller min
krona mot Stanislai. Det finns en tredje utväg, och
ännu äger jag valet fritt.

-- Jag vågar tvifla därpå, sade grefven.

-- Hvad? Om alla mina bemödanden misslyckas;
om jag förutser Stanislai öde, kan jag ej abdikera?

-- Ers majestät vet bättre än jag, att Sveriges öde
då skall ofelbart blifva Polens.

-- Soit. Min heder blir sauverad för eftervärlden.

-- Ingen ära skall för eders majestät öfvergå den,
att ha räddat sitt rike.

-- Tror ni? frågade konungen tankfull. Ack, min
grefve, en usel mössa är i detta ögonblick mera värd,
än hela min krona!

De samtalande hade nu närmat sig till parkens
omhägnad, och innan grefve Scheffer hann svara, hördes
därutanför en vallflickas friska sång, när hon på gångstigen
dref sina kor från betet. Vandrarne lyssnade.
Det var en af dessa melodiösa visor, hvilka så ofta i
Sverige likasom leka i löf och toppar:

Och när jag får krona, när jag blir brud,
i rosor och blader,
si då skall jag dansa fin i min skrud,
och då är jag glader.

Min krona, hon är så grann och så grön
i rosor och blader,
och aldrig så finns en krona så skön,
och då är jag glader.

Där skall ingen gosse dansa mig kull
i rosor och blader,
Vallflickans visa.



och trohet får ej min krona af gull,
och då är jag glader.

-- Se där en profetia! skämtade grefve Scheffer.

-- Ja i sanning, svarade kung Gustaf leende. Jag
skall ock se till att ingen dansar mig kull, och då
hoppas jag att trollen ej skola taga min krona.

--


8. Ett fädernesland på auktion.

Riksdagen i Stockholm utblåstes den 13 Juni 1771,
och enhvar gjorde sig beredd, om icke att göra sig
förtjent af sitt fädernesland, så åtminstone att förtjena
därpå.

Samma dag skulle borgare och bönder välja sina
talmän.

Den unge riksdagsmannen Jonas Bertila från Storkyro
var nyss uppstigen och satt fördjupad i läsningen
af sitt morgonkapitel i bibeln, när det knackade på
dörren till hans tarfliga rum på Söder, och in trädde i
välfriserad peruk en ung vice häradshöfding, privatsekreterare
hos hattchefen baron Höpken.

-- Är det riksdagsman Bertila? frågade den friserade
mannen med inställsam ton.

-- Ja. Hvarmed kan jag vara till tjenst?

-- Jag ville bara fråga hur det är med hälsan,
efter riksdagsman ej var med i går afton på källaren
Röda tuppen. De flesta af hedervärda bondeståndet
voro tillstädes och språkade om rikets bästa vid en
mugg af det bästa Rostocker öl, som ännu blifvit tömdt
för den goda saken. Jag förmodar att riksdagsman
känner affären. Man röstar på Erik Andersson, och
kontanta erkänslan är hundra plåtar, som jag här heder
få afbörda mig.

-- Hvad skall det tjena till? frågade den unge,
ännu oerfarne riksdagsmannen, när hans friserade gäst,
utan vidare krus för en så naturlig och vanlig sak, begynte
uppräkna sin sedelpacke på bordet.

Den fine herrn missförstod frågan.

-- Summan är väl ej så stor som min principal
skulle önska och en man med så stort inflytande kunde
förvänta -- återtog han, utan minsta förlägenhet --
men tiderna äro knappa, och riksdagsman kan vara förvissad
att vid första tillfälle blifva särskildt ihågkommen.
I förtroende sagdt, ha vi kungen och friheten på vår
sida! Det blir således vid Erik Andersson, det är ju
afgjordt?

-- Ja, visst har jag tänkt rösta på Erik Andersson,
men icke behöfver herrn eller någon annan blåsa det
i mitt öra, genmälde den hederlige Jonas, hvars tröga
finska blod nu ändtligen började komma i jäsning. --
Hvad vill herrn med de där usla sedellapparna? Tänker
herrn köpa min röst?

-- Jag gissade strax att det var för litet; finnrackarn
blir dyrlegdare än jag trodde, men man får hålla honom
vid humör, han kan influera på -andra! tänkte Hattarnes
underhandlare förargad inom sig och framdrog med något
mera krus än förut en ny sedelpacke.

-- Jag är säker på, att alla af hedervärda bondeståndet
från Finland votera, som riksdagsman Bertila, för
den goda saken, tillade mannen, i det han betydelsefullt
smällde sedlarna i bordet.

Detta var tämligen tydligt. Bertila hade väl kommit
med en rar oskuld in i detta stora mäklarkontor, som
kallades riksdag, men han hade varit ett komplett pundhufvud,
om han ej förstått ett så vältaligt teckenspråk.
Han hade ock så småningom hunnit fatta beslut, och
resultatet var, att han grep den fine herrn i armen,
ledde honom till dörren och kastade sedelbuntarna efter
honom i trappan.

-- Där har herrn traslapparna! utropade den förbittrade
bonden efter honom. -- En annan gång kan
herrn lära sig veta hut, när herrn talar till fria bönder.

-- Anfäkta och regera, att jag ej hade guldmynt!
knotade Hattarnes ombud misslynt under vandringen
utför trappan. -- Tiderna bli allt sämre, och dessa bondlurkar
bli för hvar dag sturskare. Förr fick man dem
att dansa fandango för en mugg öl. Nu duger det ej ens
att proppa dem med sedelmynt fulla som korfvar; det
skall, kantänka, vara en silfverkanna, eller ett armband
åt mor, eller en pung äkta dukater! Jag är säker på
att Mössorna hunnit förut och låtit den dumma finnkole
höra klangen. Han voterar på vår motpart, det är klart
som dagen, och det har kungen för att han gnider på
fyrkarna.

-- Står det så till med Hattarnes ärlighet, ger jag
dem böfvelen, tänkte på sin sida Jonas Bertila vid sig
själf, i det han satte sig att, dagen till prydnad, afskrapa
sitt skägg med en rakknif, tillverkad uti hans egen
smedja. -- Nej, då vill jag tro att Mössorna äro hederligt
folk, som ej krypa på smygvägar fram till målet. Jag
går öfver till Mössorna; då få vi fattiga finska bönder
åtminstone lefva i fred för ryssen.

Icke förr hade han kommit till detta, som han
tyckte, kloka beslut, innan det ånyo knackade på hans
dörr och denna gång med en betydligt gröfre näfve.
Dörren öppnades, och in stöflade en f. d. riksdagsman
af bondeståndet, hvilken, sedan hans hemman gått under
klubban, anlagt ett bränneri på general Pechlins gods
och brukades till att springa ärenden för Mössornas
chefer till gamla vänner i bondeståndet. Mannen var en
grofhuggare, enkom bestämd att imponera på bönderne
med en dryg portion framfusighet, som skulle föreställa
ett rättframt väsende, och en oförskämdhet utan like,
som skulle passera för rutin i affärerna.



-- Nå, hur står det till, gubbe? sade detta värdiga
ombud och slog sig ned på den andra målade trästolen,
ty flera än två funnos icke i rummet. -- Bra med hälsan
och ännu bättre med kassan? Hvad tusan, Bertila, jag
tror att ni gör er fin? Låt skägget växa, gubbe, så kan
ni tala ur skägget, och lämna den där släta hakan åt
kungens morsgrisar. Vi äro fria bönder, som ej förstå
att lägga våra ord i krumilurer, och rårt ansikte får
duga sådant det är. Brukar ni ta er en sup på morgon
kvisten? För min del dricker jag hellre svenskt öl.

-- Hvem är ni? frågade Bertila, som aldrig sett
karlen förr och ej fann sig särdeles smickrad af hans
påflugenhet.

-- Hvem jag är? Det var en fråga! Det hörs att
ni är nybakad i riksdagströjan. Annars känner hela
Sverige den ärlige, gamle Hallberg, som aldrig krusat
för hög eller låg. Men det är detsamma; vill ni ha en
vän som ni kan lita på och som är bonde till kropp
och själ, så säg bara ett ord. Hvarför kom ni ej i går
till källaren Solen? Vi bönder rådslogo där om rikets
bästa, så det yrde kring knutarna. Här skall bli annat
ljud i skällan, skall ni få se, och nu tänka vi stoppa
kungen uti vår högra stöfvel och herrarne i vår vänstra.
Vi tänka votera på Josef Hansson från Elfsborgs län;
det är en karlakarl, och därför voterades han ut ur
ståndet för två år sedan, när Hattarne matade oss med
fransk konfekt. Jag slår vad om en gödgris till nästa
jul, att ni tänker som jag. Fattiga äro de som gräshoppor,
och snömos bjuda de oss; men en ärlig karl
förtjenar sin dagspenning, det är min katekes, och ni
skall ha ert, Bertila. Hvad säger ni om femti plåtar?
Det har ni allt en bra oxe för och dessutom en
silkesduk, så att ni blir välkommen hos mor.

-- Femti plåtar? svarade Jonas, som nu begynte
förstå hvartåt talet lutade. -- Här var en herre nyss,
som bjöd hundra.

-- Falska sedlar, bara utprångladt tjufgods, lita på
det, Bertila, så sant jag är bonde till kropp och själ.

Nå, ni var väl så klok att ni gaf honom respass utför
trapporna?

-- Ja, det gjorde jag.

-- Sade jag icke det?  Ni är en krona till
riksdagsman, och därför skall ni få sjuttio plåtar, äkta,
gångbart mynt, som ni ej kommer att hänga för.

-- För hvad välgjordt?

-- För hvad? För er ärlighet, er duktighet, och
för att ni står på rikets bästa.

-- Men om det nu icke faller mig in att sälja
min röst?

-- Om? Jo ni är en lustig kurre, Bertila. Hör på,
jag skall säga er en sak i förtroende. Ni skall få hundra
plåtar, med villkor att ni ej talar om det för någon
kristen själ. Hvad säger ni om det, hvasa?

-- Vet hut. Jag är ingen tjuf.

-- Jaså. Sjunger ni ur den ton, så är det er egen
skada. Gärna för mig kan ni låta tjufvar och rackare
styra riket. Jag säger rent ut min mening och råder er
som en vän. Ni kan väl icke begära hundrafemti heller?
Här finnas nog andra som mena väl med fäderneslandet.
Och så skall jag hviska er något i örat: kungen är på
vår sida! Ja, hvad tycker ni, är det ej f-n? Nå, får
gå för hundrafemti, efter ni är så finsker utaf er!

-- Är det nu slut med auktion? frågade Bertila, i
det han bortlade rakknifven och reste sig hotande upp.

-- Ni var mig en turk! genmälde underhandlaren,
som åter missförstod meningen och grep med en grimas
i sin bröstficka. -- Sannerligen, min gubbe, är ni icke
en smula hundfatt. Men går det ej af för mindre och
lofvar ni göra skäl för er, så -- kör för tvåhundra!
Det är mitt sista ord, så sant jag är bonde till själ och
kropp.

-- Och så sant jag är bonde till kropp och själ,
skall jag lära er huru en ärlig karl svarar på sådana
rackarknep! genmälde Bertila, grep karlen i kragen och
kastade honom burdus utför trapporna.

-- Sakramentskade finnkole! mumlade
underhandlaren, i det han tog sig om ryggen. -- Det är bara för
att Hattarne bjudit honom tvåhundrafemti!

-- Jag märker att Mössor och Hattar kunna taga
hvarandra i hand! sade Bertila föraktligt. Arma fädernesland!

--


9. Högsta anbudet.

Uppfylld af harm, gick Jonas Bertila till sin släkting
Thomas Larsson, sonson till borgarekungen och
riksdagsman för Vasa stad, sedan Grönberg afsagt sig.
Ännu en timme eller par återstodo, innan man skulle gå
att votera i stånden, och den unge bonden ville höra
borgarens mening.

Thomas Larsson var en stel, fåordig man om fyrtio
år och, liksom far och farfar, en köpman från hjässan
till fotabjället. Han var driftig, arbetsam, klok, som
hela hans släkt, och därför icke heller sinnad att
slösa med faderns förmögenhet; men den åder af järn,
som dittills genomgått släkten och i farfadern hårdnat
till skarpaste stål, hade begynt mjukna i de senare
två generationerna. Man visste ej mera ondt om Thomas
Larsson än om andra rika småstadsmagnater, på hvilka
afunden gärna naggar; men det troddes att han icke
var så osäljbar som hans ekonomiska ställning kunde
ha tillåtit honom, och därför var det ej utan tvekan
Jonas begaf sig till denne sin småkusin, för att af
honom begära råd.

-- Gör som du vill, sade den försiktige
köpmannen. -- Jag voterar för Mössorna. Vår släkt
har varit Mössor i femtio år, och därför blef jag
vald.

-- Har du fått betaldt för det? frågade Jonas, mörk
i hågen.

-- Betaldt eller ej, jag röstar på den jag anser
för bäst.

-- Och du har samvete att mottaga ryska pengar!

-- Eller engelska, smålog Thomas med buttert
löje. -- Man vet ej så noga; de lukta hvarken
sulläder eller stenkol. Det skulle ej skada dina affärer
att vara mindre skenhelig. Tager ej du, så tager en
annan. Penningar komma in i riket, och det är
hufvudsaken.

-- Är det hufvudsaken? För hvad anser du då
nationens heder och välfärd? För hvad anser du ditt
eget samvete?

Köpmannen skakade otåligt på hufvudet.

-- Så är det, när man skickar pojkar till
riksdagen! brummade han. Fraser och återigen fraser och
ingenting annat än fraser! Nationens heder? Landets
välfärd? Det låter allt mycket vackert, men sådant få
vi här höra från morgon till kväll af hvarenda skojare,
han må kalla sig Hatt eller Mössa. Mitt samvete är tio
år äldre än ditt, och när ditt blir tio år äldre, skall du
lära dig sörja för landets bästa på samma gång som för
din ekonomi.

Punkt. Med detta besked gick den unge bonden
till ståndets samlingsplats, och se, där höllos verkligen
de fagraste tal om rikets bästa, fäderneslandets sanna
välfärd och medborgares pligter, här och där späckade
efter behof med förespeglingar om utvidgade privilegier
för det hedervärda bondeståndet. Alla talare brukade
samma fraser, endast med den skillnad, att
Hatte-vännerne framställde Mössorna som de nedrigaste
riksförrädare, hvilka någonsin skådat dagens ljus, medan
Mössorna på sin sida bedyrade, att all ofärd i riket
kom från de ilskne Hattarne och att landet aldrig
skulle få lugn, innan dessa odjur blifvit i grunden
utrotade. Den ärlige Jonas Bertila uppfylldes med blygsel
och afsky: han visste ju, att alla dessa tal voro skrifna
i de osynlige chefernes kansli. Han visste nu, att alla,
eller nästan alla af dessa högljudda fosterlandsvänner
sålt sin patriotism för kontant betalning, de enfaldigaste
för femtio plåtar, de slugare för hundra, hundrafemtio
eller tvåhundra, alltefter deras skicklighet att preja under
handlarne, som slumpvis åtagit sig att leverera så eller
så många röster och hade sin lofliga profit på allt hvad
de kunde pruta.

De fientliga partierna syntes i början ungefär
jämnstarka, det vill säga lika väl besoldade. Men snart visade
sig, att Mössorna betalat rundligare, och de segrade
således vid omröstningen med åttiofyra röster mot sextioen.
Jonas Bertila hade tillhört minoriteten. Han tyckte icke
om Hattarne, men ännu mindre om Mössorna.

På samma sätt gick det i borgareståndet. Mössorna
segrade med sjuttiotvå röster mot femtiofem. Aldrig
hade partierna varit oförskämdare, aldrig djärfvare
användt alla möjliga medel för att tillrycka sig segern.
Engelska och ryska ministrarne öste ut guld med
slösande händer, för att betrygga Mössornas framgång,
Och franska ministern, Hattarnes skyddspatron, vände
förgäfves ut och in på hela sin börs. Medan madame
Du Barrys knähund bar ett halsband af juveler, hade
hennes herres minister, baron Vergennes, ej mer än
lumpna tvåhundratusen francs att mata uti de glupske
riksdagsmännen, och kung Gustaf nödgades -- låna
utaf Vergennes! Sveriges rike gick på auktion åt den
mestbjudande, och general Pechlin vågade hånande säga
konungen midti ansiktet, att mutorna voro frihetens
bästa värn.

Nu skulle prästerne välja talman. De voro få till
antalet och därför dyrast att köpa. Men de hade en
fjärdedel af makten: hvarför skulle de sälja sitt land
för hackor? De gode andans män, hvilkas rike dock
icke bort vara af denna världen, de sålde sig med så
mycken skicklighet, att deras bord en lång tid efteråt
dignade under silfver, likasom deras lekamen under
bördan af deras mage.

En egen skickelse hade fogat, att medlemmar af
Larssonska släkten sutto vid denna riksdag i alla de
tre ofrälse stånden: i bondeståndet Bertila, i
borgareståndet Thomas Larsson och bland prästerne hans
farbror, prosten Bertel Larsson, yngre son till
borgarekungen. Till denne prelat gick Jonas Bertila dagen
före talmansvalet. Det hade gått Jonas som mången
annan i stormiga tider: han hade föresatt sig att icke
tillhöra något parti och blef dock småningom tvungen
att sluta sig till endera af de kämpande. Han hade
på försök blifvit en Hatt, han som andra, och gick
nu till prosten, som var hans mors kusin, för att begära
råd hos denne ansedde man, hvilken Jonas alltfrån
barndomen hört omtalas såsom ett mönster i hans stånd.

Prosten Larsson var dock en så fullständig
motsats till sin fromma dotter Cecilia, som en mage af

jordiskt stoft kan vara till ett öga af himmelens glans.
Han var en jättelik gubbe om ett par och sextio år,
blid och leende under de buskiga ögonbrynen, mycket
andäktig, när så behöfdes, men aldrig tänkande på
annat än egen fördel. Han var nu tredje gången
riksdagsman, och det hade
kostat honom vackra fyrkar
åt hans ståndsbröder på
hemorten, men det var ock
en affär som han förstod
att sköta med utmärkt
skicklighet. När Hattarnes
ombud bjöd honom
femhundra plåtar, höjde han
blott på axlarna och
förklarade att han icke
åsyftade någon timlig vinning,
utan tänkte votera för Mössorna, hvarefter anbudet
stegrades småningom ända till tretusenfemhundra, som
uppräknades kontant på hans bord och med den blygsammaste
min strökos in i den stora lådan. Då ändtligen fann sig
prosten öfvertygad om att Hattarne hade rätt. Och
när dagen därefter Mössornas ombud kom för att bjuda
honom en lika fullviktig kontant erkänsla, förklarade
prosten Larsson, i enlighet med sina nya principer,
att han ingalunda ville hafva några syndapenningar,
emedan hans samvete bjöd honom att votera med
Hattarne. Följden var, att anbudet höjdes med
femhundra plåtar i sänder, och när man på detta sätt
kommit till den nätta summan af femtusen plåtar samt
det förmärktes att måttet var fullt, begynte prosten till
sin stora förundran finna, att Mössorna ej hade alldeles
orätt. Man skulle endast bereda sig på den sorgliga
möjligheten, att den gamle, halfblinde domprosten Pryss
i Åbo en vacker dag kunde vandra all världenes väg,
och för en så bedröflig händelse vore det af mycken
vikt att hans plats skulle intagas af en fosterländskt
sinnad man, som förstod att bevaka ståndets intresse,
hvarför han, Larsson, vore beredd att uppoffra sig för
detta tunga och ansvarsfulla kall, ifall han därtill erhölle
skriftlig försäkran om survivansen. Förbindelsen
utfärdades -- ty hvad föråmdde ej Mössorna? -- och nu ändtligen
insåg den vördige mannen, att Hattarne hade i högsta
grad orätt och Mössorna däremot voro fäderneslandets
ende sannskyldige grundpelare. Affären var ej att
förakta. Hvilket oskattbart värde har ej en öfvertygelse,
som först på ena, sedan på andra sidan inbringar den
vackra frukten af inalles åttatusenfemhundra plåtar och
en domprostevärdighet!

Jonas Bertila fann sin släkting vid det briljantaste
lynne och fattade i sin oskuld mod att beklaga sig öfver
det oförskämda mutsystem, som rådde vid riksdagen.

Prostens breda läppar krusades af det behagligaste
smålöje.

-- Du må väl säga! suckade han och höjde blicken
andäktigt mot taket. -- Världen är full af ondska, och
Mammons trälar tänka på intet annat än sin köttsliga
lusta. Vi måste rusta oss till en hård strid och ej
heller försmå världsliga vapen. Vi måste se till att en
ringa del af denna världens håfvor kommer på värdiga
händer, den goda saken till fromma. Vi få  ej stöta
ifrån oss de timliga gåfvor himlen kan skicka oss, för
att befordra kyrkans och landets bästa.

--  Det förstås; men vördige far tar väl icke mutor
ändå? frågade bonden oskyldigt.

-- Bevare oss! svarade prosten, något förlägen med
all sin hårda panna. -- Hvem skulle taga mutor! Jag
menar allenast att man icke försmår någon ringa skärf,
som kan komma en fattig församling till godo, i
synnerhet när man vet sig göra landet en tjenst därmed.

-- Vördige far tager således mutor? frågade Jonas än
en gång, ty han tyckte sig känna ett os af ondt samvete
i dessa slingringar.

-- Man skall icke vara för sträng, min son!
förmanade prosten i faderlig ton. -- Vi äro alla svaga
dödliga; vi måste tänka på våra fattiga barn och icke
försmå hvad himlen beskär oss af detta jordiska goda.

-- Och vördige far sitter dock med ett fett pastorat
och ett stort arf! utropade Bertila uppbragt.

-- Jag är en fattig Herrans tjenare, som knappt
har mitt dagliga bröd, det vet du ganska väl, käre son!

-- Djäfvulens tjenare är du, fördömde präst, som
säljer ditt fädernesland! utropade Jonas Bertila i fullt
raseri, smällde dörren i lås och rusade ut.

--


10. En audiens hos Gustaf III.

Alla Hattarnes omkostnader voro förgäfves;
tvåhundratusen francs lågo kastade uti sjön. Mössorna segrade
i prästeståndet med en rösts pluralitet, och biskop
Forssenius från Skara blef deras talman. Det hade
kostat dem tre tunnor guld i rublar och pund sterling,
men de hade också nu tre fjärdedelar af makten. Den
sista fjärdedelen återstod: adeln skulle välja sin 
landtmarskalk. Detta skulle göra segern på ena sidan,
nederlaget på den andra fullständiga.

I det svenska riddarhuset, med dess gamla lysande
anor, skulle man således sluta auktionen. Alla rustade
sig att segra eller dö -- för fäderneslandet? Nej, för
sin andel i rofvet.

Den hederlige Jonas Bertila hade nu på en vecka
sett och hört mycket, hvarom han ej kunnat drömma,
men ett var för honom obegripligt, nämligen hvad kungen
månde mena om allt detta. Jonas förstod ganska väl
huru herrarne kifvade om att styra riket, huru det ena
ståndet ville skaffa sig privilegier på de andras
bekostnad och huru det ena var sniknare än det andra
att roffa penningar; men han förstod ej hvad konungen,
som ingen uppenbart brydde sig om, men alla i hemlighet
åberopade, hade att göra med alla dessa intriger. Med
sin gamla ärfda vördnad för landsens fader, kunde
Jonas ej annat tro, än att kung Gustaf var okunnig
om det skändliga ocker, som här på alla sidor bedrefs
med landets välfärd, och han ansåg det vara sin pligt
som trogen undersåte att upplysa den stackars bedragne
monarken om huru illa hans ständer foro med landets
heder.

-- Den gode kungen är ännu så ung och ovan,
tänkte Jonas vid sig själf. -- Han vet ingenting, han
tror att allt går ärligt till, och hans hofherrar akta sig
att låta honom titta i korten. Men jag vill gå till honom
och säga honom rent ut hur det är, om än min snåle
kusin i borgareståndet skulle spricka af harm, och om
än min vördige morbror i prästeståndet skulle sju gånger
läsa litanian öfver mig.

Sagdt och gjordt. Jonas hade nyss läst i
Posttidningen, att kunglig majestät i nåder tillät alla sina
undersåtar, höga och låga, att personligen frambära
till honom deras klagomål eller önskningar alla måndags-,
tisdags- och onsdagseftermiddagar klockan mellan
fyra och fem, uti kungliga slottet. Det var just nu en
onsdag, och Jonas begaf sig raka vägen till majestätet.

När han nalkades slottsporten, när han såg vakterna,
och när den stora, majestätiska byggnaden med
sina stenmassor likasom tryckte honom till intet, då
kände Jonas för första gången sitt hjärta klappa fortare
än vanligt. Hvad hade han här att göra? Och
huru skulle han, en okunnig bonde, förstå att lägga
sina ord för så höga herrar? Gjorde han ej klokast
att vända om? ... Men nej -- han såg ju svalorna
flyga lika oförskräckt in genom den höga porten, som
han sett dem flyga under hans låga takås i Storkyro,
och var han icke förmer än svalorna? Var han ej riksdagsman?
Kom han ej uti ärliga afsikter? Han klef på.

I förrummet fick han vänta, medan jourhafvande
kammarjunkaren införde supplikanterne till audiens i
den ordning de anmält sig. Här sågos invalider på träben
från pommerska kriget, tjenstemäns änkor med åtta
plåtar i pension, fattige kaplaner som sökte pastorat,
bankrutterade köpmän som ville anlägga såpsjuderi,
madamer som höllo krog och klagade på polisen, stensprängare
som blifvit blinda af krut, afskedade aktörer
som deklamerade stycken ur Don Ranudo di Colibrados,
utsvultne poeter som buro i fickan alnslånga plakater
med fägnerim, skomakarpojkar med öronen i lås af
deras mästares örfilar, sotare som ramlat ned genom
skorstenen, kort sagdt en profkarta på all verklig eller
inbillad nöd, och alla dessa hade på förhand öfverläst
långa läxor, hvarmed de ville bestorma konungens medlidande.
Men emedan den korta timmen på detta sätt
knappt skulle räckt till för en eller två, tillsades hvar
och en att expediera sin sak på två minuter, därest ej
hans majestät behagade särskildt fråga dem, och därför
stodo nu alla med svetten i pannan begrundande bästa
sättet att tala kort och begripligt, medan kammarjunkaren
stod obeveklig med klockan i handen och afklippte
harangen. Märkvärdigt var emellertid att se, huru de
fleste gingo häpne in och kommo strålande ut, ty kung
Gustafs berömda konst att vinna människors hjärtan
med ett vänligt ord eller en nådig blick förnekade sig
aldrig vid dessa tillfällen, och han hade nu mera skäl
än någonsin att tillvinna sig hjärtan, ty alla dessa voro
ett kapital i hans rörelse. Han försmådde icke den
ringaste, han behöfde dessa människor kanske mer än
de behöfde honom.

Jonas tyckte sig igenkänna en af supplikanterne.
Det var Mössornas löpare, Hallberg, i egen hög
person.

-- Vänta du! tänkte den ärlige bonden.

Ändtligen kom turen till Jonas, och innan han i
tankarna blifvit färdig med det märkvärdiga tal han
ämnade hålla till kungen om riksdagens ofog, stod han
redan ansikte mot ansikte inför Sveriges, Finlands och
Storkyros beherskare.

Kung Gustaf satt i en något enklare dräkt än vanligt
vid ett litet arbetsbord af ebenholts, och bredvid honom
stod, jämte vakthafvande adjutanten, en sekreterare, som
mottog supplikanternes ansökningar.

Väntande att höra den unge bonden i hans vadmalsjacka
frambära någon supplik om eftergift uti skatterna,
egnade konungen den inträdande en flyktig och frågande
blick. Men Jonas var icke så genast färdig; den ena
minuten förgick, och med den gick hälften af den bestämda
tiden för hans audiens.

-- Hur står det till, min vän? frågade kungen utan
minsta tecken till otålighet. Han hade särskild orsak
att vilja stå väl hos bönderne.

Bosatt i Storkyro, men född i Munsala, talade
Jonas Bertila lika ledigt svenska som finska, och denna
färdighet hade kommit honom väl till pass vid riksdagen,
där de bönder, som blott kände finska språket, stodo sig
ganska slätt -- en mot åtta eller tio, som de vanligen
voro i det förenade svenska och finska bondeståndet.
Jonas skrapade således med foten och svarade:

-- Gud bevare hans majestät! Det står illa till.

-- Hvad har du att klaga? Går ditt hemman i
mät för kronorest, eller har du blifvit betungad med
långa landsvägar? frågade kungen.

-- Tackar som frågar, svarade Jonas, hvilken nu
begynte få mål i munnen. -- Jag står mig bärgandes
lagom, fast mantalet tynger, men det står illa till med
riksens koraljer. Det bär rakt åt fanders, skall jag säga
nådig majestät.

Kungen smålog och gaf en vink åt kammarjunkaren,
som med sin klocka i handen var färdig att tvärt klippa
af denna hotande början.

-- I hvad afseende står det så illa till? återtog han.

-- Jo, sade Jonas, det står så till, att de mjölka
andras kor till höger och vänster här vid riksdagen.
Nådig majestät skall tro, att de grassera värre än
mönsterskrifvare. Här löper folk i smyg, som tasslar
med bönderne och tasslar med borgarne och tasslar
med prästerne och ha fickorna fulla med sedlar och
silfverdalrar, lirum larum, åt hvem som vill ha. Och
bönderne bocka, och borgarne bocka, och prästerne
bocka och säga: tackaremjukast, på hvem skall jag rösta?
Jo, svaras det: rösta på Hansson! Rösta på Sebaldt!
Rösta på Forssenius! Och tok gör som galen ber. Si,
så går det till. Men det bär sig inte, ser nådig majestät,
och om de skulle slå ihjäl mig på stället, så säger
jag: det är blankt rackeri! För där är ännu en knut
i härfvan, som de akta sig att tala om, och därför
kan nådig majestät aldrig i världens tid få nys om alla
svinhunderier.

-- Hvad kan det vara? Tala fritt, min redlige
danneman! sade kungen, road af bondens frimodiga språk
och genomskådande hans ärliga afsikt.

-- Jag ber om nåd, ifall jag talar hufvudet af mig,
för det kan hända jag talar hufvudet af andra med --
svarade Jonas försiktigt -- men si saken är den, att
det har allt varit i säck, innan det kom i påse. Nådig
majestät kan aldrig tro hur det är.

-- Nå, hur är det?

-- Jo, fransman har köpt en part i riket, och engelsman
två, och ryssen två och en half. Det finns folk
som sålt riket åt alla tre. För si, det är deras pengar!

-- Nej, är det möjligt? Det har jag aldrig vetat,
svarade kungen mycket allvarsamt.

-- Jag kunde tro det, nickade Jonas. Och det
är så godt att nådig majestät får veta det, innan de
schackra hans krona kaputt. Jag för min del tycker
att det är skamlöst.

-- Det tycker jag med, svarade kungen. Men
hvad vill du att jag skall göra med sådana människor?
Icke kan jag hänga upp hela riksdagen?

-- Nej, menade Jonas, i det han såg sig försiktigt
omkring. -- Nådig majestät skulle ta vantarna af dem.
-- På hvad sätt då?

-- Det understår jag mig ej att begripa. Nådig
majestät är slugare än han ställer sig; nog förstår han
det bäst. Jag säger bara som förra spelman.

-- Hur sa' förra spelman?

-- Han sa': det är utspeladt, när fingrarna äro
borta.

En hastig, forskande blixt sköt ut ur de glänsande,
stora blå ögonen och genomborrade den djärfve talaren.
Kanhända misstänkte kung Gustaf, att denne bonde, som
i all sin enfald icke saknade en god portion slughet,


var en af Mössorna utsänd spejare. Men han lugnade
sig och sade strax i sin förra nådiga ton:

-- Jag har hört ett annat ordspråk: i nödfall dansar
man på träben. Tack emellertid för din goda mening.
Är det något du önskar för egen räkning?

-- Tackar som frågar. Ingenting annat än att
nådig majestät kör Hallberg på porten, ty så har jag
gjort. I förrgår lopp han med Mössornas ärenden, och
nu står han därute och vill bocka sig in.

-- Godt, godt, jag skall hafva dig i minne.

Audiensen var slut, och Jonas trädde af. Till sin
ytterliga förvåning såg han att den, som näst efter honom
fick audiens, var ingen annan än - Hallberg.

--

11. Paul Bertelskölds hemkomst.

Vid den tid, när partierna i
Stockholm ifrigast besköto
hvarandra med gyllene kulor,
hade den högst oväntade
händelse, hvilken omtalas i
början af denna berättelse,
spridt en obeskriflig förvirring inom den grefliga 
Bertelsköldska familjen på dess egendom Falkby i Östergötland.
Vi påminna oss att familjens öfverhufvud emottog
den förfärande underrättelsen om sin makas flykt i
samma ögonblick hans yngre son Paul, åtföljd af Erik
Ljung, inträffade uti fädernehemmet.

På den ädle, men svage mannen gjorde denna
nyhet ett intryck såsom hade jorden vikit undan hans
fötter och som hade han från ett hem af huslig lycka
plötsligen blifvit förflyttad midti en folktom ödemark.
Hans första förtviflan vände sig mot äldre sonen,
grefve Bernhard, hvilken, okunnig om hvad som händt,
förökade hans smärta med sitt kalla hån öfver Pauls
relegation.

-- Ovärdige son -- sade den olycklige grefven --
du har förkrossat din faders hjärta; du har jagat ifrån
hans hus den ädlaste kvinna jorden bär!

Det var något i denna förebråelse, som kom äfven
den högdragne unge mannens kind att blekna, alldeles
mot hans vana. Han mottog stillatigande det bref hans
fader räckte honom och som innehöll förklaringen öfver
hans styfmors beslut.

Grefve Bernhard läste, och hans kind blef allt
blekare. Detta hade han icke väntat sig. Han hade
bedömt sin styfmor ur vanliga människors synpunkt,
såsom en klok, men ärelysten kvinna, hvars förmätna
anspråk att vara hans jämlike han borde tillbakavisa
och straffa, ej blott för sin egen, utan äfven för sin
fars och sina syskons skull, hvilka måste i världens
ögon lida af en mesallians. Om hans far af svaghet
låtit fånga sig i denna rangsjuka borgaredotters nät, så
tillhörde det honom, äldste sonen och arfvingen, att
upprätthålla familjens heder. Och om han ej kunde
göra det skedda ogjordt, så ville han åtminstone göra
det oskadligt, genom att låta styfmodern känna hennes
beroende och hans öfverlägsenhet -- genom att återförvisa
henne till den anspråkslösa ställning af en
tolererad person, som var det högsta hon borde eftersträfva.
Att hans styf mor skulle i det längsta söka bibehålla
sin plats af jämlike, därpå var grefve Bernhard beredd;
men att hon skulle fordra allt eller intet, och att hon,
hellre än att köpa en titel med en förödmjukelse, skulle
med ett så djärft beslut afhugga den knut hon ej förmådde
på annat sätt lösa, detta hade aldrig fallit honom
in. För sent insåg han nu, att han misstagit sig om
denna högborna själ, lika stolt som hans egen, blott mera
upphöjd, och en flyktig känsla af ånger, eller snarare
häpnad, intog hans beräknande sinne.

-- Jag hade bort handla varsammare, tänkte han
vid sig själf. -- Blir denna händelse bekant, skall den
väcka skandal; man skall framställa den förrymda som
en martyr, vår familj blir komprometterad, jag själf kan
lida däraf, och det blir desagreabelt att efter en sådan
rupture möta den vildhjärnan Paul. Enfin, här äro
goda råd dyra; man måste göra allt för att kasta en
slöja öfver denna sottise.

Inom kortare tid än det här blifvit omtaladt hade
grefve Bernhard fattat sitt beslut.

-- Lugna er, min far! sade han i en aktningsfull,
nästan öm ton. -- Det är ett beklagligt missförstånd,
som jag hoppas vi snart skola ställa till rätta.
Denna rupture är icke obotlig, blott vi lyckas att gifva
den en mildare färg. Tillåter ni mig att handla i ert
ställe?

-- Gör som du vill, svarade den förkrossade fadern.
-- Blott intet steg som kan sätta en fläck på din moder,
ty hennes heder är vår!

-- Det är också min tanke. Öfverlämna blott
saken åt mig, och jag lofvar att allt skall ställas till
rätta.

Med dessa ord skyndade grefve Bernhard ned från
öfra våningen och yttrade i en snäsande ton åt sin fars
kammartjenare, som mötte honom i trappan:

-- Hvarför var du ej på din post i natt, när grefvinnan reste?

-- När grefvinnan reste? upprepade tjenaren, ytterst
förvånad.

-- Är det din vana, drummel, att sofva, då din
herre behöfver dig? Här kom ju bud i natt, att grefvinnan
måste på ögonblicket resa till Norrköping --
fartyget låg segelfärdigt, som skulle föra henne till
hälsokällan i Pyrmont.

-- Jag försäkrar nådig herr grefven, att hvarken
jag eller någon annan af betjeningen vetat det minsta
därom, bedyrade kammartjenaren, ännu mer förvånad.

-- Och sådana lymlar till sjusofvare lönar man i
sin tjenst! fortfor grefve Bernhard med en väl spelad
vrede. - Hans nåd och jag hade ingen annan än min
spanska José att betjena grefvinnan, när vagnen kom
att afhämta henne. Men om hans nåd varit för efterlåten
mot er, så vill jag införa en annan ordning. Minns
det till en annan gång, min kära Söderlund, såframt du
vill stanna kvar i din tjenst, och säg dina kamrater detsamma.
Hvar är gref Paul?

--Han gick i matsalen och frågade efter grefvinnan.
Men se, där kommer den unga grefven!

Paul kom i detsamma rusande uppför trappan, omfamnade
lifligt sin bror och utropade med hela förtjusningen
af ett adertonårigt hjärta, som åter känner sig
klappa i fädernehemmet:

-- Här har du mig, Bernhard! O hvad jag är
glad att åter vara hos er! Hvar är min mor? Och
huru mår vår far, Bernhard?

-- Å, det var kärt att se dig åter; du är ju lång
som en granadör! Vår far mår ej alldeles bra, men ej
heller illa, och skall bli förtjust att få onfamna dig,
svarade grefve Bernhard, med mycken fattning undvikande
den ena frågan, som var svår att besvara.

-- Och min mor, Bernhard, min mor? Jag hoppas
att hon mår väl? Hvar är hon, säg? Hvarför har jag
ej redan fått omfamna henne? Jag frågade dem därnere,
men fick obegripliga svar.

-- Jag hoppas vår goda mor mår förträffligt, svarade
brodern, med ett för tillfället antaget uttryck af
mycken tillgifvenhet.

-- Du hoppas? Hvad vill det säga? Är hon
sjuk, eller hvarför hoppas du, säg? Men hvar är
hon då?

-- Ah, du vet således ej att grefvinnan är bortrest!
Du har rest förbi brefvet? Men hvarför skref
du ej om din hitkomst? Hade vår mor haft den minsta
aning därom, så hade hon säkert uppskjutit sin resa, ty
så pressant var den väl icke; hon hade kunnat välja ett
annat fartyg.

-- Bortrest? Min mor bortrest! utropade Paul bestört,
i det att tårarna kommo honom i ögonen. -- Och
jag hade så innerligt gladt mig att nu få återse henne!
Ack, Bernhard, hvilken olycka just nu, när jag så väl
behöft att få kyssa hennes hand och öppna för henne
hela mitt hjärta!

-- Jag vet, jag hörde det nyss af Ljung, att du
blifvit relegerad från akademin. Det var ej rätt af dig,
Paul, att handla så obetänkt; men vi skola rådgöra tillsammans
om något moyen och om hvad du nu bör
företaga dig. Vi skola öfverlägga med vår far om din
framtid och din karrier.


-- Min framtid, ah, det är mig likgiltigt, den reder
sig nog. Men min mor, Bernhard, för himlens skull, säg
mig, hvarför har min mor rest bort? Och hvart har
hon rest? I sitt sista bref nämnde hon ej ett ord därom.

-- Det var naturligt, hon ville ej oroa dig. Du
vet kanske ej, att hon redan i några är haft svagt bröst?

-- Hon svagt bröst? Det är omöjligt. Jag har
studerat anatomi, och jag försäkrar dig, Bernhard, att
min mor är så starkt byggd, som en så välbildad kvinna
kan vara. Hvad hon än må lida utaf, men ej kan det
vara af svagt bröst.

-- Du har ej sett henne sedan två år. Hon har
blifvit mycket nervsvag.

-- Hon nervsvag? Men det är ju absurdt. Tror
du att hon blifvit bortklemad som vår tids modedockor?
Om någon har starka, friska nerver, så är det
min mor!

-- Hvad vet jag? Det må läkaren afgöra. Doktor
Winge talade också om något lefverlidande. Kort sagdt,
han föreskref grefvinnan en resa till Pyrmont som oundviklig
för hennes hälsa. Vi arrangerade om ett fartyg
för hennes öfverresa, och i natt kom oförmodadt bud
att skeppet var segelfärdigt och vinden favorabel. Följaktligen
måste grefvinnan afresa med en sådan hast,
att knappt betjeningen visste däraf, och se där orsaken,
hvarför du fick obegripliga svar.

12. Det farliga ämnet.

Och intet bref till mig? frågade Paul tankfull.

-- Det är troligt att grefvinnan skrifvit med
posten; hennes afresa var så oförmodad ... Men vår far
väntar dig.

-- Ej en rad till mig! klagade den vekhjärtade
sonen. -- Huru länge dröjer hon i Pyrmont?

-- Det beror på huru kuren bekommer henne.
Läkaren ger oss det bästa hopp, och vi kunna sannolikt
vänta henne åter i September eller Oktober. Jag ber
dig, Paul, lipa ej så där barnsligt för en simpel sak,
som har ingenting att betyda. Vår far behöfver se glada
ansikten; du kan imaginera dig att han är preoccuperad
och saknar sitt vanliga sällskap. Låt oss amusera
honom, låt oss distrahera honom. Louise skall hjälpa
oss. Hon skall blifva förtjust att återse dig.

-- Förlåt mig, Bernhard, ännu en fråga! Hvaraf
kom det sig, att min mor for så ensam ... att ingen af
hennes närmaste, att ingen enda vän ledsagade henne,
när hon, som du säger, var sjuk och lidande?

-- Både vår far och Louise erbjödo sig att följa
henne till Pyrmont -- svarade grefve Bernhard dristigt
-- men hon afslog det så bestämdt, att vi slutligen
måste gifva vika. Hvad mig angår, vet du, att jag med
allra första måste resa till riksdagen, för att representera
vår familj på riddarhuset. Man säger att de viktigaste
frågor skola där komma före, och jag är, som du påminner
dig, afgjord Hatt. Vi måste till hvad pris som
helst hindra Mössorna att åter komma till makten, och
den nye konungen är ej att lita på. Han torde vilja
flyga högre än vingarna bära.

-- Jag förstår, sade Paul sorgset. Men ingenting
skulle ha hindrat mig att följa min mor. Hvarför kom
jag icke i går? ... Låt se ... ja, så är det. Jag har en
idé. Kom, låt oss gå till min far!



Ett ögonblick därefter låg Paul i sin fars armar.
En uppriktig tillgifvenhet hade alltid nära förenat grefve
Carl Victor Bertelsköld och hans yngre son. Återseendets
glädje var nu likväl mycket blandad. Grefven
betraktade med innerligt välbehag den bildsköne ynglingen,
som i hvarje drag, i synnerhet de mörka, glänsande
ögonen, påminte om modern; men just detta
minne uppfyllde honom med en sorg och en förlägenhet,
som han förgäfves sökte att dölja. Paul åter njöt af
sin fars ömhet, men han fann honom åldrad under de
två år, som förgått sedan deras förra möte, och grefvens
synbara förlägenhet undgick icke hans skarpsynta blick.
Båda väntade och den ena fruktade en förklaring öfver
den gåtlika tilldragelse, som blandat så mycken bitterhet
i detta återseende.

-- Paul vet redan allt, yttrade grefve Bernhard, i
det han växlade en hastig blick med sin far. -- Jag har
underrättat honom om doktor Winges regime, som tvang
vår mor att så hastigt lämna oss, för att i Pyrmont söka
en kur för sitt lefverlidande, och jag har sagt honom
huru gärna min far varit deciderad att följa madame,
därest hon ej så bestämdt hade önskat resa allena. Paul
är ej mera ett barn, min far; frukta således ej någon
ridicule désespoir. Han förstår att trankilisera sig i en
så vanlig sak, och vi äro d'accord om att hoppas det
bästa. Sitt missöde i Åbo vill han revanchera med en
fördubblad succés i Upsala eller Lund.

-- Berätta mig utan fruktan ditt felsteg, sade fadern,
glad att afleda samtalet från det farliga ämnet. -- Hvad
än en Bertelsköld må hafva förbrutit, är jag förvissad
därom, att han aldrig kunnat handla mot hederns
fordringar.

-- Jag tackar er, min far. Ni har gissat fullkomligt
rätt; svarade Paul och berättade nu i korthet sin
djärfva opposition mot den rådande teologin, utan att
dölja den öfverilning, hvartill han låtit hänföra sig. --
Men -- tillade han -- jag ber om min fars tillstånd att
få godtgöra mitt fel på ett annat sätt än min bror föreslagit.
Från Stockholm afgår snart en naturhistorisk
expedition till Spanien och Afrika. Min vän Ljung har
förut erbjudit sig att genom arkiatern Linné förskaffa
mig tillfälle att deltaga däri. Jag afböjde då detta förslag,
emedan jag var oberedd på de händelser som sedan
inträffat; men nu skulle jag anse mig lycklig att få göra
en resa, så mycket mer emedan jag därunder finge tillfälle
att besöka min mor i Pyrmont.

Grefve Bernhard växlade åter en blick med sin far
och skyndade att svara:

-- Men min bästa Paul, det är omöjligt att du
genast åter vill lämna vår far, som nu så väl behöfver
ditt sällskap, när jag reser bort. Gif dig tålamod till ett
lägligare tillfälle, och vill du partout resa, så uppskjut
din resa åtminstone till nästa höst.

-- Jag underkastar mig min fars vilja, återtog Paul.
Men om jag kan vara min mor till någon nytta, om jag
kan bereda henne någon glädje, där hon nu är ensam
och kanhända sjuk i främmande land, så är jag säker
uppå att min far ej skall afslå min bön.

-- Du är en god son, Paul, och vi skola närmare
tänka på ditt förslag, sade grefven, i hög grad förlägen
för det farliga ämnet. -- Men du måste finna det
billigt, att jag ej genast vill åter förlora dig, när jag fått
dig tillbaka. Låt oss i dag glömma alla bekymmer och
endast tänka på den närvarande stunden. Hvar är Erik
Ljung? Det är icke gästfritt af oss att så glömma hans
härvaro.

Med dessa ord och med en panna som alltför
tydligt målade de bekymmer, hvilka han sade sig vilja
glömma, gick grefven att välkomna sin makas släkting,
där denne, anspråkslös och ovan att finna sig omgifven
af så mycken prakt, väntade i salongen, tills någon fann
för godt att ihågkomma hans tillvaro.

Grefve Bertelsköld tryckte hjärtligt den redlige vännens
hand och tackade honom med varma ord för de
tvenne år Paul i hans hus haft ett annat hem. Snart
voro de fördjupade i ett samtal om detta ämne, och Paul
fick tillfälle att uppsöka sin lilla syster Vera, hvilken,
ostörd af nattens händelser och utan aning om att de
kostat henne en mor, hade sofvit oskuldens sömn, när
hennes broder anlände.

Klockan var ännu ej mer än åtta på morgonen,
och Paul ville smyga sig in till Veras sofrum, när han
i dörren mötte baronessan Louise, ännu halfklädd och
uppskrämd i sin morgonslummer af kammarjungfrun,
som förde till henne det oförklarliga ryktet om grefvinnans
försvinnande.

-- Hvad ser jag? Paul! utropade hon. Och hvar
är din mor?

-- Ah, Louise, sade han. Hvarför frågar du mig
därom?

-- Jag trodde du visste ... svarade hon förvirrad.
Har ej grefvinnan gått för att möta dig på vägen?

-- Möta mig? Gode Gud, hvad skall detta betyda?
Min mor har ju rest; du måste veta det bättre än jag.

-- Rest? Ja, du har rätt; det vill säga, jag förmodar
att hon har rest till Stockholm, återtog baronessan,
som väl märkte att något låg under allt detta, men ej
visste hvad hon borde tro eller säga därom.

Till all lycka kom i detsamma grefve Bernhard,
som hade sina skäl att ej ett ögonblick släppa sin bror
ur sikte.

-- Men Louise, jag förstår ej hvad du menar,
återtog Paul, bestört öfver denna okunnighet.

-- Du misstager dig, min vän, skyndade grefve
Bernhard att infalla. -- Det är icke öfver Stockholm,
det är öfver Norrköping som madame i natt reste till
Pyrmont. Och då hon uttryckligen förbjöd att väcka dig,
så bör det ej förvåna Paul att se din surpris öfver
den oförmodade afresan, tillade han med en blick på
systern, oviss om huru långt hon komprometterat sig i
det farliga ämnet.

--

13. Oförklarliga gåtor.

Paul svarade icke, men där stannade något oklart kvar
i hans själ. Han gick till sin syster Vera och fann
den lilla nyss vaknad, men ännu liggande och upptagen
att betrakta sin vackra, hvita fot, som hon, koketterande
för sig själf, stack fram under sängtäcket.

När Vera blef varse den långe, främmande ynglingen
i dörren, drog hon täcket öfver hufvudet och kunde
alldeles icke förmås att dyka upp ur den fridlysta hamnen.
Men när brodern med ömt våld befriade hennes brunlockiga
hufvud från omhöljet och hon ändtligen igenkände
den kära rösten, som hon icke på länge hört, då
strålade Veras ögon med ett solsken, som liknade moderns
i hennes glada dagar, och det dröjde ej länge innan
hon flög upp, så lätt kostymerad hon var, och hängde
sig, ömsom skrattande, ömsom gråtande, vid den älskade
broderns hals. Den Bertelsköldska familjen hade ju
alltsedan de yngre barnens födelse varit tvenne klufna
hälfter af samma äpple, och de två hade ständigt slutit
Oförklarliga gåtor.
sig nära tillsammans emot de äldre syskonens köld. Nu
hade Vera sin Paul tillbaka, nu var allt åter godt, nu
skulle de leka som förr i den gröna parken, och nu --
det var hon säker uppå -- skulle den stygge Bernhard
ej mer våga skjuta hennes små lamm. Inom några
minuter hade hon berättat och frågat honom tusen saker,
utan att vänta på svar, och slutet var alltid ett glädjerop
öfver -- mammas glädje.

-- Men du är ju längre än mamma, afbröt hon
plötsligt sig själf, i det att hon rodnande och förlägen
smög sig tillbaka under det skyddande täcket. -- Nu får
du beskedligt gå din väg, tilldess att jag klädt mig, och
det skall ej dröja fem minuter. Jag vill se huru mamma
ser ut, när hon ser på dig. Hvarför kom hon ej med
dig, säg? Hvarför har hon ej kommit att läsa min bön
med mig, som hon gör alla morgnar? En dag i vintras
glömde hon det, när pappa mått illa, och den dagen
blef ingen morgonbön alls; men, Paul, den dagen gick
illa. Jag slog ihjäl Bergflykts vackraste blomkruka, jag
vrickade min fot, jag hade tandvärk, jag trätte med långa
Karin i köket och fick grymma bannor. Det är aldrig
bra, när man glömt att läsa sin morgonbön.

-- Vet du ej af att mamma rest bort? frågade
Paul, som kände sig underlig till mods.

Vera betraktade honom med ett par stora ögon.

-- Rest bort? sade hon. Det skall ingen inbilla
mig; tror du jag är så lätt att narra, som förr?

-- Jag förstår. Hon ville ej väcka dig, när hon så
oförmodadt måste resa i natt.

-- Tror du det? Hur kan du vara så enfaldig?
Min mamma skulle resa, utan att säga adjö åt mig?
Nej, det där ha de inbillat dig, för att göra dig något
spratt. Du skall få se, att när du går ut, så gömmer

sig mamma bakom dörren och tar dig med båda händerna
om ögonen och säger: gissa hvem det kan vara!
Se, då skratta de åt dig, för det du lät narra dig.

Hvilken underbar makt ligger ej i den barnsliga
tron! Den lilla Veras fasta tillförsikt hade något så
smittande, att Paul hastigt öppnade dörren, för att se
om ej allt var endast ett elakt skämt och om ej hans
mor stod leende bakom dörren, färdig att med båda
händerna skymma hans ögon och säga de kära orden,
som hon brukade säga när han var barn: gissa hvem
det är!

Men bakom dörren stod ingen, och han satte sig
åter bedröfvad på kanten af Veras säng.

-- Vår mor sade väl stundom ändå, att hon skulle
resa bort för sin hälsa? frågade han.

-- Det gjorde hon aldrig. Och hvarför skulle hon
säga det hon aldrig ämnade göra? Min mamma kan ej
säga osant, svarade flickan mycket bestämdt.

-- Påminn dig likväl! Kanske yttrade hon något,
till exempel i går, att du skulle vara lydig, när hon var
borta, eller att du ej skulle glömma din morgon- och
aftonbön, fastän hon ej på en tid kunde läsa med dig.

-- Det sade hon icke. Jag såg blott att hon var
mycket ledsen ibland, när Bernhard var stygg emot
henne och kallade henne madame. Mamma tyckte ej
om att kallas madame, fastän det är ett artigt ord, sade
hon, och brukas när man talar till kejsarinnor och drottningar.

-- Var Bernhard ej artig mot mamma!

-- Åjo. Han är alltid artig, när han är riktigt försmädlig.

-- Hvad sade mamma, när du kom för att säga
godnatt?

-- Jag kysste henne på handen, och hon kysste
mig på pannan. Sof sött, sade hon.

-- Ingenting mer?

-- Jo, sedan sade hon: säg att Beata ej glömmer
släcka ljuset! Det var mörkt i natt, fastän det är sommar;
vi hade främmande och lade oss senare än vi bruka.
Öch när mamma gick, vände hon sig om i dörren och
sade: Gud beskydde dig!

-- Men ingenting om en resa?

-- Du med din resa! Gå din väg, att jag slipper
upp, så skall du se att jag söker rätt på min mamma!

Paul lämnade henne och gick ut i parken, för att
söka i naturen den klarhet han saknade i sitt dunkla
inre. Det är likväl så, sade han till sig själf. Hon har
rest utan afsked, för att spara både sig själf och Vera
den första skilsmässans smärta.

Under tiden blef grefve Bernhard kallad till sin far.

-- Denna förställning blir olidlig och ovärdig, sade
den gamle grefven, hvars öppna, ridderliga karakter ej
kunde förlika sig med den sällsamma intrig, hvari han
såg sig invecklad emot sin vilja. -- Jag står ej ut med
att hyckla för Paul ett låtsadt lugn, under det att jag
måste bedraga honom och medan jag själf är ett rof
för tvifvel och oro. Vi måste göra ett slut därpå, och
jag är beredd att säga honom allt.

-- Jag besvär er, min far, att icke förhasta er,
bad grefve Bernhard. Innan vi med säkerhet känna
något om grefvinnans försvinnande och medlen att godtgöra
hennes sauve qui peut, skulle vi riskera allt, om vi
anförtrodde denna familjehemlighet åt en uppbrusande
pojke, en Gilblas, en Don Quixote, som skall sätta himmel
och jord i rörelse för att återfinna sin mor. Ännu litet
tålamod, min far; Louise är nu invigd au fond des
choses, och vi tre skola gemensamt uppbjuda allt för
att upptäcka och återföra den flydda. Lyckas det oss,
som jag har allt skål att supponera, så blir det oss sedan
lätt att låta madame till exempel ha kommit för sent
till Norrköping. Fartyget hade redan afseglat vid hennes
ankomst dit, och hon återvänder, emedan någon celeber
läkare föreskrifvit henne en annan regime, till exempel
i Ramlösa, om det nödvändigt så skall vara. För
himlens skull, ingen oro, inga frågor, som kunna förråda
oss, ty domestikerne äro ännu endast till hälften öfvertygade!
Men när de se oss fullkomligt trankila, skola
de slutligen tro den fabel jag låtit utsprida; vi skola
vinna tid, och därpå beror allt.

-- Hvilken skymf, att nödgas som en brottsling
undvika och bedraga sina egna tjenare, sina egna barn!

-- Och för hvems skull göra vi det? Är det icke
allt för hennes skull, som beredt oss denna förlägenhet?

-- Du glömmer din egen andel däri, du som drifvit
din andra mor ut i nöd och landsflykt! utbrast fadern
förbittrad.

-- Min far, också jag kunde svara er något härpå,
men vi hafva ingen tid till reprocher för det som skett;
vi måste gemensamt söka att godtgöra dess följder.
Ännu engång, låt mig handla, och allt skall bli godt, men
förstör ni i förtid mina bemödanden, så är rupturen
obotlig och skandalen omöjlig att undvika.

-- Gör då hvad du förmår, sade grefven motvilligt.
Men inom tre dagar måste allt vara klart. Längre kan
jag ej uthärda en bedragares roll.

Ett spotskt, knappast märkbart löje krusade grefve
Bernhards läppar, i det han lämnade sin far och gick
att gifva sin spanske kammartjenare, den ende som
ägde hans förtroende, nödiga instruktioner. Själf gick
han att med största försiktighet och slughet insamla
alla spår som kunde leda till upptäckande af grefvinnans
flykt och nuvarande vistelseort.

Hennes flykt måste ha skett mellan klockan ett på
natten, när hon lämnade sin makes rum, och klockan
fyra på morgonen, när tjenstefolket begynte komma i
rörelse. Hon hade medfört en del af sina kläder, väl
blott något linne och några hvardagsklädningar, men
likväl mer än hon själf förmått bära. Hon måste således
hafva ägt en medhjälparinna; men hvem?

Grefve Bernhard öfvertygade sig, att intet färskt
hjulspår ledde från Falkby gård åt landsvägen, med
undantag af den schäs, som hitfört Paul och hans ledsagare.
Grefvinnan måste således antingen hafva gått till
landsvägen, eller ock flytt öfver sjön, och sistnämnda
förmodan tycktes bekräftad däraf, att en af de i går vid
bryggan fastgjorda båtarna var försvunnen. Men omöjligt
hade hon ensam kunnat våga sig ut öfver sjön. Någon
måste ha rott henne öfver och var kanhända ännu icke
tillbakakommen. Hvem var denne roddare?

Grefve Bernhard gjorde sig i hemlighet underrättad
om någon af gårdens tjenare händelsevis var borta.
Ingen saknades. Hans misstankar föllo på Bergflykt:
den gamle trädgårdsmåstaren fanns butter, men lugn,
sysslande med sina plantor som förr.

--

14. Annalkande stormar.

På aftonen kom den spanske José tillbaka från sina
efterspaningar och afgaf rapport. Han hade genomströfvat
hela nejden under förevändning att uppköpa
hästar, men allt förgäfves. Han hade utlofvat höga
belöningar åt den som kunde upptäcka spåret af en föregifven
tjuf, hvilken under natten stulit hans herres jagtbössa,
och man hade utpekat för honom en vandrande
västgöte, som varit synlig i nejden samma natt.

-- Du är ett oskickligt nöt, sade hans herre förtretad.
Jag har upptäckt mer än du: en af båtarna
vid bryggan är borta.

-- Per dio, sennor, sade spanjoren, jag vill låta
hänga mig, om någon annan begagnat båten än jag
själf, när jag rodde öfver sjön på ers nåds egen befallning.

Grefve Bernhard bet sig i läppen.

-- Här -- sade han -- äro tio speciedaler för det
att du uträttat ingenting. Fyrtio, om du uträttar något,
och hundra, när du skaffar mig full visshet om den vi söka.

-- Gratias, sennor, ni skall blifva belåten med mig,
svarade kammartjenaren, med en klipsk blinkning på
ögonen.

På Falkby fanns ännu en annan som tillbragte
hela sin dag med efterspaningar, och det var Vera.
Hon kunde omöjligt öfvertygas därom att hennes mor
hade rest ifrån henne utan afsked. Hon började med
att genomsöka hela huset, från vinden till källaren,
från det stora, massiva klädskåpet af valnöt ända till
de små draglådorna i hennes dockskåp. När hon ej
fann någon där, anställde hon en visitation i trädgården
och drifhusen, med det hemliga hopp att finna sin mor
gömd bakom en buske eller en blomkruka. Från trädgården
gick hon till parken, därifrån till Bergflykt,
därifrån till arbetarnes stugor och godsets underhafvande,
ständigt med samma fråga, om någon ej sett
hennes mamma, som de stulit ifrån henne. Och när
ingen visste ett svar på denna sällsamma fråga, förklarade
Vera att hon ville gå ut »så långt vägen räckte» i
samma ärende, tilldess ändtligen hungern, mer än Beata
hennes bonne, förmådde henne att återvända till hemmet.

Hade icke grefve Bernhard så djupt föraktat de
låga dödlige, som icke födas välborne till världen, så
skulle han tagit sig till vara för alla de hviskningar,
åt hvilka Veras barnsliga efterspaningar gåfvo en ökad
fart. Tjenstefolket på Falkby var, såsom grefven
riktigt anmärkt, endast till hälften öfvertygadt om den
besynnerliga resan till Pyrmont och Norrköping, hvarom
ingen dittills vetat ett ord; och hvad skulle de
tänka, när yngsta fröken, grefvinnans älskling och skötebarn,
visste ännu mindre än de? Innan dagen förgick,
hade ryktet om grefvinnans plötsliga försvinnande, förstoradt
och tolkadt på tjugu sätt, spridt sig från Falkby
gård till hela det kringliggande vidsträckta godset.

Men nu voro meningarna delade om grefvinnans
person. Hennes stora välgörenhet emot alla, förenad
med så mycken värdighet, hade förvärfvat henne många
tillgifna vänner, under det att andra ännu ej glömt
de rykten som varit gängse om hennes finska svartkonst.

-- Hon var en ängel från himmelen, och därför
fick hon ej lefva, utropade några.

-- Hon var en trollpacka från afgrunden, och hennes
tid var ute, menade andra.

Ty det rykte blef snart allmänt, att grefvinnan
ej mera fanns till, att hon förliden natt plötsligen
försvunnit, man visste ej huru; och medan några förmodade
att hon hoppat i sjön, gingo andra så långt,
att de vågade framkasta gissningar om en våldsam
död -- genom hvems tillskyndan, det aktade man sig
att säga högt, men hvar och en hade sin mening för
sig. Kort sagdt, hela bygden råkade i en allmän
bestörtning. Noga taget, hade grefvinnan på herrgården
ändock varit en god moder för alla sina underhafvande,
och till och med en trollpacka af så älskvärda
egenskaper kunde ej utan saknad, ej utan uppror
i alla hjärtan, försvinna ur världen så hastigt, så hemlighetsfullt.

Okunnig om allt detta, gick Paul på aftonen ut
med Erik Ljung, för att visa honom slottets vackra
omgifningar och själf återse ställen som varit honom
kära från barndomsdagar. De gingo genom parken till
sjön och därifrån öfver ängarna till den lilla kyrkan
och byn, som njöto af det täckaste läge i dalen nedanför
den höjd, där det grefliga slottet prunkade i all
sin herrlighet. Aftonen var mild och solklar, nejden
stod ljusgrön i sommarens första fägring. De båda
vandrarne voro förtjuste; Paul glömde sina sorger för
nöjet att se de vackra odlingar och nybyggnader, hvarmed
hans fädernegods blifvit förskönadt de senare
åren, och hans botaniska vän fann i nejdens yppiga
flora ett nöje som öfvervägde alla dess öfriga skönheter.

-- Kom -- sade Paul, i det han styrde sina steg
emot kyrkan -- det är lördagsafton, och då bruka gossarne
i byn slå boll på kyrkbacken.

Snart stodo de vid den sluttning af dalen, som
nästinvid kyrkan var ungdomens vanliga lekplats; men
i stället för leken sågs nu en grupp om tjugu eller
trettio personer af byns invånare, hvilka tidigare än
vanligt lämnat sitt arbete. De tycktes ifrigt samtala
om något viktigt ämne; ett moln af bekymmer låg
öfver de flestas ansikten, och några bland kvinnorna
fällde tårar.

-- Det goda folket -- sade Paul till sin vän --
de måste hafva något på sinnet, som oroar dem. Kom,
låt oss fråga dem om orsaken till deras bekymmer;
kanhända kunna vi gifva dem ett godt råd.

Paul Bertelsköld hade, liksom hans syster Vera,
varit en favorit hos godsets underhafvande. De hade
redan genom sin mor stått folket närmare än deras
högadliga syskon, och de hade från barndomen lärt
att erkänna människovärdet äfven hos kojans invånare.
Ofta hade Paul deltagit i bygossarnes lekar; alla kände
honom, alla brukade hjärtligt besvara hans vänliga hälsning,
och nu, när han återvände efter en så lång frånvaro --
nu tystnade plötsligt hopens sorl, när den blef
honom varse, ingen hälsade, ingen bad honom vara välkommen,
alla stodo förlägna, och den som kunde, smög
sig i tysthet bort.

-- Hvad nu, Petter -- sade Paul till en af sina
förra lekkamrater, en ung dräng, som motsträfvigt grep
i sin blå mössa -- har du gapat dig blind på flickorna
i byn, när du ej känner igen mig, sedan vi sist slogo
trissa vid korsvägen?

Drängen skrapade sig i luggen och svängde på
klacken, utan att svara.

-- Och du, Mårtenson -- fortfor Paul, i det
han vände sig till en groflemmad bonde, som varit
rättare på herrgården -- hur är det med dig, gubbe.
Lefver din gamla vallack ännu, han som kastade
mig i backen, när jag skulle visa min skicklighet,
och som alltid slog upp, när man kittlade honom på
halsen?

-- Tackar som frågar -- svarade bonden med vidtspärrade
ögon -- oss har ingenting ondt vederfarits.

Det var en tonvikt på detta oss, som gjorde att
Paul ånyo frågade:

-- Hvarför stå ni då här och tjuras, som om
fienden vore i landet? Hvad är det ni rådslå om så
viktigt i kväll?

-- Hvad skulle vi rådslå? var svaret. När stora
herrar rida, går bonden ur vägen.

-- Vore jag bonde, skulle jag rida med, skämtade
ynglingen. Och ni, Risa-mor, som gör de bästa ostar
i byn, har ni glömt, gumma, att jag var en utaf edra
bästa kunder?

-- Gud bevare den unga nådiga herrn för allt ondt
i dessa onda tider! svarade gumman och neg ända till
marken, under det att tårarna tillrade utför hennes vissnade kinder.

-- Är ni så bedröfvad att se mig åter, eller har
Mårtensons hund slukat hela er filbytta?

-- Si, när man är ung, kan man ännu vara glader
af sig, fastän det händt, som aldrig bort hända, suckade
gumman och grät än bitterligare.

-- Nå, hvad är det då som har händt?

-- Gud bevare, att det någonsin skulle komma
öfver min mun. Hon var så hjärtemild och fager under
ögonen; en sådan få vi visst aldrig mer. Men vi äro
alla usla människor. Ingen vet sin timme och stund,
när Herren kallar oss.

-- Stackars gumma! Har ni mistat er dotter? Jag
vill likväl minnas, att hon gick ur världen för fyra år
sedan.

Den gamla teg. Paul märkte till sin förundran,
att alla de öfriga smugit sig undan, och han befann
sig allena med gumman, medan äfven hans följeslagare
begagnat tillfället att undersöka några mossarter på
stenarna.

-- Hvad menar ni? Och hvarför smyga sig alla
bort, likasom hade de ondt samvete? frågade Paul
åter.

Gumman såg sig försiktigt omkring, och när hon
trodde sig säker att ingen hörde henne, lutade hon sig
mot ynglingens axel och hviskade i hans öra:

-- Tag er till vara för den spanske tattaren!

-- José? Hvad vill det säga?

-- Det är han!

-- Jag förstår er icke.

-- Gud gifve er öppna ögon och öron, nådige
herre, ty vi lefva uti en ond värld, och ingen af oss
är säker för mörksens pilar. Tag er till vara, och
minns att jag sagt det. Samma yxe, som fällt det
mogna trädet i dess kraftiga ålder, kan ock fälla telningen
i hans fägrings blomma. Si, fienden har gått
fram öfver det mogna axet; hvarför skulle hans fot icke
trampa den späda brodden?

-- Men, Risa-mor, jag förstår icke ett ord af
det där!

-- Så gifve Gud att han aldrig förstode en bokstaf
utaf'et, puttrade gumman och lunkade mcd en
nigning tillbaka till byn.


15. Remnan i isen.

Lifvet har stundom blifvit förliknadt vid en isbelagd
sjö, på hvilken den sorglösa mänskan trampar med
lätt fot och där slädarna ila fram, utan tanke på brons
bräcklighet eller på djupet som väntar därunder, tilldess
att isen än långsamt töar, än plötsligt brister, och den
sorglösa hopen försvinner.

Stundom också, när skridskoåkaren ilar fram på sin
blanka bana, höres ett dämpadt brak, och när han ser
sig om, har där uppstått en remna i isen. Kanhända
är det en varning, kanhända betyder det ingenting. Den
lanklöse fortsätter obekymrad sin färd, den kloke ser
sig om efter stranden.

Paul Bertelsköld befann sig nu på en sådan osäker
is, och de oförklarade vinkar, de hemlighetsfulla varningar
han erhållit i byn, hade på hans förstämda lynne
gjort ett djupare intryck än han själf ville medgifva.
Tankfull och ordlös gick han vid Erik Ljungs sida
tillbaka till slottet, när han vid den smala vägen, som
ledde till stranden och där stalldrängarne brukade rida
att vattna hästarna, såg skåningen Rasmus komma på
ett besynnerligt vis dinglande på hästryggen.

Gossen var icke känd för att taga ett glas för
mycket, och Paul frågade hvad som fattades honom.

I stället för svar begynte Rasmus att snyfta värre
än en syrpmaskin -- ifall sådana den tiden varit i bruk.

Hans unge herre var icke vid godt lynne och lyftade
hotande ridspöet.

-- Håll kreaturet stilla och ryck ej i grimman!
Svara mig: är du sjuk?

-- Jag är förgjorder! snyftade gossen.

-- Hvad vill det säga?

-- Jag är trollader!

-- Hvem har trollat dig?



-- Pine dö, det törs jag ej säga. Nådig junkern 
är så arger utaf sig.

-- Vill du svara? -- Och ridspöet lyftades.

-- Lofvar junkern att inte bli arger, så fälle visst
skall det fram, fortfor gossen med en desperat ansträngning
att tysta syrpmaskinen.


-- Jag lofvar dig stryk om du tiger, och en plåt
om du talar ärligt, svarade Paul, som anade att gossens
förtviflade snyftningar stodo i något sammanhang med
folkets underliga miner i byn.

-- Så fälle skall jag snacke allt som det är, sade
Rasmus, för si junkern skall ändå få veta't, och jag rår
inte för att salig hennes nåd var så trolsker af sig.
För si, nog var hon en kristen människa, fast det inte
skall stå så rätt till i Finnmarken och Ryssaland, där hon
skall vara barnfödder, som folket säger. Gu' signe
själen.

-- Hvilken hennes nåd?

-- Ja, si det var knuten, sa' skomakarn, när han
fick en loppa i becktråden. Pine dö, hvem annan skall
det vara, än salig grefvinnan, mor hans?

-- Är du förryckt, eller har tjocka Hans narrat
dig med sig på krogen?

-- Si, nu blir junkern arger igen, sade gossen och
makade sig försiktigt åt sidan.

-- Du ser ju att jag är lugn! sade Paul, och allt
hans blod var i svallning.

-- Fälle kunde jag tro han visste det redan, återtog
Rasmus, allt ännu färdig att i nödfall rädda sig med en
hastig flykt. -- För si, jag snackade något i går om
salig grefvinnans svartkonst, och det fick jag betaldt för
af mästaren. Men tungan är ett ondt ting, sa' käringen,
när hon tog droppar, och i natt red mig maran. När
jag steg upp, var hufvudet som ett bly, och den fule
har knipit mig hela dagen ända in i lillfingret. Inte kan
jag stå, och inte kan jag gå, och när jag skall rida,
dansar hvar gärdsgårdsstör som en golfståndare på ett
gästabud. Si, det har jag för det jag var breder
i mun.


-- Gå och lägg dig, du är sjuk! sade Paul, som
nu begynte förslå att gossen talade i yrsel.

-- Inte är det jag, som gjort af med henne, fortfor
Rasmus förvirrad. Det är Josef, ser junkern. I natt,
när jag inte kunde sofva, gick jag till fönstret, och det
var ännu halfmörkt, när jag såg hennes nåd gå öfver
gården, alldeles som hon gick här i världen, och en karl
följde henne, som bar hennes saker, och de gingo åt
sjön. Men från sjön kom hon aldrig tillbaka, ser junkern.
Folket säger att sådant folk flyter en tid som spånor på
vattnet, och sedan, när deras tid är till ända, sjunka de
tvärt som stenar till bottnen.

-- Hem med dig! utropade Paul, fattade hästen
vid grimman och ledde honom till gården, där Rasmus
instängdes och lades till sängs.

Där var ett ord i hans yrsel, som liknade remnan
i isen, och det var »salig grefvinnan».

Vera väntade sin bror vid trappan.

-- Jag har något att säga dig, hviskade hon. Jag
stod vid köksdörren, utan att någon såg mig, och hörde
långa Karin berätta för de andra, att ingen vagn varit
här i natt. Det är inte sant, att mamma har rest, sade
hon. Ingen vagn har här varit, och ingen i hela
gården har vetat däraf. Jag kunde ej höra hvad hon
mera berättade, men hon talade stygga ord om Bernhards José.

-- Är du en fröken Bertelsköld och lyssnar vid
köksdörren på pigornas prat? bannade brodern, under
det att en rysning genombäfvade alla hans leder.

-- Förlåt! bad flickan. Jag skall ej göra så mer.
Nu hör du, att vår mor har ej rest; hon har gömt sig
för att skrämma oss, och för att vi skulle bli rätt glada
när hon kommer tillbaka.

Paul kysste henne, utan att svara. Det var nu
hans tur att råka ur jämvikten. Han skyndade att uppsöka
sin far, med det fasta beslut att skaffa sig ljus
i detta förfärliga mörker, ur hvilket de hemska orden
»salig grefvinnan» ständigt ljödo som en själaringning
uti hans öron.

Grefven hade ridit ut att se på en nyodling och
var ännu ej återkommen. Paul mötte i stället sin
syster Louise, som förskräcktes öfver hans förstörda utseende.

-- Gode Gud, hvad du är blek! Mår du ej väl?
frågade baronessan, som för sin vackra yngre bror
hyste all den ömhet hennes flyktiga, af världsliga tankar
fångade hjärta förmådde inrymma och som hon ej redan
skänkt åt den äldre brodern.

-- Hvar är min mor? sade Paul.

-- Madame? svarade Louise, förvirrad och häpen. -- Hvarför frågar du mig? Hvad vet jag därom?

Detta madame, som hans mor icke kunnat fördraga
af sina styfbarn, var olja på elden.

-- Jag frågar dig icke efter madame, jag frågar
dig: hvar är min mor? utropade Paul och fattade systern
häftigt i armen.

-- Men Paul, bästa Paul, jag ber dig, lugna dig!
Du är sjuk; du har förkylt dig på resan.

-- Hör mig, Louise; jag är ej sjuk, jag är ej vansinnig,
fastän jag kunnat blifva det af allt hvad jag hört
sedan en timme. Jag vill vara lugn; du ser att jag är
lugn. Allt är som förr, solen skiner, Falkby står ännu
på sin plats, jag rycker ej ned dessa murar, jag går ej
beväpnad med svärd och pistoler, som i en röfvarekula.
Jag frågar dig endast: hvar är min mor? Du är ju min
syster, och Bernhard är min bror, och min far är min
far, och jag är jag själf; men hvar är min mor? Ja
vill veta hvad ni gjort af min mor!

-- Släpp min arm! Jag förstår ej hvad du säger;
klagade baronessan, nästan lika blek som brodern och
nära att dåna.

I detsamma inträdde grefve Bernhard, som, hela dagen
upptagen af sin vidsträckta korrespondens, varit urståndsatt
att bevaka Pauls steg såsom han föresatt sig att göra.

-- Rädda mig, rädda mig! Paul har blifvit vansinnig!
jämrade Louise och sjönk vanmäktig i grefve
Bernhards armar.

Paul släppte hennes arm och vände sig med gnistrande
ögon mot brodern:

-- Tag henne! Förvara henne inom glas och ram,
den stackars Louise, som ej har mod att svara mig:
jag har ljugit! Nu är turen hos dig!

--

16. Stormen brister lös.

Bernhard Bertelsköld hade icke förgäfves studerat
diplomaternes berömda konst att vid de mest brydsamma
tillfällen bibehålla en orubblig kallblodighet; att
med största lugn förklara svart för hvitt; att ömsom
reta, ömsom blidka, slutligen uttrötta sin motståndare,
för att vid första gynnsamma tillfälle afväpna honom
och taga förlorade länder igen. Han insåg, att Paul
visste något och beslöt att låta honom rasa ut, i 
förhoppning att detta något icke var allt.

-- Min bästa Paul, sade han, är det sådana vilda
hemseder du lärt dig i Finland, så förundrar det mig
icke att dina lärda vänner i Åbo skickat dig hit att
civiliseras ... Se här, Louise, ett glas vatten! Dåna ej
mer, min söta vän, fastän jag medger att det klär dig
förträffligt. Så ... tag plats! Paul väntar blott att få
kyssa din hand och bedja dig om förlåtelse.

-- Oroa dig ej, det är redan förbi, yttrade baronessan,
i det att hon återhämtade sig med en talang,
som bevisade att hon icke dånade första gången. -- Min
närvaro torde blifva öfverflödig, och jag ber att få lämna
herrarna ensamma.

Grefve Bernhard bjöd henne armen.

-- Akta dig, hviskade hon; han är vild!

-- Jag känner konsten att tämja vilda fålar, svarade
diplomaten.

Paul fick tid att återvinna fattningen. Men det
fortfor att koka inom honom. Han liknade ett kärl
med brinnande olja, som vid minsta rubbning spills
öfver bräddarna.

-- Jag har frågat Louise hvar min mor är, sade
han med dyster beslutsamhet, medan hans mörka ögon
hvilade på brodern med ett farligt, olycksbådande lugn.

-- Jaså, svarade grefve Bernhard; detta ryktbara
svenska jaså, som kan vara sjudhett eller iskallt, vänligt
eller fientligt, artigt eller försmädligt, allt huru det säges. -- Och hvad svarade hon?

-- Ingenting. Och ingenting är för litet.

-- Det finns frågor, på hvilka ingenting är det bästa
svar, yttrade grefve Bernhard likgiltigt. -- Var förnuftig,
min bästa Paul, och slå bort dina toma griller. Jag
hoppas madame befinner sig ganska väl.

-- Hvar?

-- I Norrköping naturligtvis, ifall hon ej, som jag
förmodar, redan har gått ombord.

-- Du ljuger!

-- Hvad? Åter ett prof på din finska edukation.
Jag ber dig, min unga herre, att något mera väga dina
bons mots. Jag ämnar ej dåna, som Louise, men jag
tycker ej om komplimanger som smaka af hållstugan.

-- Jag vill också bedja dig om något, sade Paul.
Lägg af den där nonchalanta tonen, som du kan begagna
när du talar till barn eller till damerna på en bal. På
mig gör den intet intryck. Du känner mig icke. Jag
är icke mera den jag var när vi skildes. Det är något
inom mig, som säger att vi måste blifva fiender, och
det vore hårdt, Bernhard; vi äro ju bröder. Jag ber dig,
tala ärligt, tala uppriktigt, tala till mig som en bror,
och svara mig: hvar är min mor?

-- Alltför gärna. Soyons amis, Cinna; jag begär
ej bättre. Måste jag nödvändigt vara lika sentimental
och lika excentrisk som du själf, för att vinna din nådiga
approbation? Hvilka interjektioner skall jag begagna,
för att tala i din smak? Hvilka eder skall jag svära,
för att bli trodd? Jag svär vid Jupiter, att du misstager
dig! Jag bedyrar vid Odin, Tor och Freja, att du fått
en hop befängda griller uti ditt hufvud, Är du belåten
därmed, eller måste jag ännu uppsöka andra gudomligheter?
Med undantag af Olympen, där jag är chez moi,
fruktar jag att min mytologi kommer till korta mot din.

-- Är detta allt hvad du har att svara mig? Tänk
dig i mitt ställe. Föreställ dig att du har, liksom jag,
en mor, hvilken du älskar öfver allt annat i världen,
och att hon plötsligt försvinner, ingen vet hvart. Skulle
du ej tvinga själfva stenarna att tala, när du frågar
dem: hvar är min mor?

-- Gå och fråga stenarna vid vägen, och de skola
svara dig, i stenstil naturligtvis: hon for till Norrköping.

-- Min mor har ej rest till Norrköping.

-- Eh bien, du besvarar själf dina frågor. Hvad
begär du då utaf mig?

-- Sanning. Jag vill veta hvar min mor nu befinner
sig. Jag har rätt att fordra det, och alla hala
undflykter skola ej längre bedraga mig.

-- Min kära Paul, du borde erkänna att jag med
det beundransvärdaste tålamod lyssnat på dina orimliga
deklamationer. Tag då ditt förnuft tillfånga och säg mig
i himlens namn: hvad skall jag vidare svara därpå?
Madame har rest, efter allt hvad vi veta, för att gå
ombord på ett fartyg där och där, och nu pretenderar
du att jag skall vara en visionär, en spåman, en Svedenborg,
som bör berätta dig hvar hon för ögonblicket har
den godheten befinna sig. Medgif, min vän, att det är
ridikylt!

Paul teg. Han hade ju inga bevis. Skulle han
utsätta sig för sin brors löje genom att berätta honom
alla de lösa ord, på hvilka han grundade sina misstankar?

Men grefve Bernhard, som för bittida ansåg sig
säker om segern, kom honom till hjälp.

-- Jag vill visa dig mera öfverseende än du förtjent,
sade han. José skall ännu i afton skickas exprès till
Norrköping, för att inhämta de noggrannaste underrättelser
om madames afresa, och i morgon före middagen
bör han vara tillbaka. Är du nöjd därmed?

-- José? utropade Paul, och alla hans mörka
tankar kommo tillbaka. -- José, säger du? Nu genomskådar
jag dig. Här är likväl något som du vill dölja,
och för att föra mig bakom ljuset, vill du inbilla mig

att sätta tro till en usling, som är ditt lydiga kreatur
och färdig till allt, för att gå dina ärenden. Vid himlen,
som du anropar, Bernhard, jag börjar nu tro att du
är den störste bof som jorden bär! Men mig skall du
icke bedraga. Jag svär -- icke vid dina usla gudar,
utan vid min heder och min adliga sköld, som kan
mäta sig med din egen -- att därest du icke på ögonblicket
svarar mig ren, solklar sanning, så reser jag
själf till Norrköping, innan solen gått ned, och ve dig,
om jag beträder dig med en lögn! Ty har du vågat
komma min mors lif eller heder eller lycka med minsta
ord för nära, så skall hvarken min fars son eller
något i världen skydda dig för min arm, och jag skall
ställa dig till räkenskap därför, om det än skulle kosta
dig och mig och oss alla lif och välfärd. Vill du nu
svara mig?

Den brinnande oljan hade spilts öfver bräddarna.
Pauls svarta ögon gnistrade, hans hand fattade broderns
-- han var skön och förfärlig i detta ögonblick.

Men innan grefve Bernhard hann uppfinna en ny
skicklig vändning, för att undkomma den rasande, skengalna
fålen, som han skulle ha uttryckt sig, hördes
vid trappan utanför ett stoj af människor, och in störtade
José, den spanske kammartjenaren, blodig, med sönderrifna
kläder, vildt stirrande blickar och förskräckelsen
målad i sitt bruna, magra ansikte, medan det långa,
svarta håret flög i vild oordning öfver hans panna.

-- Rädda mig! För den heliga jungfruns och alla
helgons skull, rädda mig, sennor! stammade han och
omfattade i den högsta ångest sin herres knän.

Orsaken blef genast tydlig, ty i den öppna dörren
visade sig under höga rop en larmande folkhop, som
hejdade sig vid anblicken af de två grefvarne och blef
stående vid tröskeln, utan att våga intränga i salen. Paul
förstod strax deras mening. Nyheten om grefvinnans
försvinnande hade i början endast framkallat en stum
bestörtning bland godsets underhafvande. Under dagens
lopp hade sedan det ena ryktet öfverdrifnare än det
andra förvandlat bestörtningen till ett jäsande uppror,
som fått en ny näring af Pauls besök i byn och slutligen

satt de annars fredlige östgötarne i fullt raseri.
Från mun till mun flög berättelsen om den älskade
grefvinnans ömkliga död, och hvem var närmare att
beskylla för denna illgärning, än den nykomne spanske
tattaren, som folket kallade honom, och som med sitt
bruna, främmande ansikte, sina underliga blickar och sitt
öfvermodiga sätt hade genast vid första anblicken väckt
fruktan, afsky, kanhända afund tillika. Allt hade dock
sannolikt stannat vid blotta hotelser, därest ej José,
okunnig om dessa misstankar, hade varit nog oförsiktig
att visa sig uti byn, där han genast blef omringad och
svårt misshandlad af den förbittrade folkhopen.

--

17. Den gamla sagan om två bröder.

Hvad vilja dessa dumma bönder? Hur ha de vågat förgripa
sig på min kammartjenare? frågade grefve Bernhard,
i det han mekaniskt grep ett par laddade terzeroler,
dem han i Spanien vant sig att ständigt bära i bröstfickan.

-- Det är stenarna vid vägen, som 
tala, när du tiger, hviskade Paul med en 
af sorg och vrede darrande röst. -- De kunna ej fatta
att en person försvinner utan orsak, och de tillskrifva
José en andel däri.

-- Således dina bundsförvanter! återtog Bernhard
kallt. Gå din väg, José! Ingen skall våga förolämpa
dig engång till, och innan jag i öfvermorgon reser till
Stockholm, vill jag låta exemplariskt straffa de 
uppstudsige lymlarne. Söderlund - och han ringde på sin
fars gamle trotjenare -- stäng dörren där, och säg åt

stalldrängarne, att de med sina ridpiskor drifva det oförskämda
packet tillbaka till byn!

-- Icke förr än du bevisat att de ha orätt! inföll
Paul trotsigt.

-- Charmant! Jag skulle underhandla med bönder!
Öch hvarom, ifall jag får fråga? Vet du, min vän, att
jag börjar få en lika klen tanke om ditt förstånd, som
om dina öfriga ämabla egenskaper. Men jag borde ej
undra öfver dina sympatier för pöbeln. Det är naturligt;
de ligga i blodet.

Knappt var det sagdt, innan Paul tryckte så våldsamt
hans vänstra hand, att tre fingrar brötos ur led
och blodet pressades ut genom naglarna.

-- Jag har sagt, att du skall stå mig till svars för
minsta skymf emot min mor! sade ynglingen mellan
tänderna.

Till all lycka voro de allena i salen, ty det uttryck
af dödligt hat, som med ens uppflammade i grefve
Bernhards stolta och kalla drag, var så förfärande, att
Paul själf skyggde tillbaka och släppte den ledbrutna
handen. Det varade blott hälften af en sekund, men
det var tillräckligt för att belysa den oöfverstigliga afgrund,
hvilken från denna stund måste för alltid åtskilja
de båda bröderne.

-- Vanvettige pojke! utbrast grefve Bernhard, i det
han behöfde all sin berömda konst för att bekämpa på
engång raseriet och den fysiska smärtan. -- Ännu har
jag min högra hand att tukta dig för den vänstra, och
hade jag ej den olyckan att nödgas kalla en miserabel
vanbörding min bror, så skulle ingenting hindra mig att
besvara din handtryckning så, som hvarje adelsman
skulle göra i mitt ställe. Men för denna gång kan det
vara nog att du får veta hvarför du som en galning
rusat åstad att utbasuna din egen vanära. Det må vara
min revanche och ditt straff.

-- Jag har sedan en half timme endast begärt
sanning från dina lögnaktiga läppar -- svarade Paul lika
stolt -- och du hade kunnat bespara dig min handtryckning,
om du beviljat min bön. Säg det värsta du
vet, skymfa mig så mycket du behagar, endast skymfa
icke min mor, och tala sanning! Någon vanära skall
du aldrig kunna förebrå mig.

-- Döm själf, sade grefve Bernhard och kastade
sig med en axelryckning i närmaste fåtölj. -- Behagar
du taga plats, ty dina karesser ha den egenskapen att
fatigera.

Paul tog plats bredvid honom. Blott en fots längd
skilde dem åt, och likväl hade afståndet mellan dem
sedan några minuter vuxit till många mil.

-- Alltså -- började Bernhard -- skola vi nu, för
ombytes skull, vara fullt uppriktiga mot hvarandra. Jag
vet ej heller hvarför jag härtills gjort mig besvär att
skona din finkänslighet, då naturen tyckes ha så styfmoderligt
försett dig med denna egenskap. Men apropos
af styfmor, så minns du kanhända, att din mor engång
varit kammarpiga på Falkby, där hon fann en fristad
efter vissa små äfventyr i Stockholm, hvilka det är
onödigt att omtala.

-- Du glömmer vår öfverenskommelse! utbrast Paul
hotande. Du börjar med en lögn och fortsätter med en
smädelse.

-- Jag undanber mig alla vidare karesser, min
herre! Men sätt dig, jag ber, och låt oss i all trankilité
komma till saken. Som du kanske vet, var min far nog
svag att vid ett par och tjugu års ålder förälska sig i en
flicka ur hopen -- jag påminner mig ej för tillfället
hennes namn -- och denna galanta förbindelse afbröts
när han gifte sig med min mor. Olyckligtvis fick han
ej länge behålla en maka som i alla afseenden var
honom värdig; hon dog och efterlämnade tvenne barn,
min syster och mig. Någon tid därefter följde min far
salig kungen på hans eriksgata genom Finland, och den
nämnda flickan -- det är verkligen fatalt att jag glömt
hvad hon hette; antingen var det Österlund eller Äppelros,
men det kan vara detsamma -- alltnog, hon hade någon
liten förmögenhet, skirad af smör och talg, och när min
far råkat bryta benet af sig, insåg den kloka, redan
något bedagade flickan, att tillfället ej borde försummas.
Hon lade balsam på min fars ömma ben, han åter på
hennes ömma hjärta. Kort sagdt, hon vann sin afsikt
och blef grefvinna.

-- Usle smädare!...

-- Nej, för all del inga komplimanger! Jag var
den tiden endast sex år och min syster fyra, men vi
voro gamla nog för att känna oss olyckliga öfver en
förbindelse som gjorde vår far löjlig. Det är möjligt
att förhållandet mellan oss och vår styfmor var något
svalt; intimt blef det aldrig. Men man finner sig i allt,
och vi funno oss slutligen i den äran att räkna präster,
bönder och krämare, kort sagdt hela den ofrälse mobben,
bland våra närmaste släktingar. Den nya grefvinnan
skänkte vår far tvenne barn -- önskebarn, liksom vi --
och det såg ut att blifva rätt amicalt emellan oss.
Emellertid reste jag ut, min syster blef gift, och vår
far, som är en mycket medgörlig man ...

-- Du smädar äfven vår far!

-- Litet tålamod, om jag får be. Vår far, som är
en medgörlig man i sina husliga angelägenheter, fann
sig under vår frånvaro småningom i att låta vår
tappra styfmor styra och ställa på Falkby som hon behagade.
En dag kommer jag tillbaka och finner en hop
platta, smaklösa anordningar, som smaka hälften hönshus,
hälften marknadsstånd, hvarom jag lager mig den hardiessen
att yttra min ringa mening. Detta misshagar naturligtvis
för detta kammarpigan, numera grefvinnan ...

-- Säger du detta engång till, så skall jag, så sant
du är en nedrig lögnare, skicka din högra hand att göra
den vänstra sällskap!

-- Mycket förbunden; jag har, i utbyte mot sådana
vänskapsprof, ett par leksaker i min ficka. Således:
numera grefvinnan fann naturligtvis min smak vara högst
underlägsen hennes egna upphöjda åsikter om hönshusarkitekturen,
och jag vill påminna mig att vi växlade
därom några förtroliga ord. Jag vågade till och med
betvifla hennes absoluta suveränitet, och ett sådant
majestätsbrott var mer än en kejsarinna från köket ansåg
förenligt med sin nya värdighet. Hon gjorde oss då en
liten surpris: hon rymde från Falkby förliden natt.

-- Hvad? Min mor? utropade Paul och sprang
bleknande upp.

-- Ja visst. Hon ansåg förmodligen en af oss två
vara tämligen öfverflödig, och när det ej föll mig in att
det kunde vara jag, så ansåg hon mig för rebell och
beslöt abdikera.

-- Min mor?

-- Ja säg, var det icke en idé som Maria Teresia
eller Katarina den andra skulle afundats henne? Hon
gick eller red eller rodde, jag vet ej rätt huru, alltnog
hon beröfvade oss sitt agreabla sällskap, utan att säga
farväl. Hon echaperade med en verklig virtuosité, som
bevisade att det var icke första gången hon på detta
sätt hedrade landsvägen med sin närvaro.

-- O min mor, min arma, förskjutna mor! klagade
Paul och vred sina händer.

-- Lugna dig; alla suveräner äro sensibla för
makten, och i stället att cedera en enda paragraf af sin
öfverhöghet, i stället att nedstiga till andra trappsteget
af tronen, för att lämna vår far det första, föredrog
madame att öfvergifva hus och hem med en eclat, som
ej skall förfela att göra skandal och deshonorera den
familj, som gjort madame den äran att upphöja henne
ur kryddboden. Jag var likväl nog onödigt generös att
vilja cachera hennes faux pas under slöjan af en resa
till Pyrmont, men min förträfflige bror har gjort allt hvad
i hans förmåga stått för att bortrycka slöjan och blotta
sin fru mor i hela verkligheten af hennes naturliga
behag. Det har lyckats honom, med tillhjälp af mobben,
till hvilken han har en medfödd attraktion -- och se
där, min unga herre, hvad jag har att svara på dina
fantasier. Du har begärt att få veta sanningen, och du
har fått hvad du begärt.

-- Jag tackar dig, svarade Paul med bruten röst.
-- Mellan dina smädelser läser jag blott alltför klart en
förfärlig verklighet. Hon, som jag älskar mer än mitt
lif, hon, hvars upphöjda själ du med all din världserfarenhet
är för låg att begripa, hon irrar nu förskjuten,
olycklig och ensam i världen. Jag vet nu allt;
jag skall handla därefter.

--
18. Svenska Botten.

Fallande riken, fallande kronor, huru lika är ej öfverallt
edert öde! Banden lossna, krafterna sprängas
åtskils, viljorna söndras, de själfviska länkarna vittra
bort från kedjan, och slag på slag faller tidens hammare
mot de döda murar af lagen, som kringgärda det hela.
Trädet är murket, safterna äro förtorkade, stormen kommer,
grenarna braka -- brusa, vindkast! den gamla
eken störtar med dån, och dess fall är stort.

Den gamla eken var Sveriges rike på våren är
1772. Ännu stod han upprätt, ännu syntes han för
de fåkunnige majestätisk och vördnadsbjudande på den
kulle i nordens snö, som han fortfor att kalla sin och
där hans djupaste rötter utbredde sig under jordytan.
Men huru gnagde ej maskar hans vissnande blad, huru
skakade ej vinden hans förtorkande krona! Riket liknade
en lungsiktig, hvars återstående blod strömmar till
kinderna, för att framkalla hälsans stulna rosor, under
det att hjärtat klappar ojämnt och händer och fötter
bortdomna i kyla.

Riksdagen fortfor. Man var nu i April månad,
och ännu syntes intet slut på de ändlösa tvisterna.
De blefvo tvärtom alltmera hotande, sedan demokratin
fått öfvertaget och hotade att uppsluka adeln, såsom
adeln förut hade uppslukat konungamakten. Det var
hälften af den gamle borgarekungens idéer -- en konung,
ett folk -- som nu hade kommit till makten, och
frågan gällde ingenting mindre än att afsätta hela det
adliga rådet.


De högadliga Mössorna stodo rådvilla och bleka
af skräck för det spöke de själfva frammanat till sitt
bistånd. De ännu mera högadliga Hattarne skälfde
af fasa och klängde sig i sin nöd med krampaktig
ifver fast vid masten af statsskeppet, hvilken de tillförene
varit så nitiske att hugga omkull och störta
öfver bord. För dem syntes ingen räddning mera,
utom hos den förhånade, den bundna, den misshandlade
konungamakten.

Vid denna tid samlades en afton på en af Stockholms
källare den klubb af unge adelsmän, som var
känd under namn af Svenska Botten och som till största
delen lefde af franska underhållspenningar. Klubben
var brokigt sammansatt af alla slags elementer. Vid
sidan af aristokratiskt fullblod i alla grader, yngre söner
utan arf och utan framtid, de fleste tjenstgörande i
arméns lägre officersgrader, redligt sinnade, men lätt
uppbrusande män och ynglingarBland dem läsas de för Finland bekanta namnen:
De Carnall, Stålhandske, Pinello, Nordenskiöld, von Becker,
Creutz, Ramsay, Gripenberg, Boije, Finckenberg, Aminoff,
Kuhlefelt, Rehbinder, von Kothen, Lagerborg, Jägersköld,
Essen, Wadenstjerna, Tigerstedt, Döbeln, Sprengtporten (J. M.),
Ehrenrooth, Ehrenström, v. Gerdten, Tandefelt, Uggla, Konow,
v. Schantz, De la Motte, Cedersköld, Cremer, Nassakin, Cronhjelm,
v. Christierson, Armfelt, Edelfelt och Benzelstierna. , sågos ruinerade 
spelare, afsigkomne possessionater, förbigångne tjenstemän,
missnöjde ränksmidare -- kort sagdt en förunderlig
blandning af goda och fördärfvade elementer, likväl
med en stark färg af allt det missnöje, som länge
samlat sig mot det rådande samhällsskicket och hvars
egentliga tendens var att med tillhjälp af konungen omstörta
den bestående ordningen, utan att man därför

klart gjort sig reda för hvad man borde sätta i stället.
Det bör nämligen tilläggas, att alla medlemmarna ursprungligen
voro Hattar, hvilka framför allt voro angelägne
om att göra slut på Mössornas herravälde. -- Således
ungefär hvad man i Polen skulle ha kallat en
konfederation. Chef för klubben var den sedan så ryktbare
Jakob Magnus Sprengtporten.

De yngste och ifrigaste af herrarne hade för tillfället
samlat sig kring en rykande bål i källarsalen, där
röken från femtio lerpipor steg i skyar mot taket, under
det att de finare i sällskapet, som buro afsky för tobaksröken,
diskuterade dagens frågor vid ett glas rhenskt
vin eller limonad uti sidorummen. Tiden var rik på
tändämnen, dem en gnista kunde sätta i låga, och sådana
fattades ingalunda i denna unga och hetsiga klubb, som
åsyftade att på ett verksamt, i nödfall våldsamt sätt ingripa
i dagens politiska frågor.

Af den lifliga, stundom heta ordväxlingen vid bålen
kunde man sluta att något särdeles viktigt nu var å bane.
Till en början upplästes den nyaste nummern af tidningen
»Svenska uppsyningsmannen», där adeln ganska oförtäckt
kallades riksförrädare, röfvare, slösare, och där svenska
folket tillråddes att så fort som möjligt följa schweizarnes
exempel och skaffa sig denna landsplåga från halsen.

Ett löje af barm och hån, blandadt med hotelser,
genomgick hela det högljudda sällskapet.

-- Det är de friborne som tala! utbrast en ung
löjtnant, i det han föraktligt kastade bladet ifrån sig. Det
hörde nämligen till tonen ibland de ofrälse att kalla sig
själfve friborne, i motsats emot de välborne i landet.

-- Akta dig, Pfeiff -- inföll en annan -- att göra
din kur hos den rika borgartossan vid Skeppsbron!
Kom ihåg borgmästar Sundblads motion, att sådant är
Svenska Botten.


högst otillständigt; borgarblodet måste bibehållas uti dess
renhet.

-- Och du, Gripenmarck -- utropade en tredje --
akta dig att söka häradshöfdingesysslan i Göinge; bönderne
vilja dömas af sina likar till fyratio par spö.

-- Jag proponerar -- sade en fjärde -- att vi
hädanefter bära ett alnsmått i stället för värja vid sidan.
Det är modernt och kan i alla fall duga att slå ihjäl
hundar med.

-- Och jag -- inföll en fänrik, som förgäfves rakat
sig två gånger i veckan, utan att ännu förmä framkalla
annat än gåsfjun på sina mjölkhvita kinder -- jag proponerar
att vi dekorera oss med träskor i stället för
sporrar och hänga en prästkrage som vindflöjel på ryggen.

-- Med en nattmössa öfver peruken! tillade en
auditör vid krigsrätten, försedd med en peruk som kunnat
tjena till modell för Göta lejons man.

-- Fan anamma alla Mössor, utropade en rödbrusig
grofhuggare till kapten, som var van att gå rakt på
saken. -- Låt oss i morgon gå raka vägen till kungen
och begära slut på käringpratet. Hvarom icke, vet jag
ett råd huru vi böra göra med Mössorna.

-- Var så god och meddela oss er vishet. Hvad
är det vi böra göra med Mössorna? frågade en spetsig
assessor, som åter tyckte mera om krokvägar.

-- Jo, så här, sade kaptenen, i det han ur fickan
framdrog en blå snusnäsduk, knöt hörnen i knutar, så
att den föreställde en mössa, gjorde därmed en gest,
som ej kan beskrifvas, och kastade sedan den improviserade
mössan i den stora öppna spiseln, där hon i
ögonblicket förtärdes af lågorna.

Ett högljudt bifall från en del af sällskapet besvarade
denna manöver, som blott alltför mycket talade till den
upphetsade sinnesstämningen; men andra funno mindre
nöje däri och gingo till chefen, för att bedja honom afböja
förhastade beslut.

Öfverste Sprengtporten satt i sidorummet, fördjupad
i ett förtroligt samtal med grefve Bernhard Bertelsköld,
hvilken -- så rik, högättad, världserfaren och klok som
han var -- genast vid sitt första uppträdande hade intagit
en framstående plats bland Hattarnes chefer.

-- Det blir därvid, sade öfversten med låg röst på
franska. -- Ni gör först ert bästa med prästerne. Lyckas
det oss att söndra dem från de öfriga, ha vi två stånd
mot två, och spelet är vårt. Lyckas det ej, så försöker
ni med bönderne; men lyckas ej det, står spelet förtvifladt,
och vi måste decidera oss för andra moyenger.

-- Ni glömmer, min bästa baron, att vi ha ännu
ett tredje stånd, som i penningen lefver, röres och hafver
sin varelse, yttrade Bertelsköld.

-- Smickra er ej att någonsin imponera på borgarne,
återtog Sprengtporten med en axelryckning. -- I
borgareståndet ligger demokratins egentliga härd; det
skall aldrig nöja sig med mindre än hela makten, för
att ensamt disponera hela vinsten. Hvad er själf angår,
min bästa grefve, kan ni vara förvissad om rådstaburetten,
men icke ännu.

-- Som ni behagar. Jag står till er tjenst.

Här blefvo herrarne afbrutne af de mera sansade
i klubben, som kommo för att bedja chefen tygla de
alltför stormiga sinnena därute i salen. Sprengtporten
gick ut. Hans falköga öfverfor den böljande massan
och uppfattade genast vådan af ställningen.

-- Mina herrar -- sade han lugnt, men med stark
stämma, för hvilken sorlet tystnade -- vi äro här för
att öfverlägga om fäderneslandets räddning och ej om

partitvister. Man vill afsätta rådet i massa, och vi äro
ense om att detta skall föra hela riket till upplösning.

-- Jämte adeln, knotade flera röster.

-- Jämte adeln, det är sant. Och därför skall riket
räddas jämte adeln; är icke detta allas vår mening?

-- Det är sant, ropades från alla håll.

-- Den 11 April förekommer frågan i de ofrälse
stånden, och vi hafva nu den åttonde. Vilja herrarne,
på skäl som jag ej nu kan uppgifva, men som snart
skola blifva för alla klara, bevilja mig tre dagars uppskof
för att dirigera affären, så lofvar jag att, om vi då
icke lyckats, vi alla skola gå i deputation till konungen
för att begära riksdagens upplösning.

-- Om tre dagar är det för sent, invände några.

-- Om tre dagar har man kanske upplöst klubben,
knotade andra.

-- Tvärtom -- smålog chefen -- har jag säker
avis därom, att klubbens underhållspenningar, som man
hotat indraga, åter utbetalas i öfvermorgon.

-- Må göra, vi skola vänta! var svaret, ty den glada
nyheten om underhållet hade en märkvärdig verkan att
lugna sinnena.

-- Lefve konungen! utropade chefen.

-- Lefve konungen! ljöd svaret från allas läppar.

--
19. Konspiratör mot konspiratör.

»Ni kan vara förvissad om
rådstaburetten, men icke
ännu!» upprepade grefve
Bernhard Bertelsköld
med det försmädliga smålöje, som klädde honom
så förträffligt i hans egna
ögon och som han nu icke hade minsta skäl att undertrycka,
ty han satt ensam i sitt arbetsrum, upptagen af
några bref, dem hans kammartjenare José nyss hade
lämnat honom. -- Icke ännu? Jag är er mycket förbunden,
min bästa baron Sprengtporten! Ni är utan
allt tvifvel ett af de bästa hufvuden och, om man
får tro er själf, den förträffligaste konspiratör som
Sverige för närvarande har den äran att uppvisa.
Men ni glömmer att ni möjligen kunde äga en rival
i er ädla konst. Ni anser er själf så alldeles
oöfverträffelig och oss andra små dödlige så enkom
skapade för nosgrimman, att ni tror er kunna kasta åt
oss sådana små sockerbitar, ställda på om och när,
som man brukar då man vill hafva knärackor att sitta.
Jag känner verkligen en oemotståndlig lust att spela
er något puts, om ej för annat, så för att gifva er

en behöflig lektion i modesti ... En rådstaburett! Det
är, på min ära, en pauvre offert i dessa tider, till och
med utan konditioner. Där fattades bara ett »icke ännu»,
för att falla från det sublima direkt i det löjliga. Och
med hvilken utsökt contenance förstod jag ej att se
högst allvarsam ut, när jag svarade: »som ni behagar;
jag står till er tjenst!» Man kunde ha tagit mig för en
grand af Spanien, som håller stigbygeln åt en dum
infant. Jag måste i sanning beundra mig själf.

-- Men låt se, fortfor han, i det han med flyktig
hand bröt det ena efter det andra af brefven på 
skrifbordet. -- Från min far? Naturligtvis åter de gamla
klagovisorna ... Riktigt. Han är sjuk af sorg och saknad.
Madame är oersättlig, det förstås, att se om ladugården
och sköta hönsen och läsa högt om kvällarna för mon
cher papa ... Han har tagit en guvernant för Vera ...
en fröken Sjöblad. Nå, det är då åtminstone ett namn.
Man skall få se att vår gamle Celadon förälskar sig i
henne och en vacker dag gifter sig med henne. Jag är,
par hasard, ej svag för styfmödrar, men gifs ej annat
medel att få den österbottniska tjärångan ur huset, så
à la bonne heure! ... Paul är i Upsala och studerar med
en ung man vid namn Thorild ...

Grefve Bernhards blick mörknade. Han tände brefvet
hastigt på en liten spritlampa, som enkom för detta
ändamål beständigt brann på hans bord. Det var ett
ord i brefvet, som brände hans hand. Han fördrog ej
att läsa sin broders namn.

-- Hvad ser jag? fortfor han, brytande nya bref.
-- Från min älskvärda markisinna! Och så parfymeradt!
Hon inviterar mig i morgon afton till en soirée
en famille. Det vore grymt att såra henne med en
refus. -- Från Lejonram! Han anhåller om femhundra

riksdaler. Godt; han skall få hundra, jag kan behöfva
honom ... Från Hägerflycht? Han skickar mig en utmaning
apropos den lilla Lisette. Bagatell, vi dejeunera
tillsammans, och ett glas tokajer är all den 
satisfaktion han begär ... Från assessor Mannelin. Han
ber om mitt förord till hofrättsrådssysslan. Icke illa!
Man börjar vädra mitt inflytande. Vi kunde göra ett
undantag för den ofrälse bläcksuddaren, om ej för
annat, så för att göra klubben förtret ... Aha, prosten
Larsson! Det är en af de fiskar, för hvilka min genialiske
chef har anbefallt mig att utlägga noten ... Jag
kunde tro det: en hel predikan på fyra kvartsidor. Låt
oss hoppa öfver tre och en half, för att läsa sens moralen
i slutet ...

-- Slipadt nog för en så tjock metvurst! återtog
grefven, sedan han genomögnat de sista raderna. --
Den fromme mannen låter under de allraödmjukaste
bugningar förstå att han är färdig förklara fan för ett
helgon, allenast hans trogna tjenster belönas i sinom
tid med en biskopskräkla. Men för närvarande är
intet att göra; ståndet är skengalet ... nej, hör hur han
smickrar sina ärevördiga ämbetsbröder! ... Och han
själf måste för närvarande tjuta med ulfvarna -- han
menar förmodligen herdarne -- intill dess att han inför
högvälborne herr grefven och så vidare kan nedlägga
sin underdåniga vördnads tackoffer på trohetens altare
... Superbt! Karlen har fått bättre betaldt af Mössorna,
men vill hålla reträtten öppen, för den händelse att
vi än en gång skulle komma till kassa. C'est fini,
min bästa friherre af den Svenska Botten! Den porten
spränger ni icke med fraser. Hvad vill ni att jag
skall göra? Jag skall framlägga för er detta pretiösa
dogmatiska mästerstycke, och ni skall begripa, att hos

prästerne återstår för er ingenting annat än att bönfalla
om deras absolution.

-- Emellertid -- fortsatte grefven efter något 
betänkande -- vill jag så punktligt som möjligt lyda
order. Turen är således nu att sondera bönderne ...
José!

Kammartjenaren kom.

-- Har du låtit hitkalla karlen från Badstugatan på
Söder?

-- Han väntar därute ers nåds befallningar.

-- För honom in!

José gick och återkom strax därpå med en ung
bonde af godt, ärligt och resolveradt utseende. Grefven
skänkte honom en flyktig blick och syntes förvånad
öfver hans ungdom.

-- Ditt namn? frågade han.

-- Jonas Bertila, riksdagsman från Storkyro, svarade
bonden utan förlägenhet.

-- Ni är något ung att bekläda ett så viktigt förtroende,
yttrade grefven, i det han fann för godt att inlägga
mera höflighet i den vårdslösa tonen.

-- Mina socknemän ansågo mig gammal nog, svarade bonden.

-- Godt. Ni vet hvarom fråga är. Det finns personer
som mena väl med bönderne och anse dem alldeles
för högt skattlagda. Tills kronoutskylderna komma att
minskas, hvilket ej lärer länge dröja, är det af vikt att
afstäcka prästerskapets oskäliga anspråk. Som det nu
är, klippa herdarne fåren till bara hullet. Den där
vederlagsspannmålen, ni förstår ...

-- Det var fråga därom i går. Men vi bönder
tycka bäst om att plöja och så vår egen åker.

-- Det förstås. Men om någon god vän anvisar åt
eder en bättre plog, som plöjer djupare fåra, så är det
ju till er egen fördel.

-- Det kommer an på. Vi ha nu för tiden så
många goda vänner, och man får ej döma hund efter
håren.

-- Jaså. Ni är Mössa?

-- Nej, jag är Hatt, om det nödvändigt skall vara
en hufvudbonad.

-- Så mycket bättre, då tänka vi lika. Bertila?
... Jag vill påminna mig att jag någongång hört det
namnet.

-- Det torde väl hända, efter jag äger det hemman,
därifrån ers nåds släkt härstammar i sjette led och
hafver sitt namn, svarade bonden käckt.

Grefven bet sig i läppen.

-- Det är möjligt -- yttrade han i likgiltig ton --
och så mycket mera skäl är det att vi hålla tillsamman.
Bönderne gå ej in på förslaget, säger ni?

-- Nej.

-- Jag skall säga er något i förtroende, min vän.
Däri göra bönderne ganska rätt. De ha så länge dansat
efter herrarnes pipa, att de nu ändtligen kunna bestå
sig musiken själfva.

På Bertilas småsluga min såg man att han icke
trodde sådana ord af en grefve mer än jämt.

-- Detta förundrar er? fortfor Bertelsköld. Ni skulle
hysa mera förtroende till mig, om ni visste att jag lefvat
utrikes bland fria folk, som afskaffat all adel och funnit
sig väl däraf. Därhän, min kära Bertila, skall det
komma också hos oss. Få vi till en början det adliga
rådet ur vägen och ofrälse i deras ställe, skall resten
gå som en dans; eller hvad tror ni?

-- Jag tror ingenting, sade bonden.

-- Kan jag lita på er tystlåtenhet?

Bertila nickade.

-- Nåväl. För att bevisa huru ärligt jag menar,
skall jag hviska er något i örat. Kungen ställer sig
som ville han taga parti för rådsherrarne, men i tysthet
vill han ingenting hellre, än att hela rådet afdankas.
Rätten eder därefter, I gode dannemän, och hafven intet
förbarmande, hvad än herrarne vilja inbilla er! Förstår
ni mig nu?

-- Kanhända. Rösten är Jakobs, men händerna
äro Esaus.

-- Farväl. Behöfver ni något, så vänd er till mig.
Och kom ihåg hvad jag sagt: hålla bönderne stadigt
ihop med präster och borgare, så stryker rådet på foten,
och makten är eder!

Bonden skrapade på foten och gick sin väg, till slut
ändock förbryllad och osäker huru han borde förstå en
så oväntad uppmaning. Bertelsköld åter kastade sig
bakåt i fåtöljen och skrattade så hjärtligt som det för
honom var möjligt.

-- Sköna lärdomar! tänkte han vid sig själf. --
Jag ville på min ära ha betalt en half tunna guld för
att ha haft hela Svenska Botten till åhörare och sett de
gode patrioternes häpnad. Mina rekognosceringar hos
präster och bönder ha lyckats förträffligt. Jag förstod
utlägga betet så groft, att fiskarna kände kroken. Nu
återstå borgarne; min chef skall bli nöjd. Vi skola trissa
om med dem så, att icke blott de, utan hela rådet skall
tappa koncepterna. José!

Kammartjenaren kom.

-- Med dessa biljetter går du genast till borgmästarinnorna
Sebaldt och Sundblad samt handelsmanskan
Larsson. Men akta dig väl att låta dem veta hvem som
skickat dig. Håll god min och låt dem tro att du kommer
direkt ifrån biskop Forssenius eller någon annan af
Mössornas chefer. Därefter går du med denna biljett
till förste vaktmästaren vid Storkyrkan och låter honom
förstå att det är baron Höpken eller någon annan af
Hattarnes chefer som skickat dig. Kom väl ihåg, att
de tre första biljetterna komma från Mössor, men den
sista från Hattar. Det kan ej skada att låta ett ord om
kungen undfalla dig hos vaktmästar Östergren, som är
deciderad Hatt, följaktligen för tillfället rojalist. Förstår
du mig?

-- Sennor skall bli nöjd.

-- Godt. Min gode baron af Svenska Botten skall
också bli nöjd med mig.

--

20. Borgarefruarna.

Vid den tid, när så viktiga saker voro å bane, skulle
man mycket bedraga sig, om man ansett fruntimmerna
likgiltiga för deras mäns öfverläggningar. De
följde tvärtom partiernas segrar eller nederlag med nästan
lika mycken uppmärksamhet som de egentlige aktörerne
i dagens skådespel, och säkerligen ofta med mera passion.
Åtminstone sades det, att mer än en fru af Mössornas
parti stod i spändt förhållande till den eller den af sina
forna väninnor, som råkat blif va af Hymen fastkedjad
vid en Hatt, och omvändt berättades, att mer än en
hennes nåd af Hattarnes parti gjorde sig noga
underrättad, när hon städslade en huspiga, huruvida den
ifrågavarande personen hade tjenat i välsinnade hus, eller om
hon möjligen borde misstänkas för att ha insupit dåliga
grundsatser under en föregående tjenst hos någon hennes
nåd af Mösspartiet.

Det var visserligen mindre vanligt, att riksdagsmän
från landet medförde sina fruar till Stockholm, alldenstund
dessa i månget fall kunde anses hinderliga för
statens affärer, eller mindre pålitliga i bevarandet af
riksviktiga bemligheter. Men från denna regel skedde
vid nu pågående riksdag månget undantag, både i anseende
till riksdagens längd, som gjorde skilsmässan betänklig,
och i synnerhet därför att man kunde förvänta allehanda
högtidligheter vid den nye konungens förestående kröning.
En förlåtlig nyfikenhet hade således församlat ett ovanligt
talrikt antal riksdagsfruar vid deras mäns sida i hufvudstaden,
och kanhända finner man däri en förklaring
hvarför riksdagen aldrig ville taga slut och hvarför debatterna,
som kanske på förhand blifvit inöfvade i den husliga
kretsens talföra småklubbar, nu blefvo ovanligt heta.

Bland de riksdagsmän, hvilka sålunda delade sin
omsorg om fäderneslandets väl med sina bättre hälfter,
var äfven handlanden Thomas Larsson från Vasa, hvars
trogna maka ej gifvit sig någon ro innan hon förliden
höst fått öfverlämna huset i döttrarnas vård och själf rest
öfver till Stockholm, för att där under vintern skingra
de moln, dem landets bekymmer kunde samla på hennes
gubbes panna. Det borgerliga paret bebodde ett litet
hus på Kungsholmen, hvarifrån mannen hvar morgon
for i en kullbåt öfver strömmen till sina viktiga värf,
medan hans gumma följde honom till Röda bodarna
eller lunkade på egen hand till Korntorget, för att göra
sina uppköp för dagen.

Medan likväl hennes Thomas ofta dröjde ute långt
inpå dagen, och själfva kvällarna ej voro säkra för
klubbar och sammanträden, hände sig att tiden ofta blef
den goda fru Larsson lång -- ty det gamla, ärliga »kära
mor», hvarmed hon hållit till godo i Vasa, dugde icke
mera i det förfinade Stockholm -- och då fann hon
alltid en eller annan fru af borgareståndet, som i samma
belägenhet gärna språkade bort en stund vid en två öres
pepparkaka eller, när det skulle vara fint, vid en Arbogakringla
med ingefärssylt och sockerdricka. Och då dessa
goda borgarefruar i sin första oskuld hade föga reda på
skillnaden mellan Hattar och Mössor, bildade deras förmiddagskonklaver
länge ett neutralt område, där politiken
fick lämna plats åt de viktigare frågorna om priset på
smör och kött, om det bästa lärftet, den vårdslösaste pigan
eller den resonablaste kryddboden i deras grannskap.

Denna oskyldiga tid tog en ände frampå vintern,
när de ofrälse stånden begynte spela herrar på täppan.
Deras riksfruar fingo nu dagligen höra så mycket om
sina mäns, följaktligen äfven om sin egen betydenhet uti
staten, tilldess de själfva blefvo fullkomligt öfvertygade
om att rikets öde berodde på deras värdiga hållning.
Borgarefruarna ville icke mera gifva någon af de förnäma
efter i längden af sina triumfantströjor, i de röda
klackarna af sina skor eller i de breda bandrosorna på
sina mössor, och när de, åkande i sina kareter som
annat folk, mötte på vägen till Humlegården någon af
de adeliga nåderna i all deras prakt, var där tu tal om
hvem som förde sig med mera medvetande af sin värdighet,
eller med mera beskyddande min nedlät sig att hälsa
på den andra. Om någonsin en borgarfrus högburna
hufvud numera böjde sig djupare än vanligt, så skedde
det för en biskopinna, som hade den äran att vara
ofrälse, eller för talmanskan i deras stånd, borgmästarinnan
Sebaldt, hvars lilla knubbiga figur med en småstadsdrottnings
oförlikneliga själfbelåtenhet gjorde les honneurs
för hela ståndet vid sådana tillfällen.

Nu satt den fryntliga, i grunden genombeskedliga,
men af sin nya viktighet intagna gumman Larsson en
sådan ensam lördagsförmiddag vid sin kringla och sitt
sockerdricka, inbegripen i ett förtroligt samtal med en
god vän om den verkan som rådets förväntade afdankande
möjligen kunde hafva på Norrlandslärfter och
danskt hvetmjöl, när till henne lämnades en biljett på
rosenrödt papper, enligt pigans utsago framburen af en
kammartjenare hos prästaståndets talman, biskop Forssenius.
Undrande hvad denne högvördige chef för Mösspartiet
kunde hafva att förkunna henne, bröt gumman
Larsson den välluktande skrifvelsen och läste:

»Ärade och Välaktade Fru!

Då Min Fru utan tvifvel icke absenterar i morgon i
Storkyrkan, för att profitera af prosten Wijkmans edifianta
predikan, skulle det för fäderneslandets conditioner och
de Ofrälse ståndens reputation vara synnerligen encouragerande,
om Ärade Frun, jämte Borgmästarinnan Sebaldt
och några andra precieusa Fruar af Borgareståndet, ville
vara så gratieuse och icke placera sig i Ståndets vanliga
bänkar, utan i Riksrådens Fruars bänk, hvilken står
disponible och som man snart hoppas för alltid skall
stå till Ärade Fruns och dess Välaktade Gelikars continuerliga
disposition. »

Punkt och ingen underskrift. Den goda fru Larsson
läste och omläste denna högst intressanta biljett, men
kunde icke blifva rätt klok på innehållet, i anseende till
de många och granna franska orden. Att där var en
smak af politisk ingefära tyckte hon sig förmärka, likasom
att borgarefruarna numera skulle förkofras till riksrådsvärdighet,
livilket var ett slags socker i bottnen och
ingalunda syntes henne otroligt. Men då hennes Thomas
var borta och en så viktig sak förtjenade mogen öfverläggning,
fann gumman för godt att i hast påstufva sin
allra grannaste helgdagsmössa och begifva sig till borgmästarinnan
Sebaldt, för att begära ett godt råd.

Ditkommen, fann hon före sig borgmästarinnan Sundblad
och borgmästarinnan Hæggström i alldeles samma
ärende. Sedan fruarna med mycket krus tagit plats,
befanns att talmanskan erhållit en för öfrigt lika lydande
invit, dock med det listiga tillägg att »för den händelse
Ärade Frun skulle dependera af Välaktade Borgmästarens
consentement, ville man härmed endast i största confidence
hafva framburit den obligeanta propos, att Ärade
Frun och öfriga mest precieusa Ståndsfruar måtte animeras
occupera den rang och den plats i kyrkan som
med rätta borde åt dem cederas!»

Detta var något att tänka på! Den mäktiga talmanskan
befanns högst intagen af en så luminös idé,
som att placera sin lilla person i riksens fruars bänk,
men fann det däremot ganska obehagligt att i ett så
rättmätigt förehafvande anses bero af sin herres och mans
consentement.

-- Min Sebaldt -- yttrade hon med mycken värdighet,
som skulle vara fransysk, men råkade vara småländsk --
min man är visserligen en personage som
för närvarande kan embrassera ett riksråd i hvar stöfvelkrage,
och hela världen vet att han endera dagen blir
justitiekansler, men därmed är icke sagdt att han bör
vara en Kristofer Tyrann i sitt hus och neka sin gemål

ett litet oskyldigt amusement. Tänka fruarna persvadera
sina mäns protektion att promenera i kyrkan och placera
sig pä hvilken plats de konventionera?

-- Jag ville just ha frågat hvad Thomas säger, men
han var icke hemma, genmälde fru Larsson mycket
beskedligt.

-- Min man har aldrig någon annan mening än
min, yttrade fru Sundblad med en knyck på den eldröda
bandrosen i sin nacke.

-- Och min man -- genmälde borgmästarinnan
Hæggström -- begär alltid mitt råd i rikets angelägenheter.
Vi rådgjorde just i går om ordalagen i kungaförsäkran.

-- Alldenstund så är -- återtog talmanskan med
hela högtidligheten af ett protokoll -- så lärer ingen af
våra män vilja konstruera våra fri- och rättigheter. Men
för att ej dependera af deras consentement (orden uttalades
med en högst fransysk prononciation), så vore
det kanhända execrabelt att icke inventera våra män med
en sak som icke angår dem; eller hvad tycka fruarna?

Fru Larsson hyste några betänkligheter, men pluraliteten
instämde i talmanskans åsikt.

Det är således instrueradt, att vi i morgon klockan
nio presidera oss i Storkyrkan och konfundera vår tillkommande
situation? frågade ordföranden vidare.

-- Ja visst, lydde svaret.

-- Behaga fruarna abstrahera sig in till mig på vägen,
efter jag råkar logera mig vid Köpmantorget helt nära till
kyrkan, så kunna vi ackompanjera hvarandras conduit.

-- Tackar allra ödmjukast, om vi få lof, svarade
fruarna och aflägsnade sig under djupa nigningar.


21. Riksens fruars bänk.

Går du i kyrkan i dag, min söta vän? sade fru
Larsson med den oskyldigaste min i världen till
sin gubbe på söndagsmorgonen, sedan hon hela natten
ej fått en blund i sina ögon af bekymmer för sin nya,
ovana och hemlighetsfulla riksrådsvärdighet.

-- Har ej tid, svarade mannen buttert.

-- Jag ämnar mig till Storkyrkan, ifall du ej har
något däremot, tillade hans trogna, väl educerade maka.

-- Jaså.

-- Prosten Wijkman predikar om den störste i
himmelriket. Han är en snäll predikant, och så patriotisk sedan!

-- Jaså.

-- Vi behöfva alla påminnas om att vara ödmjuka,
när oss blifvit beskärda så höga värdigheter. Skulle du
ej ha lust att höra Wijkman predika?

-- Nej.

-- Hvarför ej det, kära Thomas?

-- Han predikar alla dagar i ståndet.

-- Kan det vara sant, att alla ofrälse riksdagsmän
hädanefter blifva riksråds vederlikar?

-- Dumheter.

-- Men jag har hört sägas, att alla riksdagsmäns
fruar skola hädanefter sitta i kyrkan på en förnämligare
plats.

-- Enfaldigt prat.

-- Men, söta du ...

-- Låt mig vara i fred.

Den goda makan visste livad detta betydde. Hon
vågade icke knysa ett ord vidare om den viktiga hemligheten
som låg henne på hjärtat, ehuru den med all gevalt
ville fram. I sitt stora bekymmer beslöt hon att än en
gång inhämta de andra fruarnas råd, klädde sig i sin
grannaste kofta och gick till fru Sebaldt.

Här voro redan fruarna Sundblad och Hæggström
inbegripna uti en ny öfverläggning med deras talmanska.
Det befanns, att båda de förstnämnda lika litet som fru
Larsson kunnat alldeles förtiga den stora hemligbeten
för sina följeslagare genom lifvet, men båda hade blifvit
skrämda till tystnad af deras mäns invändningar, innan
de ännu hunnit yppa sakens hela vikt och beskaffenhet.
Alla tre väntade därför det afgörande utslaget från talmanskans
visa läppar.

-- Jag för min del -- utlät sig borgmästarinnan
Sebaldt med mycken viktighet -- jag för min del har
beslutat obstruera min man en agreabel surpris. Han är
så modifierad, min gode Sebaldt, att han kanhända af
lutter modisti skulle cidera den estimé riksens ständer
behaga pretendera för honom och oss. Jag proponerar
att vi possidera vår situation, som det redan är sagdt.
Icke för vår egen skull, gubevars, utan för att sauvrera
friheten och fäderneslandet.

-- Naturligtvis, instämde fruarna Sundblad och Hæggström.
-- Det är alltsammans för att sauvrera friheten.

Gumman Larsson teg. Hon var öfverröstad, innan
hon ännu vågat öppna sin mun.

Alltså begåfvo sig alla fyra fruarna, den ena grannare
utstyrd än den andra, i marschordning med talmanskan
i spetsen till den nära belägna Storkyrkan, för
att höra prosten Wijkman predika om den störste i
himmelriket.

Innan vi följa fruarna vidare på deras hoppfulla
väg till riksfruvärdigheten, är det i sin ordning att omtala
en biljett, som vaktmästar Östergren vid Storkyrkan
erhållit dagen förut och som han förmodade vara honom
tillskickad från Hattchefen baron Höpken. I denna biljett,
eller order, som han ansåg den vara, underrättades väktaren
huruledes några fruar af borgareståndet förehade
den förmätna planen att under nästa högmässogudstjenst
tränga sig in i riksens fruars bänk, hvarför han, Östergren,
ägde vidtaga nödiga mått och steg för att hindra
en sådan oförskämdhet. Men för att förvissa sig om att
djärfheten hos de ofrälse stånden verkligen gick så långt,
tillråddes han att till en början med flit lämna bänkdörren
öppen, på det man måtte erfara hvilka de
voro, som på detta sätt ämnade trotsa all lag och anständighet.

Det behöfdes icke mer. Vaktmästar Östergren hade
till sin nuvarande syssla blifvit befordrad från den visserligen
ärofulla, men mera beroende befattningen af en
kammartjenare hos rikets störste magnat, grefve Axel
Fersen. Följaktligen var denne kyrkans tjenare icke
allenast en durkdrifven Hatt från hjässan till fotabjället,
utan, om möjligt, en ännu mera inmyrad aristokrat, som
hatade alla ofrälse värre än synden, i synnerhet om
detta pack, som han uttryckte sig, ännu därtill hade den
skamlösheten att vara Mössor.

Alldeles okunniga om den fara som hotade dem,
anlände fruarna emellertid till Storkyrkan och trädde
dristeliga in under Sankt Göran med draken. Gudstjensten
var ännu icke börjad, och likväl var kyrkan
redan uppfylld af åhörare, som infunnit sig för att höra
en riksdagsman predika. Såsom vanligen sker vid en
sådan väntan före gudstjenstcn, voro församlingens tankar
för ögonblicket af ganska världslig natur. De flesta fördrefvo
tiden med att begapa de inkommande och med
att göra anmärkningar öfver den eller den, som ville
tränga sig in i en fullsatt bänk, eller andra, som ej gåfvo
plats, fastän bänken var endast till hälften besatt.

Nu för tiden är sed i Stockholm, att nästan alla
sittplatser äro på förhand abonnerade medelst en särskild
bänkafgift, och först när predikstolspsalmen börjar, uppläser
väktaren en del bänkar, hvilkas innehafvare icke i
tid infunnit sig. Vid tiden för denna berättelse voro
sådana abonnerade bänkar endast förbehållna åt adeln och
statens högre ämbetsmän samt riksens ständer. Under
den kungliga läktaren främst till höger, när man stod
vänd mot altaret, voro riksens råds och deras familjers
bänkar; därefter hade andra förnämlige personer och
slutligen ständerna sina noga bestämda platser.

Mönstrade, liksom andra, när de gingo framåt, närmade
sig fruarna med sin talmanska i spetsen de vanliga
bänkarna för borgerskapet, men gingo till allas -- däribland
borgmästarne Sebaldts, Sundblads och Hæggströms
-- stora förundran förbi och trängde sig i känslan af
sin betydenhet allt längre fram genom folket på gångarna,
tilldess att de slutligen banat sig väg till riksfruarnas bänk.

Ett par grefvinnor sutto redan där i all sin prakt,
men när dörren befanns oläst, fattade borgmästarinnan
Sebaldt hurtigt i vredet, öppnade dörren och klef utan
betänkande in. De öfriga följde henne, själfva häpna
öfver sin dristighet, men med det fasta beslut, att våga
allt »för friheten».

Att beskrifva de redan placerade nådernas min eller
de öfrigas förundran vid detta i Stockholms och Storkyrkans
annaler oerhörda tilltag, därtill skulle allraminst
behöfvas en Hogarths pensel. Åskådarne nästintill trodde
Riksens fruars bänk.
knappt sina ögon, och de längre bort sittande reste sig
att stå i bänkarna. Om en apa visat sig på den kungliga
läktaren, hade hon ej kunnat åstadkomma en större
kyrkoförargelse.

-- Nej, käraste, låt oss gå ut igen! bad den beskedliga
fru Larsson, i högsta grad rädd och förlägen
för denna uppståndelse.

-- Vi sitta där vi sitta, svarade talmanskan oförskräckt.

Icke förr var det sagdt, innan vaktmästar Östergren
visade sig, mörk och bister som Sankt Görans drake,
vid bänkdörren.

-- Madammerna stiga ut; det är riksens fruars bänk!
sade den trogne vårdaren af aristokratins värdighet, tillräckligt
högt för att höras af hundra personer i närheten.

Madammerna! Det klack i talmanskans öra som
den nedrigaste förolämpning. Men fruarna voro döfva
och låtsade icke höra.

-- Madammerna stiga ut! upprepade vaktmästaren
hotande.

Talmanskan såg sig om. Borgerskapet satt för långt
för att komma henne till hjälp, men det oaktadt ville
hon ingalunda cedera bonis, helst alltsammans kunde
vara ett missförstånd.

-- Jag är borgmästarinnan Sebaldt, svarade hon, i
den säkra förmodan att, hvad öde än kunde drabba
hennes medsystrar i olyckan, hon åtminstone skulle få
sitta i orubbadt bo.

-- Det angår mig inte. Jag säger att madammerna
stiga ut! upprepade än en gång den obeveklige tjensteanden,
och när denna hans tredje tillsägelse ej tycktes
hafva bättre verkan än de föregående, fattade han utan
krus den ena stretande frun efter den andra i armen
och ledde dem ut ur bänken.

Tre af dem lydde som skrämda lamm, men icke
så talmanskan.

-- Vet ni väl, oförskämda karl, att min man är
talman för borgareståndet och att jag är inventerad af
biskop Forssenius och att riksens ständer skola låta sätta
er i Rosenkammaren! ntropade den högst förbittrade frun.

-- Och jag skall sätta madam i stocken, om hon
står här och gör kyrkoförargelse! genmälde vaktmästaren.
Vill hon maka sig ur vägen och hålla sin trut?

Fruarna smögo sig, högröda af harm och blygsel, ut
ur kyrkan. Ack, talmanska, talmanska, om hela församlingen
i Stockholms Storkyrka kunnat läsa uti ditt hjärta,
såsom den blef åsyna vittne till ditt oerhörda nederlag,
hvilket omäteligt
fall skulle den ej
ha upptäckt från
ärans högsta trappa
till förödmjukelsens
djupaste dal!

--

22. Markisinnan Egmont.

På aftonen samma dag, när
fruarna blefvo afsatta
från riksrådsvärdigheten, var soirée en famille hos
markisinnan Egmont vid Drottninggatan. Lik en glänsande
meteor, hade denna unga fransyska nyss uppstigit
på horisonten för att fördunkla alla andra. Änka vid
några och tjugu års ålder efter en gammal öfverste, hade
hon för ett år sedan hos sin mans nièce, den ryktbara
grefvinnan Egmont i Paris, haft den äran att blifva presenterad
för kronprinsen af Sverige, och antingen det var
denna höga bekantskap, eller begäret att se norden, eller
blott en nyck -- ty hvilken ung dam i hennes ställning
skulle ej anse detta sista skäl fullkomligt tillräckligt? --
alltnog, markisinnan hade förliden sommar gjort en
lusttur till Sverige på några veckor, och dessa veckor
voro ännu icke tilländalupna. Hon hyrde en vacker
våning, omgaf sig där med en lyx, som lät ana ofantliga
rikedomar, och såg allt hvad Stockholm då hade förnämt
och lysande trängas i hennes salonger. Konung
Gustaf i främsta rummet, hans högdragna, men snillrika
mor, änkedrottningen, hela hans hof, hans statsmän,
hans krigare, de förnämste particheferne, konstnärerne,
skalderne, litteratörerne, alla svedde sina vingar på denna
sydländska sol eller täflade åtminstone att visa henne
sin hyllning -- alla utom en enda, och det var drottning
Sofia Magdalena, konungens unga, fromma, men blyga
gemål. Hon ensam hade ej kunnat förmås att låta för
sig presentera den nya förtjuserskan; långt mindre hade
hon nedlåtit sig att hedra henne med ett besök. Och
det alltid färdiga hofskvallret trodde sig ganska väl känna
orsaken därtill. Man sade att drottningen var svartsjuk
-- och ej utan skäl.

Hvarför skulle också drottningen vara den enda af
sitt kön som icke i hemlighet hyste sådana känslor?
Alla unga och många äldre förnäma damer voro i tysthet
ense därom, att markisinnan Herminie Egmont hade
kunnat anses för en någorlunda välskapad, till och med
icke obehaglig person -- därest hon icke haft den ovanan
att blinka med ögonen -- därest icke samma ögon varit
af en alltför odeciderad färg -- därest icke hennes näsa
varit för stor, hennes mun för liten, hennes hår för
svart, hennes hy för brun, hennes växt för fyllig, hennes
gång för dansande, hennes klädning för kort, hennes
fötter för små, etcetera, etcetera. Kunde någon neka,
att hon läspade? Var hon icke alldeles för kokett? Hörde
hon icke gärna komplimanger? Och så skrattade hon
för mycket, och så grät hon för mycket, och så pratade
hon för mycket, och så -- kort sagdt, hon skulle i
damernas ögon ägt alla möjliga förtjenster, därest hon
icke i stället ägt alla möjliga fel. Den största bristen
var naturligtvis den, att hon djärfdes förtjusa alla män,
unga och gamla, som kommo i hennes närhet.

Hvad allt hade man icke redan hunnit berätta och
ljuga om denna älskvärda, glada fransyska, för det hon
icke gick, stod, satt, tänkte, talade, grät och skrattade
precis som alla andra! Hvilka smädelser hade man
icke redan satt i omlopp, hvilka ömma förbindelser hade
man icke redan hunnit pådikta henne, utan att för dem
äga ett sken af bevis! Och hon visste det ganska väl,
men hon log däråt. Hon liknade denna fabelns glänsande
svan, på hvilken afunden ständigt kastade massor
af smuts, men som skämtande dök i den klara böljan
och åter dök upp lika hvit som förut.

Nu hade hon samlat omkring sig en liten krets
af intima vänner -- de kunde vara omkring hundra
personer. Här glömde Hattarne sin hatt och Mössorna
sin mössa; partierna abdikerade inför behagens universalmonarki;
tidens stojande ofrid tycktes ha stannat som
en rusig lakej med kappan på armen ute i förstugan. I
dessa ljusa, behagliga salar, kring denna älskvärda fe,
som lekande strödde blomdoft omkring sig, hvar hon
gick, såg man redan en morgonstrimma af det solsken,
som snart skulle glänsa öfver Gustaf III:s dagar. Därför
trifdes konungen gärna där, likasom fjäriln uppsöker
solstrålen, men de styfva, prudentliga damerna från det
förra mössätna hof vet, där hvarje steg uttyddes som
politik, där hvarje uppriktighet var en synd och hvarje
försonande smålöje en protest emot riksdagsgrälet -- de
trifdes icke gärna i markisinnan Egmonts salonger, ehuru
de besökte dem ofta nog af nyfikenhet, eller -- »för att
rädda friheten».

En af »de intima» i denna utvalda societé var
grefve Bernhard Bertelsköld, hvilken gjort markisinnans
bekantskap i Paris och varit den förste som animerat
henne att besöka norden. De, hvilka med oss sett den
unge världsmannen endast från en mindre behaglig sida,
skulle kanske ha varit böjde att justera sitt omdöme,
ifall de sett honom i en sådan salong, till hvars manliga
prydnader han med skäl kunde räknas. Han lyste där
med alla de egenskaper som göra en man omtyckt i
sällskapslifvet: han var glad, underhållande, kvick och,
när det så behöfdes, äfven elak; han berättade väl och
outtömligt, men aldrig för mycket; han kände fullkomligt
detta fina galanteri, som aldrig tyckes smickra och likväl
smickrar i hvarje ord; han ägde briljanta kunskaper,
utan att tyckas veta däraf; han var helt och hållet öga
och öra för den han talade med, och under det att
en fin beräkning dolde sig bakom hvarje hans steg,
tycktes han aldrig fästa det minsta afseende vid sin egen
person.

Men om grefve Bernhard genom allt detta var en
fulländad fransman, i synnerhet i den konst som då utgjorde
blomman af tidens förfinade bildning och sällskapslif,
nämligen konversationen, så hade han i

markisinnan Egmont funnit sin mästarinna. Icke för det att
hon skulle ha öfverträffat honom i kvickhet, talanger och
talförhet; men hos henne fanns detta något, som grefven
saknade -- denna varma fond, som ger alla partier en
högre relief och som aldrig kan ersättas af en skimrande
yta utan djup. Liksom alla andra, hade grefven i början
ansett henne för en af dessa damer af stora världen,
hvilkas hela innehåll, likt blomstervasen, består af de
förgängliga buketter, hvarmed man pryder dem. Men
han bedrog sig: han fann där något som trotsade all
hans skarpsynthet och som han hvarken lyckades genomskåda
eller öfverlista, och det var ett kvinnohjärta.

Hade väl detta bort afskräcka honom? Hvad betydde
för honom en kvinnas hjärta? Hade han ej hundrade
gånger utkramat sådana likt citroner och sedan kastat
dem toma ifrån sig? Men denna besynnerliga fransyska
lät alldeles icke utkrama sig. Hon tycktes hafva hjärtat
på tungan, och likväl kunde det lika litet fångas, som
månskenet uti källan. Grefve Bernhards fåfänga retades
af detta trots. Han använde skiftevis den kvicka, den
sentimentala, den öfvertygande genren, men allt förgäfves.
Han bortsköt alla pilar ur sitt koger, och alla studsade
lika maktlösa tillbaka från detta lilla, obetydliga kvinnohjärta,
hvilket tycktes vara ett rof för den förste narr
som ville plocka det framför sina fötter, och likvisst
gäckade den mest rutinerade grossör som någonsin
schackrat med dylika varor.

Grefve Bernhard var icke van att gå slagen från
valplatsen. Han svor inom sig, att han skulle äga detta
gåtlika väsen, om ej för annat, så för att straffa henne,
och när denna tanke engång fått plats i hans diplomatiska
hufvud, fann han densamma alldeles icke oäfven.
Han sade till sig själf, att, oberäknadt alla föremålets

personliga behag, var en markisinna mcd sådan rang,
sådan förmögenhet och sådana mäktiga relationer både
i Paris och Stockholm ett ganska konvenabelt parti.
Nåväl, hvad hindrade honom att förvandla henne till en
grefvinna Bertelsköld? Ingenting annat än hennes eget
samtycke.

-- Nous verrons, tänkte grefven. Vi skola se.

Denna afton var den politiska jäsningen så stark i
Stockholm, att icke engång markisinnan Egmonts salong
kunde bevara sin kända neutralitet. Medan man i
värdinnans närmaste grannskap sjöng, dansade eller med
blandad förtjusning och axelryckningar lyssnade på en
deklamation ur den första, af Gustaf III framtrollade
operan Thetis och Pelée, föll en skugga af tidens
mörka moln på de aflägsnare delarna af salongen och
sidorummen, där några herrar af »Svenska Botten» i
tysthet diskuterade dagens frågor med sin chef, baron
Sprengtporten.

-- De tre dagarna äro förgångna -- sade de till
honom -- och ställningen blir med hvarje ögonblick
mera hotande. Hvad böra vi göra?

-- Vänta, var svaret.

-- Fredrik Aminoff har nyss träffat personer som
kommit från Mössornas klubbar. Demagogerne föra det
oförskämdaste språk och förklara öppet att adeln bör
utrotas. Bönderne morra, borgarne knyta näfven, och
prästerne ringa som galningar i stormklockan. Något
borde vi likväl företaga oss. Men hvad?

-- Vänta.

-- Vänta? Det är omöjligt. Packet är ursinnigt.
Rådet går bestämdt förloradt i morgondagens voteringar,
och i öfvermorgon få vi se prostar, borgmästare och
nämndemän yfvas på taburetterna. Tror baron verkligen
att vi kunna åse allt detta spektakel med armarna i
kors? Hvad i himlens namn skola vi företaga oss?

-- Vänta!

Ett mer än vanligt sorlande löje från en krets längre
bort afbröt de talande. Det var grefve Bertelsköld som
berättade historien om de fyra fruarnas missöde i Storkyrkan.

--

23. Stormstegen till ett hjärta.

Anekdoten om de fyra fruarna gjorde lycka. Alla
funno det ytterst pikant, att borgarehögfärden ändtligen
lyckats väcka en allmän kyrkoförargelse, och alla
täflade om att göra de arma fruarna till föremål för sina
bitande infall.

-- Grodan i Lafontaines fabel skulle ej ha gjort
det bättre, menade någon.

-- Damerna ha alltid det företrädet att uttala herrarnes
mening, yttrade en annan.

-- Och plikta därför! inföll en tredje.

-- Församlingen hade bort uppstå och sjunga tedeum,
gäckade somliga.

-- Så mycket mer, som prosten Wijkman vid samma
tillfälle skall ha hållit en mycket uppbygglig predikan
om de störste i himmelriket, inföll grefve Bertelsköld.
Näst borgarefruarna, äro onekligen prostarne de störste
i himmelriket.

-- Men hvarför lät man ej bourgeoisin sitta kvar?
frågade dagens unga värdinna med en liten otålig kastning
på sitt vackra hufvud.



-- Hvarför? återtog Bertelsköld. För det att icke
alla damer åtnöja sig med att herska endast med sina
behag. Damerna af bourgeoisin fingo i kyrkovaktmästaren
en kavaljer som fullkomligt anstod dem och som egnade
dem all den artighet de kunde sentera. Medgif, att han
bevisade dem en verklig riddaretjenst. Hade han ej i
dag obligerat dem att beröfva damerna af riksrådet deras
agreabla sällskap, så skulle de nästa söndag ha hedrat
den kungliga läktaren med sin närvaro.

-- Än sen?

-- I kungliga läktaren?

-- Ja, hvarför icke? Äro ej alla lika inför konungarnes
konung? Böra ej alla platser uti en kyrka ha
samma rang?

-- Det kan min nådiga säga, som är upphöjd öfver
all rang, svarade grefven, men vi andra svaga dödliga
lida af vissa fördomar. Vi tro till exempel, att ett alnsmått
icke rätt passar till spira.

-- Är ni säker därpå? Jag vill påminna mig, att
ett köpmanshus vid namn Medici debuterade icke illa
på tronen. Och för öfrigt, om bourgeoisin gör oss sin
reverens på gatan eller i vårt förmak, för det att vi bära
en titel, i hvilken lag står det skrifvet, att vi skola frambära
vår fåfänga till foten af Allmaktens tron? Tror ni
verkligen, min bästa grefve, att eftervärlden skall med
samma högtidliga allvar, som vi, betrakta våra rangplatser
i kyrkan? Och när vi gå så långt i vår djupa reverens
för makten, att vi kalla våra döde furstar och konungar
högstsaliga -- har det aldrig fallit er in, att man
en dag skall småle med ett odödligt löje åt sådana
dårskaper?

-- Ni är Rousseaus landsmaninna, min nådiga. Ni
har rättighet att vara rebell.

-- Nej, förlåt mig, Rousseau är född i Genève, en
liten punkt af världen, som har den äran att vara republik,
liksom Sverige. Skillnaden är blott, att man i
Genève hedrar snillet med kungliga ärebetygelser, medan
man i Sverige beklagar sig öfver att äga ett snille på
tronen ... Tillåter ni?

Och markisinnan fattade hans arm med den ogenerade
frihet, som de svenska damerna af den gamla
tiden funno så föga passande.

De promenerade genom salongen och togo plats i
halfdunklet af ett praktfullt, svagt belyst kabinett. »Nu
eller aldrig!» tänkte grefve Bernhard. Han hade förgäfves
slösat fraser af alla genrer på denna nyckfulla
varelse. Han måste finna ut något nytt.

-- Madame, sade han, ni är i sanning den värsta
rebell jag vet. Det är ej nog att ni trotsar den ömmaste
beundran af en man som tillber er; ni är i stånd att
trotsa ett helt rike.

-- Verkligen? Skall det vara en komplimang?

-- Huru ni behagar. Ni föregifver er vara demokrat,
och ni konspirerar för konungamakten.

-- Jag?

-- Ni själf. Ni har hedrat Sverige med ett besök
blott för att omstörta hvad ni kallar dess republikanska
statsform och åter sätta på tronen en enväldig konung.

-- Å, min herre, ni gör mig verkligen alldeles för
mycken ära.

-- Det är mitt fullkomliga allvar. Hela världen vet
att ni är lika farlig som älskvärd. Men hela världen vet
icke, att ni är en politisk person. Förlåt att jag vågar
vara den förste som säger er det.

-- Nej, hvad är det ni säger? Jag en politisk
person! Å, det är förträffligt. Jag beundrar er
skarpsynthet, men ni skulle göra mig mycket förbunden, om
ni behagade meddela mig något mera om er viktiga
upptäckt.

-- För det första äger ni alla de egenskaper, som
fordras för en politisk intrig. Ni är lika snillrik som
skön, lika djärf som snillrik och lika klok som ni är
djärf. Så otroligt det synes, så är ni till och med i
stånd att bevara en hemlighet. Ingen misstänker er, och
ni har all möjlig frihet att sätta er i förbindelse med
alla partier, likasom ni samlar omkring er ett lifgarde
af alla möjliga färger, men som alla äro ense om att
blindt lyda er minsta vink. Har jag gissat rätt?

-- Fortfar! Jag är högst intresserad att erfara alla
mina meriter.

-- Ni förbereder en statskupp, madame. Och hvarför
skulle ni ej våga detsamma som så många andra sköna
damer före er ha vågat och utfört? »Försynen skulle
ju verka alltför omedelbart, om den tillät en revolution
försiggå utan fruntimmer och präster.» Jag pretenderar
likväl ej att spela rollen af er biktfar. Ni är personlig
vän till grefvinnan Daschkoff, som Katarina den andra
har att tacka för tronen. Jag är öfvertygad att hon gifvit
er de bästa råd, till exempel att försäkra er om kungliga
gardet eller -- Svenska Botten. Men likväl måste jag
varna er, madame, ty ni är på god väg till -- klostret
eller schavotten.

Markisinnan fäste på talaren sina små skälmska bruna
ögon, och ett spefullt löje krusade hennes förföriska
läppar. Likväl tyckte grefve Bernhard sig märka, att rosorna
på hennes kinder mistade färgen, i det hon nickade:

-- Fortfar! Er berättelse blir alltmera romantisk.

-- Ni har beräknat allt, madame -- återtog grefven
-- utom de ögon som genomskådat er. Ett enda fel är
tillräckligt att förstöra effekten af alla edra utmärkta
egenskaper, och ni är icke alldeles felfri. Tillät mig
säga, att ni är mycket oförsiktig.

-- Ah! Ändtligen en skuggsida i min politiska
personlighet!

-- Ja, ni är oförsiktig. Ni hade ej bort rida i
förrgår till Haga, under förevändning af en promenad.
Man har upptäckt att ni haft hemliga möten med konungen.
Och på återvägen hade ni ej bort låta er häst skena, för
att sedan stänga er inne i går hela dagen, under förevändning
att ni blifvit altererad af skrämseln eller kanhända
skadat er genom ett fall.

-- Jag ser att ni är väl underrättad. Saladin, min
unge arab, blef skrämd af en gumma, som hämtade
granris till staden, och jag var verkligen nära att kastas
ur sadeln. Hvarför jag icke blef det, kan ej intressera
er. Se där hvarför jag i går ej kunde mottaga besök.
Men, som ni ser, är jag i dag så återställd, att jag utan
fara kan fortsätta min väg till klostret eller schavotten.

-- Ännu engång, madame, jag är icke er biktfar.
Jag har heller aldrig betviflat ert mod, men jag betviflar
er framgång. Lita icke på konungen; all hans ridderlighet
skall ej hindra honom att öfvergifva er, när hans krona
behöfver ett offer. Associera er hellre med en man som
aldrig skall öfvergifva er och som skall anse det för en
ära att tjena er, när han därigenom kan bereda sitt
fäderneslands lycka.

-- Huru? Ni skulle vara nog ädelmodig att ingå
ett politiskt handelsbolag med en person som i morgon
kanhända blir anklagad för högförräderi?

-- Hör mig, madame! Jag tillhör ett parti, hvars
öde för närvarande är nära förbundet med konungens
och som därför skall uppbjuda allt att bereda framgång
just åt den plan, hvarom vi talat. Hattarnes parti står
och faller numera med konungamakten. Utan oss förmår
hvarken ni eller konungen genomdrifva en statshvälfning.
Med oss är däremot allt utförbart. Det torde
ej heller vara er obekant, att jag äger ett inflytande
som kan gagna eller skada, antingen det användes med
eller emot. Således -- jag vill ej falla er besvärlig med
en kärleksförklaring, ehuru det står i er makt att göra
mig till den lyckligaste bland dödlige, men tillåt att jag
visar mig värd er vänskap!

-- Och om det ej faller mig in att skänka er den,
så blir ni naturligtvis min bittraste fiende?

-- Hvarför det? Låt oss vara fullkomligt uppriktiga.
Ni är ung och förtjusande, men ni är tillika ärelysten,
och jag klandrar er ej för ett fel som ni delar med alla
upphöjda själar. Nåväl, madame, jag bjuder er allt hvad
en rättmätig ärelystnad kan finna önskvärdt i lifvet. Ni
skall omstörta en usel statsform och i dess ställe sätta
ett mönster för alla tidehvarf. Ni skall rädda en ung
konung, som har blott ett enda fel, det att han ej kan
tillhöra er, liksom ni ej kan tillhöra honom, och ni skall
blifva förtjent icke blott af Sveriges, men af hela Europas
beundran. Allt detta tillbjuder jag er, om ni ...

-- »Faller ned och tillbeder mig»?

-- Jag trodde icke att den bok ni citerar skulle finnas
i ert bibliotek. Det är jag som skall tillbedja er, madame!
Allt detta tillbjuder jag er, om ni skänker mig denna
förtjusande hand, som hela världen skall afundas mig.

Markisinnan teg några ögonblick, hoppade därefter,
lätt som en fågel, till blommorna vid fönstret och kom
leende tillbaka med en liten korg, fylld med drufvor.

-- Behagar ni, monsieur le comte? Ni är echaufferad,
ni behöfver något att läska er med.

-- Markisinna! -- hviskade grefve Bernhard, i det
att vredens rodnad öfverhöljde hans kinder och all hans
diplomatiska fattning var nära att svika honom -- man
skämtar icke ostraffad med mig!

-- Jag skulle skämta med er! Hvad tror ni om
mig? Tag plats, jag ber er. Jag har sparat er en liten
angenäm surpris, för hvars skull jag tog mig friheten föra
er hit. Jag tror jag berättade er, att jag i förrgår var
nära att kastas ur sadeln, då en ung man plötsligt störtade
fram och hejdade med egen lifsfara min skenande
häst. Skulle ni kanske gissa, hvem min räddare var?

-- Jag gissar aldrig gåtor, madame.

-- Det kan likväl intressera er, liksom det intresserar
mig, ty den unge mannen skänkte mig i går sitt sällskap,
medan jag var allena, och hade den godheten vara ganska
uppriktig mot mig. Nå, monsieur le comte, ni gissar
ingenting? Ni är ej svartsjuk en gång? Vet ni, den där
fula minen skall ni lägga bort, ty den klär er icke, och
i stället skall ni få göra bekantskap med den unge
mannen ni vet. Jag försäkrar er, det är en älskvärd
yngling. Döm själf!

Med dessa ord öppnade markisinnan en liten sidodörr
och sade:

-- Var god och kom ut, monsieur; här är någon
som önskar göra er bekantskap!

En svartklädd yngling trädde ut i halfdunklet.

- Paul! utropade grefve Bernhard bleknande.

Det var Paul.

24. Hat och kärlek.

I samma ögonblick grefve Bernhard igenkände sin bror
förstod han att markisinnan var invigd i deras familjs
hemligheter. Han trodde sig förstå hvarför hon afslagit
anbudet af hans hand. Kanske hade hon redan skänkt
Paul sitt hjärta såsom belöning för den riddaretjänst
han haft lyckan bevisa henne. Nåväl, hon skulle också
dela det hat, som grefve Bernhard bar i sitt hjärta och
som i hast växte, likt tistlar öfver rosorna, vida högre än
den flyktiga känsla han nyss kallat kärlek.

Han bugade sig kallt, högdraget, och gick, utan att
säga ett ord.

Markisinnan vände sig till Paul, som stum och blek
hade stannat vid dörren.

-- Jag har nu betalat en del af min skuld till er,
sade hon med en varm blick. -- Er bror begärde nyss
min hand, och jag räckte honom denna korg. Han hatar
nu mig lika hjärtligt som er, och det gläder mig, ty jag
får kanske därigenom någon rättighet att anse er som
min vän.

- Hur är det möjligt att hata er? sade Paul med
låg röst. 

-- Jag skulle kunna svara er -- återtog markisinnan
-- att hatet aldrig finner en öppnare port än i en
försmådd kärlek. Men det vore att göra er brors känslor
för mycken ära. Sårad fåfänga, ville jag säga. Sådane
äro männen. De öfverhölja oss med smicker, blott för
att kedja oss som troféer vid sin egen triumfvagn. De
säga till oss: ni skall göra mig till den lyckligaste bland
dödlige! Möjligt! Men vår lycka eller olycka generar
dem icke det allraminsta. Om de vore kloka, skulle de
åtminstone söka att förtjena vår aktning. Men de inbilla
sig att vi äro essensflaskor, som icke tjena till annat än
att parfymera deras egen gudomliga själfbelåtenhet. De
behandla oss som solfjädrar, hvilka man utbreder eller
hopviker efter behag och hvilkas hela betydelse är en
vindpust. Ni är ännu så ung, monsieur, att ni ej hunnit
lära er det där, och därför kan jag vara uppriktig mot er.
Men också ni skall lära er att leka med kvinnohjärtan,
och minns då hvad jag säger er: vi äro ej alla dockor
af porslin. Vi äro hvarken knähundar, dem man får
att sitta med sockerbitar, eller kattungar, dem man lockar
med ett trådnystan efter sig. Vi fordra, min herre, att
behandlas som tänkande varelser!

Markisinnan Egmont var vacker och stolt i detta
ögonblick. Hennes kinder brunno, hennes ögon glänste,
hon glömde allt för det ämne som intresserade henne.
Paul kunde ej vända sina ögon ifrån henne. Han var
hänryckt, han var stum af beundran. Stackars gosse,
hans hjärta hade ännu ej flammat för något annat än
hans mor och hans böcker. Han hade varit fri som
fågeln i skogen, men nu -- nu sveddes hans vingar för
första gången.

Hvarför skulle han också möta just denna farliga
kvinna, när han en dag rest in till Stockholm från Upsala,
för att söka ett spår, som han trodde sig ha funnit
af sin förlorade mor? Hvarför skulle han hejda hennes
skenande häst? Hvarför skulle han antaga hennes inbjudning
till följande dagen och tillbringa nästan hela
denna dag allena med en sirén, som var i stånd att inom
tio minuter förvrida hufvudet på gamla rutinerade statsmän,
långt mera på en ung svärmare, sådan som han?


Och hvarför skulle han slutligen låta af hennes älskvärda
fransyska öppenhet förleda sig att svara med samma
uppriktighet och bikta för henne allt hvad som låg på
hans hjärta? Onyttiga frågor! Han gjorde dem icke
själf; hans tanke stod stilla; han rusade blindt som
myggan mot ljuset.

-- Men jag glömmer alldeles hvarför jag i afton
bedt om er närvaro, fortfor den sköna förtrollerskan
efter en liten paus. -- Det är andra hälften af min
skuld som återstår att betala. Monsieur de Bertelsköld, jag ber om den äran att få presentera er för
hans majestät!

-- Mig? frågade Paul förvirrad och öfverraskad.

-- Och hvarför skulle jag annars varit nog oartig
att låta er vänta här i mitt kabinett? Vi måste begagna
tillfället; det var en idé som föll mig in i går, sedan ni
gått. Hans majestät har varit så nådig och lofvat hedra
min soiré med sin närvaro i kväll klockan elfva, och
hon felar nu endast en kvart. Olyckligtvis kunde jag ej
undvika att invitera er bror, och jag ville bespara er ett
möte, som varit er pinsamt, ifall det skett i mångas
närvaro. Se där hvarför jag skref till er och bad er
hafva godheten infinna er genom den lilla trappan till
mina inre rum och hvarför jag nödgats låta er vänta så
länge. Nu däremot, sedan er bror skänkt mig sin onåd
och befriat oss båda från sin närvaro, hindrar mig ingenting
att bedja er vara välkommen bland mina öfriga
gäster. Ni skall där finna er syster, baronessan Clairfeld.
Jag måste endast tillägga den bön, att ni åter går ned
och passerar stora trappan till salongen, ty jag behöfver
ej säga er hvad följden skulle blifva, om man såge en
ung man, som ej blifvit presenterad för sällskapet, oförmodadt
framträda från mina inre rum ...

Och den sköna markisinnan nickade så vänligt, så
förtroget, som hade de varit bekanta i många år. Paul
hade ingen vilja mer: han lofvade lyda.

-- Au revoir således! hviskade hon och försvann.

Emellertid hade grefve Bernhard, stolt och leende
som från ett triumftåg, retirerat genom salongen och var
just i begrepp att försvinna, när en hand lades på hans
axel och öfversten baron Sprengtporten stod bredvid
honom.

-- Ett ord, herr grefve!

-- Till er tjenst, min baron!

-- Jag har nyss fått den sjette rapporten i kväll
från Mössornas klubbar. De äro utom sig af raseri, bland
annat öfver den skymf som i dag på förmiddagen tillfogats
fyra fruar af borgareståndet. Denna händelse hade
aldrig kunnat inträffa i ett fatalare ögonblick. Man påstår
att alltsammans varit en listig intrig med falska
biljetter, för att afsiktligt skymfa de ofrälse stånden, och
denna droppe har rågat måttet. Skulle ni händelsevis
känna något om en sådan intrig?

-- Jag har hört historien af min kammartjenare,
som roar sig att gå i kyrkan, så katolik han är, för att
begapa jungfrurna; det är en osed, som han medfört
ifrån Madrid. En intrig, säger ni? Hvartill skulle den
tjenat? Dessa goda damer af bourgeoisin behöfde inga
uppmaningar. De äro pretentiösa nog.

- Emellertid ha ett par af dessa falska anonyma bref
cirkulerat på klubbarna, och saken är således utan allt
tvifvel en coup de main. Vill ni veta min tanke därom?

-- Det skall rätt mycket intressera mig.

-- Jag tror att det är ni, som tillställt det där.

-- Det är charmant. Och med hvad skäl, om jag
vågar fråga?


-- Det torde ni veta bättre än jag. Ni har misslyckats 
i allt hvad ni åtagit er att genomdrifva.

-- Förlåt mig, min bästa baron, jag tjenar er af
nöje, men icke af skyldighet, och tycker således ej om
reprimander af er. För resten har ni ju läst prosten
Larssons svar.

-- Ni är en öfverlöpare, herr grefve!

-- Jag undanber mig ...

-- Ni är en förrädare mot vårt parti, som för närvarande 
också är kungens.

-- Det är nog, herr baron. Är det er mening att
söka gräl, så hade ni kunnat välja ett lägligare tillfälle.
Men som ni behagar; jag står till er tjenst.

-- Jag tackar er. Ni har lycka i kärlek, herr
grefve; därför har ni otur i spel. Markisinnan skulle
vara otröstlig, om något ondt skulle hända er. Åtminstone 
inbillar ni er det.

-- Å -- inföll grefve Bernhard med sitt försmädliga
löje, som kunde reta en sten -- jag tror verkligen att
baron är svartsjuk. Jag hade bort gissa det, när ni
öfverfaller mig så utan rim och reson. Kan jag tjena
med så litet, så vill jag med största nöje cedera min
plats hos vår ämabla värdinna. Som ni torde ha
märkt, har jag ej haft skäl att beklaga mig öfver hennes
kallsinnighet. Men lätta segrar ha aldrig varit i min
smak. Jag öfverlämnar mina lagrar åt chefen för Svenska
Botten.

-- Hvad? Jag tror ni vågar skymfa markisinnan
Egmont?

-- Det är ju ni själf, som anser mig ha lycka i
kärlek. Och hvem af oss är det, som här uttalat det
ena skymfordet efter det andra?

-- Godt. Bestäm tid och mötesplats!

-- I Solna skog. Min tid är något upptagen, men
i morgon klockan tio, sedan jag dejeunerat, tror jag mig
få en halftimmes ledighet att expediera en galen baron.

-- I morgon? Det går ej an. Vi måste båda öfverlefva 
morgondagens voteringar. Men i öfvermorgon?



-- Som ni behagar.
-- Vapnet?
-- Pistoler.
-- Au revoir, herr grefve!
-- Au revoir, herr baron!

-- Hans majestät konungen! anmälde i detsamma
en kammartjenare, och sorlet i salen tystnade som genom
ett trollslag. Allas uppmärksamhet riktades emot stora
ingången.

--

25. Konung Gustaf III.

Dörrarna uppslogos, och konungen inträdde, mött och
ledsagad af värdinnan ända från öfversta trappsteget
af stora uppgången.

Gustaf III var vid denna tid tjugusex år gammal,
ännu omgjuten af ungdomens hela behag, hvilket aldrig
fullkomligt slocknade kring honom ens då, när år och
bekymmer hade omtöcknat hans lif. Den höga, fria
pannan, omgifven af ljusa, bakåtstrukna, lätt pudrade
lockar, som slutade i ett ytterst omsorgsfullt konstverk
-- de stora, blå ögonen med deras utomordentliga glans
-- de fint bildade anletsdragen, hvilkas omtalade snedhet
knappt märktes af andra än dem som sökte bristerna -- 
de fint leende läpparna med deras uttryck af godhet -- 
den hvita, nästan kvinnliga hyn -- det högburna och
likväl ständigt rörliga hufvudet -- den egna kastningen
på nacken, som var så karakteristisk -- rörelsen med
de vackra, ringprydda händerna, omgifna af deras spetsmanschetter 
-- den lifliga, alltid värdiga, alltid behagliga,
alltid uttrycksfulla mimik, som åtföljde hvarje ord och
hvarje gest -- den lediga, okonstlade hållningen, som
likväl ej ett ögonblick glömde sig -- allt gaf tillsamman
en bild, hvilken ingen någonsin kunde förgäta, som engång
sett den. Däri låg dock snillets egna tjusning, som
aldrig kan efterhärmas, det odödliga ljusskimmer, som
aldrig kan fördunklas af små fläckar och som
omotståndligt beherskar människorna mot deras vilja.

Hvad allt har man ej sagt om denne konung redan
i hans yttre uppträdande! Hur begärligt har man ej
hopletat hvarje skugga, som kunnat förmörka hans bild
för eftervärlden! Hur har man ej karrikerat hans gestalt,
hans åtbörder, hans ord, likasom man karrikerat hans
historiska person, hans karakter och hans människovärde,
från dubbelheten i hans ansikte och bandrosorna i hans
dräkt ända till dubbelheten i hans samvete och flärden
af hans regering! Ty hvad betyder all den smuts man
stänkt på hans granna sidentröja mot den afgrund af
förnedring, i hvilken man velat nedskuffa hans moraliska
personlighet! Det finnes i lifvet knappt något brott så
svart, någon skändlighet så upprörande, som man ej fräckt
har pådiktat denne konung. Allt hvad fantasin målar
mörkt och fasansfullt, allt hvad den sedliga känslan
djupast afskyr, allt det lumpnaste som någonsin varit
föremål för en despots lustar eller en lazarons usla begär,
allt detta har man tilltrott Gustaf III, och om man ej
kunnat uttänka något ännu förskräckligare eller mera
motbjudande, så har felet icke varit deras, som så ha skildrat
honom, felet har endast varit en ofullkomlighet i den
mänskliga inbillningskraften, som ej kunnat uppfinna än
starkare färger eller än nesligare bevekelsegrunder.

Och likväl inträdde han nu i denna vackra salong
alldeles omedveten om den förfärliga roll af en Nero, en
Caligula, en Heliogabalus, som man en dag skulle erbjuda
honom i hans lands historia. Där syntes icke minsta
spår af blod på hans mjällhvita händer. Där droppade
intet gift från hans krusade, ormlika lockar. Ur fickan
af hans blå sidenrock framstack intet fäste af någon
förborgad dolk. Ingen fräck blick ur hans blå ögon lät
ana en tyrann, som kallblodigt mördade mäns heder
och kvinnors oskuld. Ingen lönndörr öppnades för att
på hans vink begrafva en fiende i evigt fängelse. Hur
väl han kunde förställa sig, den trolöse »komedianten».
Där låg en sådan ljusning af glad värdighet öfver hela
hans person, att man genast vid hans inträde tyckte
vaxljusen brinna klarare, de stora speglarna glänsa,
blommorna i fönstren dofta starkare och ett skimmer utbreda
sig öfver hela salongen. Och likasom alla plantor luta
sig emot dagen, så följde alla de närvarandes blickar
hans lätta, behagfulla gång genom deras vördnadsfullt
vikande leder.

Han hälsade åt alla sidor med en böjning på hufvudet.
Man skyndade att uppfånga hans minsta blick; man
lyssnade på hvarje ord från hans läppar som på ett välljud.
Alla kände sig bundna som af en förtrollning och likväl
fria, sorglösa, angenäma till mods.

Var detta den despot, hvarom man läser i så många
partiskrifter? Nej, svara tidens ekon, icke ännu. Han
skulle endast blifva det inom kort. -- Blef han det?
Därpå visste ingen ett ord till svar i April år 1772.

Hälsningen på båda sidor var formad efter etikettens
och dansskolans stränga mönster. Där var mycken
ceremoni i själfva förtroligheten. Konungens värdighet skulle
under frihetstiden ersätta allt hvad där brast i konungens
makt. Hans vakthafvande kammarherre följde honom
äfven i den förtroliga aftoncirkeln, och tvenne pager
afvaktade vid dörren sin kunglige herres befallningar.

-- Jag kommer sent, men låt det ej störa er i edra
regeringsomsorger, min bästa markisinna! yttrade
konungen i den förbindliga och skämtande ton, hvarmed han


vanligen tilltalade damer af den högre societén. -- Jag
ser, ni har hela ert hof församladt omkring er. Ni är
i sanning afundsvärd. Ni regerar enväldigt, och likväl
har ni ej en enda rebell i ert rike. Men hvad nytt från
Paris? Jag hoppas er älskvärda tant befinner sig väl?

-- Så väl man kan befinna sig trehundra lieues
från ers majestät, svarade markisinnan i samma ton. --
Min tant är ännu ej så gammal, att hon skulle förlorat
sitt minne, och hon tänker med saknad på sista vintern,
när hon hade den nåden att träta med ers majestät.

-- Jag kan heller aldrig förgäta våra skärmytslingar,
återtog konungen, mycket lifvad af det angenäma minnet.
-- Näst grefvinnan De la Marck hade jag ingen
fruktansvärdare fiende i Paris, än grefvinnan Egmont, och jag
kan tillägga, ingen trognare vän. Kan ni tro, att dessa
förtjusande damer ansatte mig hårdt för hvad de kallade
mina absoluta sympatier. Ni vet att man ingenstädes
är så frisinnad som i Paris. Man drömmer alltid om
det man ej äger själf. Jag har aldrig sett en afgjordare
republikan än er tant. Det var i hennes loge jag
mottog den sorgliga nyheten från Stockholm, och hvarmed
tror ni hon tröstade mig? Hon varnade mig för en
enväldig konungamakt.

-- Förlåt henne, ers majestät! Hon borde tillbringa
denna vinter i Stockholm, för att justera sin opinion.

-- Tror ni det? Men Paris är ändå alltid Paris.
Jag skall visa er de mest förtjusande brodermönster,
som jag nyss fick med posten. Minns ni den unge Vestris,
dansören med de gudomliga benen, son till sin far? Han
skrifver på fullt allvar och föreslår mig att engagera en
balettkår i Stockholm. Och den lilla täcka Morelli --
dotter till salig kungens premierdansös, som var med
och invigde Kina och som sedan blef förgiftad af sin
rival i Bologna -- hvad tror ni hon har i sinnet? Hon
vill partout komma hit och dansa vid kröningen!

-- Det skulle ej skada om ers majestät engagerade
henne som lärarinna i danskonsten, till exempel för
borgareståndet. Men behagar ers majestät taga plats?
Vi ha en liten högst anspråkslös pas de printemps. Det
är en gammal nouveauté, som skall ha blifvit dansad i
Stockholm för mer än trettio år sedan hos grefve Tessin.

-- Hos grefve Tessin? Ah, jag påminner mig att
jag hört talas därom. Det var då salig drottningen
svimmade, när hon igenkände fröken Taube. Det var också då
som Vårens parti dansades af en liten täck parvenue, en
flicka af bourgeoisin, som skall ha escamoterat fröken
Stenbocks kostym. Hon blef sedan gift med en grefve
Bertelsköld, far till vår spanske chevalier. Grefve Tessin

berättade mig det en gång, den tiden han och jag voro
intima vänner.

-- Ah! utropade markisinnan, synbart öfverraskad.
-- Jag ämnade just bedja om den nåden att för ers
majestät få presentera en ung person, hvilken, om jag ej
misstager mig, är en son till samma grefve Bertelsköld
i hans senare gifte med nämnda person.

-- Aj, aj, min bästa markisinna, när en dam vid
er ålder intresserar sig för en ung man, kan man svära
på att hon därtill har högst bevekande skäl. Jag hoppas
att han åtminstone är ful, enögd, puckelryggig, eller
åtminstone magister; ty då kunna edra öfriga tillbedjare
vara lugna.

-- Ers majestät torde vara så nådig och döma själf.
Här är han ... Grefve Paul Bertelsköld.

Konungen betraktade med välbehag den smärte,
vackre ynglingen, som i sin enkla, svarta dräkt, med den
blyga rodnaden på sina kinder och de mörka, sorgsna,
svärmiska ögonen snarare liknade hjälten i ett sorgespel,
än den galante och sprättande gardesofficer, som hans
majestät sannolikt hade väntat sig.

-- Madame -- sade Gustaf III leende och med sitt
oefterhärmliga behag -- jag beklagar edra tillbedjare!

-- Jag vågar tro att ers majestät misstager sig för
första gången i sitt lif, svarade den sköna markisinnan,
döljande med solfjädern ett förrädiskt vittne på hennes
kinder, som ännu icke glömt konsten att rodna.

Konungen fortfor att med nöje betrakta den unge
mannen. Det sköna i lifvet anslog honom, hvar han
mötte det, och man har anmärkt att alla Gustaf III:s
gunstlingar voro vackra karlar.

-- Har ni någon önskan, som står i min makt att
uppfylla? frågade han Paul. Jag känner er far och er
bror. Det skall vara mig ett nöje att se er anställd vid
hofvet.

-- Jag tackar ers majestät, svarade Paul. Det jag
för närvarande högst önskar, står ej i ers majestäts
makt att uppfylla.

-- Och hvad är det?

-- Att återfinna min mor.

-- Hvem vet? Ni skall berätta mig det där. Jag
känner på sätt och vis också er mor.

--

26. Bref och varningar.

Tredje dagen efter de uppträden, som äro beskrifna
i föregående kapitel, satt Paul Bertelsköld bittida
på morgonen i sitt tarfliga rum vid Lilla Nygatan i
Stockholm, när man hämtade honom ett bref, som
anländt med posten från Upsala kvällen förut. Han
igenkände sin fars hand, bröt sigillet och läste brefvet med
blandade känslor. Det innehöll, jämte underrättelser om
det enformiga lifvet på Falkby, en mängd faderliga råd,
hvaribland det, att Paul ofördröjligen borde försona sig
med sin bror Bernhard, emedan brödernes fiendskap i
annat fall skulle lägga deras fader i grafven.

-- Och intet ord om min mor! suckade ynglingen
dystert.

Men han bedrog sig. På tredje sidan af brefvet
stod ett postskriptum, som han icke genast varseblifvit.

»Käre son -- skref grefven med en förlägenhet och
en rörelse, hvilka man lätt kunde läsa mellan hvarje
rad -- jag bör ej lämna dig i okunnighet om att vi haft
bref af grefvinnan, din mor. Det kom med posten från
Stockholm och innehöll att hon befinner sig väl till
hälsan och hvar dag innesluter oss alla i sina böner.
Vi skola, skrifver hon, icke söka att utforska hennes
vistelseort: hon bor hos goda människor och saknar
ingenting annat än sällheten att än en gång i lifvet få
omfamna oss, hvilket allt hon lägger i Guds den
Allsmäktiges hand. Hon säger sig ofta få underrättelser om
oss, ehuru jag sannerligen ej begriper huru sådant är
möjligt. För dig tyckes hon vara preoccuperad af många
bekymmer, men yttrar sin belåtenhet öfver fröken
Sjöblads metod med Veras uppfostran och gifver i detta
afseende noggranna föreskrifter. Fröken Sjöblad är
också en rätt aimable och intelligent person, på hvilken
man kan sig i allo förlita. Må väl, käre son. Din
förtrogne fader
C. V. B.»

Det var något i slutet, som Paul ej rätt tyckte om.
Men hvad betydde väl det mot den stora, för honom så
uppskakande nyheten om ett bref från hans mor! Hon
lefde således ännu! Redan denna visshet kunde ej
betalas med berg af guld. Hon lefde, undergifven sitt öde,
hon lefde i minnet, hon tänkte på sina barn! O hvar,
hvar lefde hon då, och hvarför kom hon ej att aftorka
sin sons tårar, den endes på jorden, som var i stånd
att för henne uppoffra allt?

En liten apostille på barnslig fransyska medföljde
från Vera ...

»Sachez, mon très cher frère, que notre mère nous
a écrit et qu'elle se porte bien, quoiqu'elle pleure tous
les jours notre absence et prie le bon Dieu de nous

garder. C'est que j'avais parfaitement raison, n'est-ce
pas, qu'elle n'était nullement partie, qu'elle reste encore
près de nous, et qu'elle reviendra un jour nous embrasser,
si nous sommes tres sages et très obéissants. Quant à
moi, je ferai mon possible, et vous le ferez mille fois
mieux que moi. Sachez aussi, que mon père m'a
donné, le jour de ma naissance, un autre petit agneau,
qui se nomme Bibi, au lieu de mon pauvre Bijou, qu'on
m'a si affreusement tué, et il est tout blanc, c'est à
dire que la tête seule est toute noire comme le pot de
Långa Karin, vous vous en
souvenez. Adieu, mon plus
cher ami, je vous baise
soixante-dix fois les
moustaches, si vous en avez
quelques-unes, et je suis
votre très petite, très sotte
et très obéissante soeur
Vera Bertelsköld.»


Paul kysste brefvet.

- Vi äro dock två som
hålla tillsamman i lif och
död, sade han tyst vid sig
själf. Men huru skulle han
begagna de vinkar dessa
bref innehöllo om hans
mors vistelseort?

Någon rörde vid låset
på hans dörr. Den
öppnades, och in trädde ett af
dessa trasiga tiggarbarn, som ströko i mängd kring
Stockholms gator. Det var en flicka af samma ålder som
Vera, och denna likhet anslog Pauls lättrörda hjärta.
Innan flickan ännu frampipat den vanliga gnällande
bönen om en slant, hade Paul redan räckt henne ett
silfvermynt, som för hans kassa var en ej obetydlig
uppoffring.

Flickan neg och räckte honom tigande ett stycke
groft papper. Han uppvecklade det och läste till sin
ytterliga förvåning:

»Skynda er genast till Solna skog. Er brors lif
sväfvar i fara.»

Ingen underskrift och stilen okänd.

-- Hvem har skickat dig? frågade Paul.

Flickan tecknade med en gest att hon ej kunde
svara. Hon var döfstum.

-- I sådant fall stannar du  här i mitt rum, tills
jag kommer tillbaka, tecknade Paul och fattade genast
sin hatt, för att skynda till Solna.

Uppmaningen måtte komma från hvem som helst,
han måste hörsamma den, han hade ju därtill två starka
skäl: det gällde hans bror, och denne bror var hans
bittraste fiende.

Men i dörren mötte han markisinnan Egmonts
fransyska kammarjungfru, den lilla Babette, om hvilken ryktet
sade att hon visste mer om sin frus hemligheter, än en
kammarjungfru med rätta bör veta. Hon ställde sig
dristigt i vägen för den bortilande Paul.

-- Ett ord, monsieur! sade hon med tvärsäkerheten
af en favorit, som ej låter af något hinder afskräcka sig.

Paul stannade.

-- Madame anhåller att monsieur ville ha godheten
nu genast besöka henne. Hennes vagn väntar här utanför.

-- Jag skall komma om en timme eller två; för
ögonblicket är det omöjligt, svarade Paul.

-- Förlåt, madame ber mig tillägga att monsieur ej
bör förlora ett ögonblick. Det är af högsta vikt.

-- Har Babette någon aning om hvad det är? -- och
ett guldmynt, hans enda, smögs i den mäktiga kammarjungfruns
vana hand.

-- Jag vet ej. Förmodligen något tapisserimönster,
som madame vill rådgöra om, svarade Babette med
spetsfundig min.

Paul tvekade. Han såg sig om efter den döfstumma
flickan: hon var försvunnen. Han fattade för andra
gången en hatt och skyndade ut.

- Hvad skall monsieur med två hattar? frågade
den näbbiga budbärerskan.

Om några sekunder satt Paul i vagnen, som flög
mot Norrbro och sedan mot Drottninggatan, så att det
gnistrade i gatstenarna.

-- Vänta härutanför! sade Paul till kusken, när de
stannade vid hotellet.

Klockan hade nyss slagit nio. Det var en ovanligt
tidig timme hos markisinnan Egmont, som aldrig mottog
något besök förrän tidigast klockan tolf. Likväl hade
hon redan gjort sin toilett, hvilken med tidens hårklädsel
måste, redan den, ha upptagit minst en timme. Det
var en lätt, men omsorgsfull morgondräkt. Hon såg
ovanligt allvarsam ut, och likväl hade hon aldrig varit
mera förtjusande.

Hon satt vid sitt chokolad, när Paul inträdde, och
tycktes ha väntat honom med otålighet.

-- Förlåt min enträgenhet, sade hon, men det är
icke för min skull jag besvärat er hit, det är för er.
Var god och tag plats. Jag måste göra er en indiscret
fråga. Har ni någon fiende här i Stockholm?

-- Kanhända, svarade Paul.


-- Då är det som jag anat. Det kan ej vara någon
annan än er bror.

-- Ack, madame, jag måste bekänna för er, att jag
står som på nålar. Jag har nyss fått en anonym uppmaning att genast skynda till Solna skog, emedan min
brors lif sväfvar i fara.

-- Hvad säger ni? Anonym? ... Låt se, det kan
icke vara annat än en maska i det infama nät af intriger,
hvarmed man tyckes börja att omsnärja er. Jag vill
berätta hvarför jag bedt om ert besök. Som ni minns,
var hans majestät mycket nådig i förrgår. Sedan ni
gått, behagade han göra mig flera frågor om er person,
och jag -- jag utmålade er icke alldeles som ett vilddjur,
det kan ni förstå. Hvad kan jag göra för den unge
mannen? frågade hans majestät slutligen. Sire, sade
jag, försätt honom i tillfälle att visa hvartill han duger.
Gif honom någon liten anställning i närheten af ers
majestäts person ... Mais si, sade konungen med sitt
fina smålöje, tror ni han skulle vara smickrad af en
kammarjunkareplats? Det understår jag mig betvifla,
svarade jag; men en liten handsekreterarebefattning tror
jag skulle anstå honom bättre, om det också vore blott
för att skrifva adresserna på ers majestäts correspondance ...
Han skall få den, sade konungen, och på ert
ansvar, madame, ty den enda plats jag har ledig är just
för min hemliga correspondance. Är han fidel och
diseret? ... Som grafven, svarade jag. Det är bra, sade
konungen.

-- Men, madame ...

-- Inga men. Ni bör veta, min bästa Bertelsköld, att
från en sådan plats är vägen alltid öppen till hvilken
annan som helst. Ingenting hindrar er att om några
månader begära en officersfullmakt vid gardet, om den
convenerar er bättre. Jag tänkte genast därpå, men jag
ansåg det vara bättre att ni får tid till besinning.

-- Hur skall jag tacka er för så mycken godhet?

-- Genom att höra på hvad jag säger och ej se ut
som ni vore med edra tankar i månen. Kort sagdt, ni
var så godt som säker om platsen, när jag i natt på
en bal hos änkedrottningen fick höra att någon hade
förtalat er hos hans majestät. Man hade sagt kungen
att ni blifvit bortvisad, för något infamt etourderie, från
ett universitet i Liffland eller Finland, jag minns ej hvar;
med ett ord att ni vore en högst indiscret och opålitlig
person. Olyckligtvis var hans majestät ej mera på balen,
och i dag middagstiden reser han ut till Ekolsund. Ni
måste därför på ögonblicket skynda till slottet och begära
enskildt företräde; jag har arrangerat så att ni får det.
Ni förklarar där öppet orsaken till er förvisning, hvilken
ej kan äga någon ignobel anledning. Hans majestät är
förberedd, han skall höra er med godhet, han skall gifva
er denna förtroendepost, som fäster er dagligen vid hans
person, och er lycka är gjord.

-- Men jag kan ej fara till slottet i detta ögonblick.
Ni glömmer min bror ...

-- Ah, er bror! Och hvarmed har han gjort sig
förtjent att ihågkommas?

--

27. Intriger och spindelnät.

Vore ni i min belägenhet, yttrade Paul, är jag öfvertygad
om, att ert hjärta genast sade er hvad ni
borde göra. Min far lider af vår olyckliga tvedräkt och
befaller mig att söka försoning. Min mor ... ja, hvarför
skulle jag dölja min aning för er? Den anonyma uppmaningen
kommer kanske från min mor.

-- Och ni tror att er mor skulle bedja er rädda
sin dödsfiende!

-- Just därpå igenkänner jag henne, madame. Ett
bref från min mor har anländt till Falkby. Hon är
antingen här, eller har hon här en förtrogen.

-- Nej, min bästa grefve -- återtog markisinnan
efter något betänkande -- ni är alltför oerfaren uti intrigens
kortkonster. Den person som skrifvit uppmaningen
vet troligen ganska väl att hans majestät i middag lämnar
staden, att ni sedan ej får tillfälle att rättfärdiga er och
att den afundsvärda post ni skulle bekläda blir under
tiden bortgifven åt en annan. För att hinna fram och
åter till Solna, där man nog skall draga försorg om att
uppehålla er, behöfver ni minst två timmar. När ni
kommer tillbaka, är konungen invisible och er lycka förspilld.
Se där orsaken, hvarför man skickat er denna
försåtliga apostille.

-- Tillåter ni att jag begagnar er vagn och edra
hästar?

-- Med nöje. Men jag försäkrar, att jag blir allvarsamt
ond på er, om ni är nog envis att försmå ett
godt råd. Far icke till Solna, far direkt till slottet, och
sedan ni demaskerat det nedriga förtal man lagt som en
krutmina under er lycka, kan ni ju resa hvart ni behagar.

Och markisinnan fattade hans hand med en så
bedjande, så oemotståndelig blick, att den hade kunnat
göra en kardinal till affälling.

-- Nej, madame, sade Paul. Öka er godhet med
att förlåta min ohörsamhet. Jag skall söka att godtgöra
den med hela mitt lif.


-- Bertelsköld, jag besvär er, för min skull, om
ej för er egen -- far ej till Solna! Far till slottet!

-- Har ni något annat att befalla?

-- Hvad? Ni går?

-- Dröjer jag längre, blir jag min pligt otrogen.
Ni, som så väl vet uppskatta en kvinnas hjärta, lär er,
madame, att äfven uppskatta en mans!

Paul störtade ut.

Markisinnan Egmont uppstod, blek af vrede, och
ringde häftigt pä kammarjungfrun.

- Babette, sade hon, när grefven kommer tillbaka,
blir han icke emottagen.

-- Men om han passerar lilla trappan? ...
frågade flickan och snörpte
på läppen.

-- Nej, nej, nej, säger
jag. Han tages ej mot
under någon förevändning.
Han är en otacksam ...

-- Men om han ångrar
sig? ... Om han skjuter
ihjäl sig? Han är i stånd
till allt ... och han ser bra
ut, när han är vild, återtog Babette, som ingalunda
var likgiltig för en vacker ung man och ett vackert
guldmynt.


-- Gå, jag vill vara allena!

Babette gick.

-- Blåser vinden från det hållet nu? puttrade hon
vid sig själf. -- Nå, litet gnabb ibland, det kan allt
vara en variation. Men jag vill vara en bondpiga, om
jag ej får kontraorder inom en timme ... Nu redan?
Jaså.

Ringklockan ljöd.

-- Babette, tog grefven min vagn?

-- Ja, era nåd. Han var verkligen nog oförskämd.

-- Det var jag som erbjöd honom den. Han kommer
säkert tillbaka, men du kan säga honom att jag nyss
ridit ut.

-- Och om han kommer i kväll?

-- Så är jag ej hemma.

-- Men om han kommer i morgon?

-- Du är odräglig. I morgon få vi se.

Babette gick, men hon hade ej hunnit tillsluta
dörren, innan ringklockan ljöd för tredje gången.

-- Jag är hemma i kväll. Men du kan säga honom
att jag är mycket ond.

-- Skall jag visa honom tillbaka, om han kommer
på förmiddagen?

-- Är du icke en kardborre, du? Nåväl, han må
komma. Men stora trappan, förstår du?

-- Det skall ske, ers nåd.

-- Vänta ... Jag tar ej emot någon annan i dag.
Jag har migrän.

-- Jag tycker att ers nåd aldrig sett så blomstrande ut.

-- Blir jag lydd?

-- Ers nåds befallning skall följas till punkt och
pricka.

-- Gå din väg!

Babette försvann.

-- Nå, det visste jag strax, knotade den bortskämda
tjenarinnan med en knyck på sin trubbiga näsa. -- Det
var så säkert som solsken efter ett åskregn.


Emellertid måste vi för en stund lämna markisinnan
Egmont allena med sina älskvärda nycker, för att
inträda i en annan förnäm våning vid Drottninggatan,
där grefve Bernhard Bertelsköld samma morgon satt
upptagen af några bref, som tycktes för honom hafva
ett särskildt intresse.

-- Affären numero ett, sade han till sig själf, i det
han sorterade brefven. -- Ju mera jag tänker därpå,
desto naturligare, ja nödvändigare finner jag att min far
gifter sig med fröken Sjöblad. Det är det enda medlet
att för alltid afklippa madames spekulationer. Hon anser
sig oumbärlig, hon pretenderar att vi på våra knän skola
bedja henne komma tillbaka. Naturligtvis väntar hon då,
att hon skall blifva återkallad med en eclat, som skall
gifva henne fullständig revanche. Men hon skall bedraga
sig. Vi skola sörja för att rupturen blir irreparable, och
det sker bäst genom en efterlysning i Posttidningen.
Agreabelt är det väl icke att låta illustrera avisorna med
vårt namn, men hvad gör man ej för sin fars lycka!
Man skall beundra min sonliga uppoffring. Svårt, kanske
omöjligt blir det att förmå mon cher papa till ett så
afgörande steg. Jag känner honom: där behöfs ej mer
än att Vera lipar eller Paul deklamerar, så sticker han
tåg. Det är därför bäst att jag tar det afgörande steget.
Han skall lamentera, det är tydligt, men han skall finna
sig i det som ej mera kan ändras. Således en annons
af följande lydelse:

»Alldenstund min hustru Ester, född Larsson --
det bör heta: min hustru -- på okändt sätt förlupit min
bostad och icke heller utredas kan, byar hon för närvarande håller till -- håller till, det är bra! -- alltså
varder hon, Ester Larsson, härmedelst lagligen uppmanad
att inom natt och år infinna sig till sammanlefnad med
mig; i vidrigt fall -- det vidriga vore, om hon infinner
sig på rekvisition -- i vidrigt fall träder jag i annat
äktenskap. Faikhy den 6 April 1772. Carl Victor
Bertel ... -- pennan ger icke bläck! -- Bertelsköld;
grefve, generalmajor och riddare af Kongl. Svärdsorden
samt Kongl. Danska Dannebrogen och Kejs. Ryska S:t
Anne ordens första klass. »

-- Så där, nu är saken i ordning. Avis au lecteur.
Som hvarje god komedi, innehåller slutet af ena akten
uppränningen till den andra. José!

-- Sennor!

-- Detta papper bär du i dag till Posttidningens
tryckeri, med tillsägelse att det införes i morgondagens
nummer.

-- Det skall ske, sennor.

-- Affären numero två, återtog grefve Bernhard.
För den händelse att min herr bror skulle lyckas innästla
sig hos hans majestät, oaktadt allt hvad jag redan låtit
transpirera om hans nobla person, blir det nödigt att
genom grefve Scheffer låta hans majestät i tid få del af
morgondagens annons. Vår nådige konung har, med allt
sitt koketteri för de ofrälse stånden, en mycket fin näsa
för aristokratiskt fullblod och en ännu större horreur för
publik skandal. Merci, mon génie! Denna annons
liknar hästen på ett schackbräde: han slår snedt, men
han slår åt alla håll och hoppar, om det behöfs, öfver
kungen själf ... José!

-- Sennor!

-- Denna biljett bär du till riksrådet grefve Scheffer.

-- Skall ske, sennor.

-- Affären numero tre. Turen är hos er, min
nådiga markisinna! Jag har här ett utkast, som jag
hoppas skall bereda er en angenäm surpris. Låt höra:


»Huru länge skola redlige svenskar låta utländske Tartuffer --
nej, det duger icke, språket måste rätta sig
efter publiken, således plumpt som en slaktarhund. --
Huru länge skola redlige svenskar låta utländske fähundar,
ulspeglar och liderligt slödder, som göder sig af ärligt
folks svett och blod, huttla med landets välfärd? Man
känner ganska väl ett illa beryktadt hus vid D..gatan,
där alla kvällar nedrigheten utbreder sin påfågelsstjärt i
den kungliga nådens solsken och lasten frossar af den
gråtande dygdens blodiga tårar. -- Bra; det där skall
komma mobben att snyfta. -- Man känner också en viss
förnäm Spader Dam, som kallar sig Mark...a E..t
och som berättar för hvem som vill höra det, att alla
svenskar äro dummare än slaktoxar, hvarpå hon anför
som ovedersägligt bevis, att hon nu mer än ett halft år
så till sägandes sparkat dem hvar dag som fän utför
trapporna. Man vet också att besagde Spader Dam, som
har ett godt öga till Ruter Kung, varit, förr än hon kom
hit, prinsessa på ett spinnhus och låtit öfvertala sig att
behedra -- behedra, det är korfmakarstil -- Sverige
med sin person, på det villkor att hon skall uppbära här
en pension af trettitusen -- det är för litet -- femtitusen
riksdaler, för att lära oss, dumma åkarekampar,
göra kabrioler efter nyaste modet. Hon har för närvarande
tjugufyra -- låt vara tjugunie -- förklarade
kurtisörer, som för hennes räkning manövrera på riddarhuset, för att alldeles göra kål på de ofrälse stånden,
hvarefter besagde Spader Dam skall upphöjas till Trumf
Ess och styra riket med Svälter Räf. Huru länge skola
redlige svenskar» och så vidare. -- Vi skola tillägga en
fin uppmaning i slutet, att folket själf bör förskaffa sig
hämnd för dygden och rättvisan, som trampas så nedrigt
under fötterna. José!


-- Sennor!

-- Detta papper bär du till redaktören för tidningen
Riksfiskalen och hälsar från mig, att han inför det som
vanligt, strängt anonymt och med det första. Säg honom,
att ackordet fördubblas för denna gång.

-- Skall ske, sennor!

--

28. Affären numero fem.

Affären numero fyra,
fortfor grefve Bernhard. Rådet är formligen
afsatt, tack vare
den lilla dufning jag
i rätta ögonblicket förstod att gifva det
ofrälse högmodet. Det sig så kallande fäderneslandet är
räddadt, och den sig så kallande friheten kan vara belåten.
I detta grumliga vatten skall mer än en fiskare utkasta sin
not. Den klokaste och djärfvaste kommer att fånga de
största fiskarna. Jag vet en som är klok, men icke djärf,
och det är vår nådige suverän med sina teatraliska gester.
Jag vet många som äro djärfva, men icke kloka, och
däribland vår ridderlige chef för Svenska Botten. -- (Ah,
jag hade så när glömt, vi ha något otaldt vid Solna,
och klockan är redan nio. Det är således affären
numero fem; klockan elfva bör allt vara slut, och då
finns antingen en narr mindre i världen, eller ock två
narrar mera, som gå att spisa middag, sedan de tagit
motion. Hela narrspelet är blott en parentes uti numero
fyra.) -- Hvad den affären angår, vet jag en som är klok
och djärf på en gång; således bör segern ej vara tvifvelaktig.
Rådstaburetten -- çà n'est plus mon grade. Men
för att icke lämna något medel obegagnadt, återstår ännu
affären numero sex.

Grefve Bernhard framletade några äldre, redan
gulnade anteckningar och jämförde dem med ett nyss
anländt bref. Ett nästan hemskt uttryck växlade tidtals
om med det vanliga spefulla löje, som numera nästan
beständigt bosatt sig på hans läppar.

-- Jag vet i sanning ej -- fortfor han -- om min
fars onkel, grefve Torsten Bertelsköld, var en så raffinerad
statsman som han själf tyckes låta påskina i dessa
hans hemliga memoirer; men hvad jag med säkerhet
tycker mig finna, är att han var en dupe för sin vidskepelse
och sin lifliga fantasi. Med hvilken löjlig superstition
talar han icke om denna ring, som han ansåg
vara en osviklig talisman för all jordisk makt, ära och
lycka! Och har han icke gifvit sig mödan att hopdikta
om alla dess underverk en legend, som kunnat hedra
en kapucinermunks uppfinningsgåfva! Anteckningarna
sluta med en dunkel antydning om förhoppningar så
förmätna, att mina små ministerplaner i jämförelse med
dem äro en skolpojkes korthus. Men se här i brädden en
anteckning af annan hand: »förlorad genom en mened
till änkan Flinta» ... Flinta? Förmodligen samma flinta

som kom min styfmor att gnistra; det var väl att jag
kom ihåg den gamla häxan ...

-- Jag kan ej neka likväl -- återtog grefven, efter
någon besinning -- att min kära grandonkels legend
har väckt hos mig en viss nyfikenhet. Det vore, par
curiosité, rätt amusant att äga ett sådant litet stycke
monopol på den handelsvara, som är kurantast på marknaden.
Hvilket löjligt infall af mig att låta efterforska
den gamla kopparbitens senare öden! Vår vän Ljung
tyckes ha varit senaste kände innehafvaren. Se här
hvad han skrifver till mig: ringen har blifvit honom
frånstulen för tjugu år sedan. Han har på min begäran
förgäfves låtit efterlysa den i kyrkorna såsom en familjeklenod
och råder mig att icke fästa någon vikt vid denna
gamla vidskepelse, hvilken endast gjort människor galna.
Rådet är utan tvifvel ganska förståndigt, men ... finns
här ingen lyckans förklarade gunstling, af hvilken jag
kunde återfordra mitt rättmätiga arf?... En kvart på
tio! Det är tid att expediera vår affär numero fem.

Grefve Bernhard framtog ett par rikt med guld inlagda pistoler, prydda med det kungliga spanska vapnet,
undersökte dem noga, ombytte flintor i låsen, instack
dem i fickan på sin långa pälsbrämade öfverrock,
steg i sin väntande vagn och befallde kusken köra till
Solna.

Nordväst från Stockholm, uti den landtligt stilla
nejd, där nu Choræus hvilar nära den gamla kyrkans
mur och dit sällan ett genljud tränger af stadens larm,
hade vårsolen redan bortsmält snön, och de första
lärkorna kvittrade högt i den blå rymden. Västerom kyrkan
låg en liten talldunge och vid den en bondgård, där
stundom en och annan hederlig stockholmare sommartid
brukade med barn och blomma söka sig en filbunke
eller en korg med läskande smultron; men nu var nejden
så enslig i menförestiden, att knappt ett mera passande
ställe kunde väljas för det slags affärer »numero fem»,
som hörde till adelns hvardagsnöjen, men vid hvilka den
högadlige grefve Bertelsköld likväl tycktes fästa så ringa vikt.

Båda motståndarne voro precisa och ankommo nästan
på slaget tio, baron Sprengtporten åtföljd af sin sekundant,
kapten Wagenfelt. Hvarken lärkornas kvitter, eller det
glada solskenet, eller vårkänslan i hela naturen tycktes
på herrarne göra det minsta intryck. De hälsade hvarandra
höffigt, men kallt, och platsen bestämdes vid foten
af talldungen, hundra steg ifrån bondgården, hvars invånare,
icke ovana vid sådana gäster, knappt tycktes
bevärdiga dem med en flyktig uppmärksamhet.

Emellertid fattades ännu en fjärde person. Bertelskölds
sekundant, auditören Hägerflycht, som lofvat rida
ut på bestämd tid, lät vänta på sig.

Herrarne blefvo otålige.

-- Er sekundant, herr grefve, tycks ha förglömt
sig vid frukosten, yttrade Sprengtporten.

-- Han justerar troligen protokollet öfver rådets
afsättning, svarade Bertelsköld med en retsam anspelning
på anledningen till deras tvist. -- Det hindrar oss icke
att uppgöra affären, ifall kapten Wagenfelt har den godheten
betjena oss båda.

-- Nej, herr grefve, det är en artighet af er, som
jag ej kan mottaga, genmålde motståndaren. Tillåter ni
mig att bjuda ett glas madera, medan vi vänta? -- Och
han framtog ur fickan en fältflaska, hvars påskrufvade
tennpropp tjenstgjorde som bägare.

-- Med största nöje, svarade Bertelsköld, ty vårvinden
blåste kall från staden och man hörde uret i
Jakobs kyrktorn slå half elfva.

-- Det sägs att herr grefven äger de bästa pistoler
i Sverige, återtog Sprengtporten. Skola vi förkorta tiden
med en liten profskjutning?

-- Om det roar baron. Jag hade den lyckan att
på en jagt i Aranjuez nedlägga ett vildsvin, som angripit
infanten af Spanien, och hans höghet behagade
förära mig pistolerna till ett minne af min obetydliga
tjenst. De träffa verkligen ej illa. Se där! ...

En sparf flög upp frän den nära gärdsgården.
Skottet small, och den vingade invånaren i Solna skog
föll med krossadt hufvud till marken.

-- Bravo! Väl träffadt, min bästa grefve; utropade
Sprengtporten. Infanten af Spanien skulle ej göra det
bättre. Jag vet verkligen ej om jag vågar försöka en
täflan, men kanske får jag bedja kapten Wagenfelt vara
god och hålla denna louisdor mellan tummen och långfingret.
Ja, var lugn, jag ansvarar för fingrarna!

Kaptenen tvekade ett ögonblick, men seende Bertelskölds
spefulla min, fattade han guldmyntet med motsträfvig
hand och ställde sig på åtta stegs afstånd.

-- Nej femton, om jag får be, nickade baronen
leende. Det är ju i dag den öfverenskomna
distansen.

Och nästan utan att sikta, höjde han pistolen. I
samma ögonblick flög den lätta blå röken ut från dess
mynning, och guldmyntet låg plattadt af kulan några
steg därifrån. En skickligare skytt än Sprengtporten
fanns knappt den tiden.

-- Jag återgifver herr baron sin komplimang, sade
Bertelsköld kallt. Detta skott borde belönas med en
fältmarskalksstaf. Emellertid torde herr baron tillåta, att
min sekundants oförklarliga dröjsmål ej längre uppehåller
oss. Min tid är upptagen.

-- Min också. Men jag kan ej döda er utan laga
vittnen, herr grefve!

-- Jag däremot finner mig alldeles icke generad att
döda er, herr baron!

-- Där kommer ändtligen Hägerflycht! utropade
kapten Wagenfelt, pekande på en vagn, som med trötta
hästar långsamt närmade sig på den dåliga vägen.

-- Det är icke han, sade Bertelsköld, det är en
främmande person.

Den främmande kom närmare, och ur vagnen sprang
med brådskande hast en svartklädd yngling. Det var
Paul Bertelsköld.

-- Ah, det kommer oss förträffligt till pass. Det är er
bror, herr grefve, som erbjuder sig att blifva er sekundant.

-- Med hvems tillåtelse är ni här, min herre? utropade
grefve Bernhard, blek af vrede. -- Aflägsna er
på ögonblicket härifrån!

Paul låtsade icke höra dessa ord, eller brydde han
sig ej om att svara. Han vände sig med en höflig hälsning
till baron Sprengtporten och sade:

-- Tillåt, herr baron, att jag blir den förste som
växlar en kula med er!

-- Hvad behagas?

-- Jag anhåller om den äran att få byta kulor med er.

-- Är ni galen, herre? Hvad f-n ha vi obytt med
hvarandra?

-- Ingenting. Men jag förnyar min anhållan.

-- Hör på, min unge vän, klockan är strax elfva,
vi ha ej tid att prata bort hela dagen med barnjoller.
Var god och mät ut platsen med kapten Wagenfelt, och
ställ er sedan på er plats som sekundant!

-- Herr baron, återtog Paul, jag är ej något barn,
som ni kan skrämma med busen, och jag förklarar att
ifall ni ämnar slåss med grefve Bernhard Bertelsköld,
måste ni först slåss med mig. Vägrar ni det, så förklarar
jag er i dessa herrars närvaro för en skurk och en usling.

-- Hut, herre! Nej hör på den morsgrisen! yttrade
Sprengtporten, hälften förargad, hälften leende. -- Han
talar ju som en gammal karl. Har ni då en så utomordentlig
lust att låta skjuta ihjäl er, min unga herre?

-- Det kvittar mig lika. Jag vill slåss med er.

-- Hvad säger ni, herr grefve, om denna proposition?
Ni har obestridligt en äldre rättighet till min
kula. Det tillhör således er att samtycka eller vägra.

-- Jag svarar att denne pojke är förryckt och att
den, som obedd blandar sig i en hederssak, förtjenar
att jagas härifrån af våra lakejer. Emellertid, och då
min sekundant ännu dröjer, lämnar jag herr baron fullkomlig
frihet att expediera honom som ni finner för godt.

-- Jag tackar er, yttrade Paul med en lätt bugning.
-- Kanske jag får bedja grefve Bertelsköld vara min
sekundant. Jag skall sedan bevisa honom samma tjenst,
om det står i min makt.

-- Hör nu, mina herrar -- utropade baronen med
synbar förvåning -- har jag hört galet, eller äro herrarne
icke bröder?

--

29. Slutet pä affären numero fem.

Har jag hört galet? Äro herrarne icke bröder? --
Denna fråga grep Paul Bertelsköld; han tog fyra
steg framåt, närmade sig grefve Bernhard och bjöd honom
handen, utan att med ett ord förråda de känslor, som
kämpade i hans inre.

-- Er bror bjuder er handen, herr grefve! yttrade
Sprengtporten.

-- Ja, hvad vill ni man skall göra med de dumma
pojkarne på riddarhuset? yttrade grefve Bernhard till
Wagenfelt, utan att låta märka den försoning och själfförsakelse
Paul erbjöd honom. -- Skicka dem hem till
far och rekommendera dem till en risbastu!

Paul drog sin hand tillbaka och sade till Sprengtporten:

-- Herr öfversten har första skottet.

-- Nå, om ni ändtligen är ledsen vid lifvet, så à la
bonne heure. Men jag mottager ej någon fördel och
proponerar att vi skjuta båda på samma gång. Ni kan
lita på mina pistoler: den ena klickar aldrig, när den
andra ger eld; de två äro bröder!

Sekundanterne utmätte platsen; denna väntjenst
kunde grefve Bernhard ej vägra sin bror. Man delade
vind och sol lika; man öfverenskom att de två stridande
skulle från tjugu stegs afstånd avancera emot hvarandra
och vid femton stegs afstånd båda skjuta på samma gång.

Det skedde, signalen gafs, och de aldrig svikande
vapnen brunno så på samma gång af, att knallen liknade
den af ett enda skott.

Paul hade stått nära en tall. När röken skingrades,
såg man honom vacklande gripa efter trädets stam.

-- Ett köttsår! En extra kotlett uti vänstra skulderbladet.
Har ingenting att betyda, är bra om två veckor!
utropade baron Sprengtporten med glädtig min, i det
han skyndade fram, ty han var van att på pricken beräkna
hvar kulan skulle slå in.

-- Det är ingenting! sade Paul.

Slutet på affären numero fem.
I detsamma hvitnade hans kinder, och han sjönk
till marken, under det att hans maktlösa hand gled ned
långs trädstammen.

Två af herrarne skyndade till: den tredje stod orörlig.
Det befanns att kulan träffat nästan på den prick som
var henne föreskrifven, endast en half tum för lågt, och
denna halfva tum gjorde »kotletten» i skulderbladet ganska
betänklig.

-- Det var f-n, sade Sprengtporten. Jag hade ändå
ett stycke sol i ögonen. Vill ni vara god, herr kapten,
och skaffa den unga karlen vård i bondgården, tilldess
jag hinner anskaffa en läkare? Jag själf behöfver
för närvarande en skräddare både för rocken och
hullet; men se här ett bindtyg, som jag alltid för
med mig!

Och han visade sin blödande högra arm, på hvilken
Pauls kula uppsprättat ärmen så skickligt, att ingen sax
kunnat göra det bättre, från armhågen ända till skuldran.

-- Hvilken olycka! Ni är sårad, ni blöder, min
bästa baron! utropade nu grefve Bernhard, och det var
det första tecken till deltagande, som förnams från hans
läppar.

-- Ja, lydde svaret, för denna gång måste ni ursäkta
mig, herr grefve, att jag ej kan servera er med en
kula för pannan, hvartill jag tycker mig känna alltmera
lust, ju närmare jag haft den äran att profitera af er
bekantskap. Som ni ser, är jag urståndsatt att föra mitt
vapen. Det är således er bror som ni har att tacka för
ert lif, kanhända med uppoffring af hans eget. Herrarne
voro likväl bröder, ser jag!

-- Jag ber er ihågkomma, att vår likvid är uppskjuten,
men icke afgjord! återtog grefve Bernhard, mörk
i hågen.

-- Jag hoppas det, om det annars finns någon
gudomlig rättvisa, svarade Sprengtporten. Den där unga
karlen, er bror, som jag såg för första gången i förrgår
och med hvilken jag aldrig haft ett hastigt ord obytt,
hvarför tror ni att han uppsökt oss här och surrat mig
som en geting mot ögonen? Det där är just icke vanligt,
herr grefve, ty ryktet om mina förra rencontres
har en förundransvärd effekt att hålla flygfän på afstånd.
Men jag vill byta min värja mot en oskalad rödbeta och
mitt adliga namn mot en tattares prästbevis, om icke
den unga narren kom enkom för er skull och fordrade
preferencen. Och likväl -- när han bjöd er handen,
hade ni ej tillfälle att skänka honom någon uppmärksamhet.
Fy, herr grefve, det var ignobelt af er! Säg
mig det värsta en bror kan fela emot den andra -- säg
att han stulit min älskarinna, att han plundrat mitt arf,
att han smädat min heder, om möjligt, att han dödat
vår gemensamme far eller vår gemensamma mor -- ty
så infamt kan ej naturen förneka sig, att ni två kunna
hafva både far och mor gemensamma och likväl, om
han komme till mig i en sådan stund, när ingen vet
hvem som lefver en timme härefter -- och om han
komme för att köpa mitt lif med att erbjuda sitt -- och
räckte mig handen i ett sådant ögonblick -- nej, herr
grefve, om jag i den stunden toge på mitt samvete att
visa hans hand tillbaka, då skulle jag aldrig kunna se en
ärlig karl uti ögonen mer, och jag skulle anse mig stå
utstruken som en skamfläck ur människosläktet, hvars
heligaste bud jag trampat som en kannibal under fötterna! ...
Där har ni mitt afskedsord, ni er så kallande
grefve, som ej har i edra ådror så mycket ädelt blod
som min sämste trosspojke, och som icke af er spanska
beskickning lärt er mer än högmodet, kamarillaintrigen,
dolken, wendettan och kanhända, som kronan på dessa
ovärderliga egenskaper, konsten att drapera er mantel,
så att ni ser ut som en röfvaranförare ... Se om den
unga karlen, Wagenfelt! Jag skyndar att genast återskicka
min vagn och en läkare.

Med dessa ord vände baron Sprengtporten föraktligt
sin motståndare ryggen och återreste till staden, gnolande
på en favoritmelodi ur operan Zenaïde, medan Bernhard
Bertelsköld, till utseendet fullkomligt likgiltig, följde honom
i sin vagn några steg därefter. Paul blef emellertid införd
i bondstugan, där kapten Wagenfelt undersökte blessyren
och fann att kulan måste hafva passerat igenom en flik
af högra lungan, eller åtminstone mycket nära därtill.
Blödningen var stark och nästan omöjlig att hämma.

I stugan voro endast ett åldrigt par med deras
barnabarn och en medelålders kvinna, som vid de främmandes
inträde satt och läste för bondfolket.

-- Det dära skulle mora från Östanlid reprera, så'et
sitter hop, för annars bloar han ihjäl sig till middag,
menade gubben, skakande på hufvudet.

Vid dessa ord lyftade den läsande kvinnan långsamt
sina ögon från boken, hoplade permarna mycket ordentligt
och närmade sig den sårade, ännu sanslöse ynglingen.

-- Vill I låta mig lag' om'et? frågade kvinnan, och
utan att vänta på svar, sköt hon de andra åt sidan.

-- Mora reprerar kritter och annat folk, inföll gubben
med hela värdigheten af ett kollegium medicum, som
utfärdar intyg för en kammarjägare eller en tvålfabrikant.
-- Herren kan så gärna si om sig där himma i staden
en timme; nog svarar mora för lifshanken.

30. Än en försvunnen.

För markisinnan Egmont skredo timmarna framåt
med snäckans långsamhet. Gång efter gång ringde
hon på Babette, för att fråga om något besök blifvit
anmäldt vid stora trappan, om vagnen blifvit återskickad,
om något bud väntade nere i förstugan, och tusen
andra saker, hvarmed otålighet och ledsnad bruka plåga
sig själfva och andra. Man måste göra Babette den
rättvisan, att hon förstod med en viss skicklighet variera
de enformiga svaren. Ena gången hette det: Nej, madame!
-- andra gången: Å, bevars! -- tredje gången:
Hvem skulle det varit? -- och en knyck på nacken
kompletterade meningen.

-- Babette! -- sade markisinnan slutligen -- jag
tyckte mig höra en vagn.

Babette gick och återkom med det svar att unga
grefven skickat vagnen tillbaka från Solna.

-- Gå, fråga kusken hvilka personer han träffat vid
Solna.

-- Det har jag tagit mig friheten fråga på egna
vägnar -- sade Babette illparigt -- och Andersson har
trott sig igenkänna öfverste Sprengtporten, men de
andra två herrarne kände han icke. De lära ha roat
sig att skjuta till måls.

-- Befall Andersson åter spänna för, jag vill genast
åka ut, sade markisinnan bleknande.

Hon förstod nu allt, och hon darrade för baron
Sprengtportens kända konst att döda.

-- Hästarna äro trötta, madame!

-- Så låt sadla araben!

Befallningen åtlyddes, men den halftimme, som förgick
innan markisinnan Egmont satt till häst och sprängde,
åtföljd af sin ridknekt, längs Drottninggatan, uppför
Kungsbacken och vidare förbi Rörstrand utåt Carlberg
och Solna, denna haiftimme syntes henne längre än den
månad hon tillbragt på hitresan från Paris.



I närheten af Carlberg mötte hon en ryttare; det
var kapten Wagenfelt, som återvände till staden att
frukostera. Hans förlägna min undföll ej den unga
ryttarinnans skarpsynthet, och i stället att med en lätt
hälsning passera förbi, svängde hon hastigt tvärs öfver
vägen och spärrade för kaptenen hvarje utväg att undkomma henne.

-- Förlåt, sade hon, är allt redan förbi, när herr
kapten kommer ensam tillbaka?

-- Grefve Bertelsköld och baron Sprengtporten återvände
till staden för vidpass en timme sedan.

-- Oskadade ...? Svara mig utan tvekan, jag känner
allt, och äfven om jag ej gjorde det, skulle kapten ej
lyckas att föra mig bakom ljuset.

-- I sådant fall -- svarade Wagenfelt med en artig
bugning - kan jag lugna ers nåd med den försäkran att
allt var en bagatell. Baron Sprengtporten fick endast
högra armen lätt upprispad; det är en skråma som är
läkt i öfvermorgon.

-- Och grefve Bertelsköld?

-- Ej ett hår är krökt på hans hufvud, såframt
han ej skulle ha åkt omkull på hemresan, ty i detta
väglag är allting möjligt.

Markisinnan fixerade offret för hennes nyfikenhet.

-- Baron Sprengtporten har ej varit lycklig i dag.
Han har sårats, och hans motståndare är oskadad. Tillstå,
herr kapten, att detta är -- hur skall jag uttrycka
mig? -- mindre sannolikt.

-- Ers nåd blir i tillfälle att få de tillförlitligaste
upplysningar af grefve Bertelsköld själf, ty om jag ej
misstager mig, är det hans vagn och han själf, som
synas därborta återvända från staden, yttrade kaptenen
och gjorde ett skickligt försök att komma på flykten,
men misslyckades.

-- För en timme sedan, säger ni, for grefve Bertelsköld
från Solna till staden, och nu återvänder han från
staden till Solna. Förklara mig en så ovanlig sympati
för landtlifvet, herr kapten!

-- Han torde hafva något skäl, som han känner
bättre än jag.

-- Hvar är hans bror, unga Paul Bertelsköld?

-- Ers nåd har en utmärkt vacker häst. Hvad har
den kostat i inköp?

-- Jag frågar kaptenen än en gång: hvar är Paul
Bertelsköld?

-- Och jag svarar underdånigast än en gång, att
jag aldrig sett en så smärtbyggd algierare.

Markisinnan framdrog ur sadelhölstret en den prydligaste
lilla terzerol, inlagd med pärlemor, spände hanen
och vände mynningen mot arabens klippande öra.

-- Min häst tyckes ha vunnit herr kaptens bifall,
yttrade hon, lekande med vapnet. -- Nåväl, jag har ett
förslag. Antingen säger ni mig genast och utan omsvep
hvar den unge mannen befinner sig, som herrarne dödat,
eller ock skall min Saladin i nästa ögonblick ligga död
för edra fötter, och det beror då på er att lämna mig
till fots på landsvägen ...

Wagenfelt tvekade. Han visste ganska väl, att den
beslutsamma lilla fransyskan kunde hålla ord, när hon
engång fått något i sitt hufvud.

-- Om ers nåd rider framåt Solna kyrka, synes
västerom kyrkan en liten talldunge och nära invid den
en rödmålad bondstuga. Där är Paul Bertelsköld. Men
jag besvär ers nåd ...

-- Är han död?

-- Icke ännu.

-- Godt. Jag tackar er för min Saladins lif och
önskar er en angenäm ridt, herr kapten.

Med dessa ord lämnade markisinnan Egmont passagen
fri och lät sin arab sträcka ut med en snabbhet som hade
han under sina hofvar känt öknens brännande sand.
Innan kort var hon försvunnen i riktningen mot Solna.

-- Det var f-n! utropade kaptenen med det nationella
svenska uttrycket för den högsta grad af
förundran. -- Hvilken kvinna! Hur stolt, hur intagande i
själfva sina nycker! Jag vore, på min ära, frestad att
byta med den unga narrn därborta och taga hans kula
i kroppen. Hon är kär i honom, det slår jag mig i
backen på -- hon är rent galen af kärlek. Och ändå
-- hvilken kvinna! hvilken förtjuserska! I hela Sverige
finns ej hennes like!

Få minuter därefter var markisinnan vid bondgården,
sedan hon lämnat sin flämtande ridknekt långt
efter sig. Hon inträdde i stugan. Det gamla paret
var allena och syntes öfverraskadt af detta nya
besök.

-- Hvar är den sårade unge mannen? frågade
markisinnan, blek som en vissnad ros, oaktadt ridten
bort öfverstänka hennes kinder med pionens högröda
purpur.

Gubben skakade på hufvudet och låtsade icke förstå
hennes brutna svenska.

-- Se här! fortfor markisinnan och kastade åt honom
en börs, som klang mot det gamla furubordet. --
För mig genast till honom; jag är -- hans syster.

-- Unga herren är, tro meg, sin kos, det var
fälle hans släktingar som drog åf me'n, svarade gubben
tvekande och sannolikt bevekt af börsens klingande
vältalighet.

-- Hvad vill det säga? Hvilka släktingar?

-- Si, det blef vi ej klokere på. Strax som kaptena
for sta te att äta i sta'n, för si höga herrar ä sultna
som ulfvar på morgonkvista, kom här ett kraklamente
te vagn och for åf me'n, sa' dom, te doktoren.

-- Hvartåt?

-- På landsvägen.

-- Men hvartåt på landsvägen?

-- Si, det blef ingen klokere på.

En hastig misstanke for genom markisinnans hufvud.
Skulle grefve Bernhard ...? Men här kom han ju
själf; han trädde just in genom dörren. Han hade på
återresan till staden hunnit betänka huru det måste
skada hans anseende, om det blefve bekant att han
lämnat sin bror i denna belägenhet, och därför skyndade
han att förekomma Sprengtporten och hämtade nu själf,
med en broderlig ömhet som världen måste beundra,
en läkare ut till Solna.

- Er vänskap kommer för sent; Paul är försvunnen!
utropade markisinnan.

-- Försvunnen? Det är omöjligt! genmälde grefve
Bernhard, dubbelt öfverraskad -- och icke angenämt.

-- Ni öfvertråffar er själf. Det är ni som låtit
bortföra honom, för att vara säker om hans död! sade
markisinnan skarpt.

--


31. Avisorna och deras publik.

I Mössornas borgareklubb sutto några välaktade riksdagsmän
vid sina lerpipor och ölmuggar, inbegripne
i viktiga öfverläggningar. De hade nyss fördelat de
lediga riksrådsplatserna och uppgjort Polens affärer, när
kypargossen inträdde med dagens avisor och uppbar för
dem sin vanliga sportel af två styfver kunden. »Avisorna»
voro då ännu i sin första hoppfulla barndomsknoppning,
men arten satt redan i dem, likasom nyfikenheten i deras
läsare. Herrarne sutto en stund högtidligt tysta, hvar
och en med näsan öfver sitt blad.


-- Bror Larsson! utropade slutligen en af rådmännen.

- Hvad behagas? frågade riksdagsmannen.

-- Här är något som angår bror i första rummet
och ståndet uti det andra ... »Alldenstund min hustru
Ester, född Larsson, på okändt sätt förlupit min bostad
och icke heller utredas kan, hvar hon för närvarande
håller till» ...

-- Gif hit! sade Thomas Larsson, hvilken, som
nästan alla österbottningar, var släktkär och mån om
släktens heder.

Man såg huru hans solbrynta, barska panna fårades
och huru hans läppar sammanbetos, när han läste den
smädeliga kungörelsen, där hvarje bokstaf var beräknad
att mörda ett kvinnohjärta.

-- Är hon icke brors köttsliga faster? frågade
rådmannen.

Larsson nickade.

-- Nå, det är klart att det skulle så gå, når
hon gaf sig i höknästet. Vi lefva sannerligen i världens
sista tid. Har bror hört hvad de säga om Bertelsköldarne?

-- Nej.

-- De säga att i den släkten ha aldrig funnits två
bröder som ej ha varit hvarandras argaste fiender, och
det är ej längre sen än i går, när två af dem sköto
ihjäl hvarandra och gräfde ned hvarandra vid Carlberg.

-- Jaså.

-- Rådman Falberg är dalkarl, smålog borgmästar
Hæggström, som fann historien så god, att han bjöd åt
sagesmannen en pris spanskt snus.

-- Tackar som bjuder, fortfor rådmannen. Det
skall ha skett för det att de kommit i gräl om en markgrefvinna ...

-- Apropos, mina herrar, se här en alldeles förträfflig
bit i tidningen Riksfiskalen, inföll en smalbent
apotekare från Norrtelje, känd som riksdagspoet. -- Det
kallar jag att skrifva kärnfullt och ärligt, utan alla falska
krumbukter. Nej, hör en sådan inpiskad kanalje till karl
att skrifva gentilt och uppbyggligt. »Huru länge skola
redlige svenskar låta utländske fähundar, ulspeglar och
liderligt slödder, som göder sig af ärligt folks svett och
blod, huttla med landets välfärd» ... Se, det kniper, god'
herrar. Det där är något hvassare än Cicero, hvad befalls?

-- Läs vidare! fortfor en kryddkramhandlare, som
gjorde i ofrälse varor.

-- »Man känner en viss Spader Dam, som har ett
godt öga till Ruter Kung» ... Var så god och lägg
märke till Dam och Kung! Det är gudomligt! Mina
herrar, jag är en så lojal undersåte som någon, men jag
påstår att Riksfiskalen är den bästa tidning i Sverige och
att dess redaktör, magister Bollfras, är en sann patriot,
som gjort sig väl förtjent af fäderneslandet.

-- Ja, ja, skreko flera röster.

-- Naturligtvis, återtog borgmästaren med en ny
pris. -- Han klöser för närvarande ögonen ur adeln,
men var det ej samme Bollfras som i höstas klöste all
ära och redlighet ur de ofrälse stånden?

-- Jo, jo, skreko andra i sin tur.

-- Var så god och lägg märke till »D...gatan»!
Det kan ingen gissa. Och se här: »Mark...a E...t»
-- det kan heller ingen uttolka. Medgif, att det är
en slipad karl! ... Och femtitusen riksdaler uppbär hon
i lön, för det hon fördärfvar riket!

-- Kan det vara möjligt?

-- Möjligt? Det är så säkert, som att ett folk af
änglar till slut kunde mista tålamodet. Jag hörde i kväll
någonting hviskas på Kornhamnstorg, och det stod
icke rätt till där nere bland becktröjorna vid Skeppsbron.
Jag ville ej vara i Spader Dams ställe klockan
tio i afton ...

-- Å, skulle de verkligen ...

Och den ena efter den andra af de yngre bland
sällskapet smög sig i tysthet på dörren.

-- Nå, ämnar rådman göra någonting med den infama
kungörelsen? frågade borgmästar Hæggström.

-- Jag vet icke, svarade Larsson. Det var aldrig
släktens vilja, att min faster skulle gifva sig och sin
förmögenhet åt den högfärdige grefven. Som hon kardat,
så har hon spunnit. De vilja nu bli henne kvitt. Gärna
för mig. Jag har gudskelof ett stycke bröd för min faster
också. Icke skall hon behöfva svälta, så länge jag lefver.

-- Men adelspacket borde ej få sin onda vilja fram.
Hvad menar rådman om en process? Det skulle knäcka
de sturska grefvarne.

-- Det går ej, menade Larsson.

-- Det har sina sidor, återtog juristen, men vinns
där ej annat, så får man chikaner i gång. Den där
historien i går med grefvarne kommer just enkom.

-- Hm, jag skall skrifva till far i Vasa.

-- Apropos af far, är det sant, att gubben skall ha
råkat i händerna på en jude, som plundrar och bestjäl
honom, under förevändning att göra guld?

-- Dumt prat!

-- Så mycket bättre. Jag kan ej heller tro det
om far, som alltid varit en klok karl och mån om sitt
bästa ... Men hvad kan det vara för buller därute på gatan?

Ett högljudt sorl af en stojande folkhop hördes
utanför klubben, som var belägen vid en tvärgata ej
långt ifrån Drottninggatan.

Utanför markisinnan Egmonts hotell hade efter hand
en växande folkmassa begynt att skocka sig, i början med
glåpord af oskadlig beskaffenhet, men som snart öfvergingo
till skrik och hotelser, i den mån hopen, efter sin
vana vid dylika tillfällen, lyckades småningom uppreta
sig själf. Det ofta så rikt eklärerade hotellet var visserligen
i kväll alldeles mörkt, och ingen rimlig anledning
fanns, som hade bort uppväcka pöbelns ovilja, men
»Riksfiskalen» hade icke förgäfves vädjat till »redlige
svenskar», som borde hindra Spader Dam att »upphöjas
till Trumf Ess och styra riket med Svälter Räf». Det
på alla håll jäsande missnöjet sökte ett offer, lika godt
hvilket, och vände sig nu mot en stackars värnlös
kvinna, som hade de fem
oförlåtliga felen att vara
ung, skön, rik, älskvärd och
främling i Stockholm.

-- Bruden ut! Bruden
ut! ropade många röster,
liksom vid bröllop.

-- Ut med damen; hon
är bara en hacka mot
kungen! skreko andra.

-- Alla hackor bort!
stojade andra, och i detsamma flög en sten mot
en ruta i öfra våningen.


Detta var signalen. Den
första stenen efterföljdes
ögonblickligt af femtio
andra, och med rutornas klingande blandade sig rasslet
af sönderslagna speglar inne i den praktfulla våningen.
En och annan skygg polis smög försiktigt
kring gathörnen, rädd att ens visa sig för den uppretade hopen.

Lyckligtvis var markisinnan icke i staden. Hon hade
rest på morgonen, man visste ej hvart, och hennes betjening
höll sig fördold i gårdsrummen. När ingen ruta
mer fanns att söndra mot gatan, försökte hopen att
storma porten, men dess fasta, järnbeslagna ekplankor
trotsade hvarje anfall.

-- Kom, låt oss hälsa på grefven därborta, där är
ljus i fönsterna! ropade några, som tröttnat vid det lönlösa arbetet.

-- Hon är där! Hon är där! Spader Dam är i
kväll hos Klöfver Knekt! skreko andra i vild förtjusning.

Genom en af dessa sällsamma omkastningar, hvilka
äro så vanliga i folkraseriet, hade man nu fått i sitt
hufvud att markisinnan befann sig i grefve Bertelskölds
hotell, som låg icke långt därifrån, och då allehanda
mörka rykten om ett brodermord, föröfvadt vid Solna
dagen förut, hade retat sinnesstämningen emot den förmodade
mördaren, behöfdes icke mer för att helt oväntadt
leda hela det blinda raseriet mot Bertelsköld. Pöbeln
på Stockholms gator visste icke själf huru riktig dess
instinkt den gången var. Ingen anade att man vände
sig mot själfva den hemliga driffjäder, som nyss, för att
tillfredsställa sin egen hämnd, hade satt alla dessa stojande
skaror i rörelse mot ett oskyldigt föremål.

-- Hackorna bort! Ned med alla grefvar och markiser!
röt den framstormande hopen, och utan vidare
krigsförklaring haglade en skur af stenar mot den klart
upplysta våning, där grefve Bernhard Bertelsköld just i
kväll hade samlat några af sina politiska vänner, för att
bereda dem nöjet att blifva vittnen till markisinnan
Egmonts skymf och nederlag.

Effekten af denna generalsalfva måste ha varit lika
snabb som oväntad, ty man såg förvirrade skuggor därinne
skymta bakom gardinerna, och om några minuter
var våningen folktom.

Men hopen var icke nöjd; den ville hafva ett personligt
offer att begabba eller tillintetgöra.

-- Bruden ut! Bruden ut! skreks ånyo, ursinnigare
än förr.

--

32. Spindeln i nätet.

Grefve Bernhard Bertelsköld hade stått vid sitt fönster
och lyssnat på tumultet med detta spefulla, själfbehagliga
smålöje, som så troget afspeglade hans karakter.

-- Det är endast några af markisinnan Egmouts
beundrare, som bombardera henne med sockergryn, hade
han svarat, när någon af hans gäster frågade anledningen
till stojet, och emedan de närvarande icke hörde till
markisinnans beundrare, hade infallet gjort mycken lycka.

-- Det är kören ur Zenaïde, som hembär sin hyllning
åt första aktrisen vid kongl. majestäts opéra comique,
tillade en kammarjunkare, som gjort förtviflade men fåfänga
ansträngningar att blifva inviterad till markisinnans
senaste soiré.

-- Claquen har goda näfvar, hon blir applåderad
efter förtjenst! utropade en maskäten president, som tillhörde
den unga fransyskans många afvisade tillbedjare.

-- Hör, publiken närmar sig hitåt! De föra henne
med sig i triumf! anmärkte en annan dito.

-- Baron Vergennes skall blifva lika förtjust öfver
madames triumfer, som hon själf! tillade Bertelsköld.

Icke förr var det sagdt, innan en sten flög in genom
rutan tätt bredvid honom och krossade en smäktande
Venus af alabaster vid den motstående väggen.

-- Hvad vill det säga? frågade gästerne bleknande.

-- En förflugen kula, ämnad åt andra håll, svarade
Bertelsköld.

Men i detsamma flög ånyo en sten genom andra
fönstret, och strax därpå följde ett hagel af dylika hälsningar,
här och där skrubbande en peruk eller sönderkrossande
än en trymå, än en ljuskrona.

-- Bruden ut! Bruden ut! ropades utanför.

Gästerne flydde förskräckta in i närgränsande rum.
Värden själf syntes ett ögonblick bestört. Men hvad man
än kunde förebrå Bernhard Bertelsköld -- feg var han
icke. Han nöjde sig att i hemlighet skicka en vink till
öfverståthållaren att rensa gatan, men därtill måste han
vinna tid. Han öppnade dörrarna till balkongen och
trädde ut.

Gatlysningen bestod af några eländiga oljelyktor,
af hvilka dessutom flera blifvit sönderslagna, men man
igenkände grefven vid skenet af ljusen från hans egen
salong. Ett vildt rytande, likasom af tusen lössläppta
odjur, höjdes vid hans åsyn från det mörka, böljande
folkvimlet på gatan.

-- Ned med brodermördaren! Bort med grefverackaren!
Fram med bruden! skrek den ursinniga hopen,
och åter surrade ett stenregn, tätt som skuren från ett
åskmoln, kring den förmätnes hufvud, som vågade trotsa
det fria folket.

Bertelsköld stod kall med korslagda armar och
väntade tåligt, tilldess att det gräsliga oljudet något
saktade sig. Då upphof han sin höga stämma och sade:

-- Jag tackar hvarje ärlig svensk, som är här närvarande,
för det att han icke skonar hög eller låg, när
det gäller att hämnas fäderneslandet.

-- Hvar har du din bror, fähund! skreko några.

-- Tyst, låt oss höra hvad han ljuger för oss! ropade andra.

-- Jag tackar hvarje redlig svensk -- fortfor Bertelsköld
-- för det att han hämnats den förtrampade dygden
och det förolämpade fäderneslandet på en utländsk bedragerska,
som hitkommit för att roffa frukten af vår svett
och möda, för att stjäla brödet ur den fattige arbetarens
mun. Det är ärligt och hederligt gjordt af er, gossar!
Jag själf har uppsagt allt umgänge med den nedriga
kvinnan, som I söken i kväll, och jag skall ej gifva mig
någon ro, innan hon blifvit med spö och ris förjagad
ifrån vårt gamla Sverige, som är för godt och för fritt
att utsugas af främmande tjufvar!

-- Bra! Bra! Nej hör, han talar som en karl!
sorlade den lätt förblindade hopen, medan några röster
längre bort ännu fortforo att mumla:

-- Han gömmer henne hos sig! Hvar har han sin
bror?

-- Skicken några bland eder att genomsöka hela
mitt hus, och om jag gömmer förräderskan hos mig, så
lämnen här icke sten på sten! fortsatte talaren. Hvem
frågar efter min bror? Ha icke min bror och jag utmanat
en förnäm herre, som jag icke vill nämna, men
som bor därborta vid bollhuset, för det att han skymfade
folkets rättigheter och förklarade att alla de ofrälse
stånden borde piskas bort från riksdagen? Har jag icke
voterat för rådets afsättning? Har jag icke försvarat
konungen mot hans fiender, som vilja styra Svea rike
efter franska och ryska befallningar? Lefve konungen!
Lefve folket! Lefve friheten! Lefve det gamla Sverige!
Hurra!

-- Hurra! Hurra! skrek den omvända folkhopen,
som fann sig fullkomligt öfvertygad att en man, hvilken
talade så vackert om den förtrampade dygden och det
förolämpade fäderneslandet, en man som kämpat så manhaftigt 
för folket och friheten, omöjligen kunde vara
den mördare eller förrädare man nyss hade föreställt
sig. Och i detta allmänna, skallande hurra blandade sig
snart en mängd hesa, försupna röster, som skreko af
alla krafter: lefve Bertelsköld!

-- Jag tackar er -- fortfor grefven med en nästan
kunglig bugning, som klädde honom så mycket bättre,
emedan ingen i den svaga belysningen kunde varseblifva
hånlöjet på hans läppar -- jag tackar er, i det räddade
fäderneslandets namn, och beder eder göra er en glad
afton för edert välförhållande.

Vid dessa ord lät han tre börsar fyllda med silfvermynt, 
sannolikt till ett värde af tre, fyra hundra riksdaler, 
nedfalla bland folkhopen, hvars jubel nu öfversteg
alla gränser. Hurraropen ville ej taga någon ände, en
mängd trasiga hattar flögo i luften, och om talaren nu
stått därnere, hade han säkerligen blifvit buren i triumf
genom gatorna.

-- Till krogen! Till krogen! hördes nu ett stormande
rop, blandadt med andra röster, som föreslogo att man
först borde tukta förrädaren vid bollhuset, Sprengtporten,
han som velat bortpiska de ofrälse stånden från riksdagen. 
Där blef gräl, och upploppets rasande böljor begynte 
att vända sig mot hvarandra.

Allt ännu stod Bertelsköld på balkongen, i sitt hjärta
hånleende åt denna lättfärdiga pöbel, hvars blinda vrede
han så väl förstod att omsvänga för sina ändamål.

-- Det går bra, sade han till sig själf. I morgon
betyder mitt namn i Stockholm en frihetens försvarare,
och på axlarna af detta dumma pack vill jag klifva så
högt, att själfva majestätet skall darra ... Ändtligen!
Där komma mina nya efterskickade aktörer i komedin!
Mobben skall nu betala fiolerna för mina krossade rutor.
Men jag tvår mina händer. Rår jag för att dragonerne
mörda friheten? Det är ju jag som försvarat henne.

Det bud Bertelsköld i hemlighet skickat till öfverståthållaren 
hade icke förfelat sin verkan. Denne herr 
hörde till Mössornas parti, som under det starka missnöjet 
i hufvudstaden hvarje ögonblick fruktade att se
riksdagen sprängas genom en revolution, och för honom
behöfdes således ej mer än en vink att kväfva det hotande 
upploppet genast i lindan. Han hade därför i största
hast gifvit order åt en skvadron af lifdragonerne att sitta
till häst och till hvad pris som helst rensa gatorna.

Medan alltså den stojande folkmassan ännu fortfor
att tvista om man borde begifva sig till krogarna eller
till bollhuset, sprängde skvadronen från Norrmalmstorg
åt vänster och sedan åt höger inåt Drottninggatan, drifvande 
åt sidorna alla som kommo i dess väg. Ett anskri
af harm och bestörtning gick framför ryttarne och meddelade 
sig snart åt massorna utanför hotellet, som oförmodadt 
sågo sig angripna af en fruktansvärd öfvermakt.
De mest rasande satte sig till motvärn och upprefvo
stenar från gatläggningen, men innan de ännu hunnit
reda sig till ett ordnadt försvar, voro dragonerne öfver
dem och höggo blindt in i de täta skarorna, först med
flatsidan af sablarna, snart nog äfven med klingan. Allt
motvärn var fåfängt. Till höger och vänster stupade
folk under hästarnas hofvar, svordomar blandades med
jämmerrop, och efter några minuter hade skvadronen
ridit förbi, allt vidare drifvande framför sig flyende och
skingrade skaror, som slutligen förlorade sig i de aflägsnare 
sidogatorna.

Bertelsköld hade dragit sig något tillbaka, men stod
ännu i balkongdörren med en hemlig skadefröjd, sådan
han icke på länge erfarit. Allt hade lyckats honom:
han njöt i fullt mått af den hämnd han nu hade tagit på
alla sina fiender, af den fara han så skickligt afvändt
ifrån sitt eget hufvud och af den folkgunst han så plötsligt 
tillegnat sig på bekostnad af denna föraktliga pöbel,
hvilken hälsat honom som sin försvarare, utan aning om
att den strax därpå genom hans föranstaltande skulle
ligga blödande och förtrampad under hästarnas hofvar.

-- C’est tout accompli, det är allt färdigt! sade
han till sig själf.

Men han bedrog sig. Allt var ännu ej färdigt.
Något återstod.

Bland folkhopen utanför hotellet hade äfven en af
markisinnan Egmonts trotjenare af nyfikenhet smugit sig
in, för att se hvad den vettlösa hopen vidare ämnade
företaga sig. Gömd i portgången midtemot, hade den
trogne tjenaren med en gränslös förbittring varit en
åhörare af de skymford, hvarmed grefven ifrån balkongen
öfverhopat hans tillbedda herskarinna, och han rufvade
i sitt sinne på hämnd. När då tumultet på gatan skingrats
och Bertelsköld ännu stod kvar i balkongdörren, fattade
mannen i portgången en sten och slungade den med en
så infernalisk skicklighet, att stenen träffade grefven
midtöfver vänstra tinningen och fällde honom blödande
ned vid dörren till balkongen.

De få ännu kvarblifne gästerne skyndade till. Grefve
Bertelsköld lefde ännu, men utan hopp. Spindeln hade
blifvit slagen i medelpunkten af sitt nät.




FÄLTSKÄRNS BERÄTTELSER.

XV.

MORGONLJUSNING. 


Fältskärns femtonde berättelse.

Nej, kusin, nej, det går aldrig på rätt, sade gamla
mormor, i det hon betänkligt skakade sitt vackra
grå hufvud med den enkla, hvita hvardagsmössan, som
Anne Sofi sytt åt henne och som klädde henne så väl.

-- Hvad går icke rätt? frågade fältskärn med småslug 
min och såg henne styft i ögonen.

-- Att rymma som en toka från man och barn, när
man dessutom har ett hushåll att sköta och vet att man
lämnar allt åt pigorna vind för våg. Nej jag tackar.
Sådant kan man förlåta en barnunge, som ej tänker längre
än näsan är lång, men icke en gammal människa, som
borde ha mera förstånd. Jag tänkte väl att där skulle
bli något på sned, när Ester Larsson gifte sig öfver sitt
stånd, ty lika med lika sämjas bäst, och går ena foten
i ullstrumpa, så skall man låta bli att sticka den andra
i silke. Man skall låta högfärdstankarna fara. Jag vill
minnas att flickan talade rätt förståndigt, när grefven
kom till Vasa att fria, men se, det ringde henne alltjämt 
i öronen att få heta grefvinna. Hon var »en född
prinsessa», säger kusin? Förlåt mig, det där är, min
själ, bara löst prat. En hederlig köpmansdotter var hon,
hvarken mer eller mindre, såvidt jag förstår, och jag

tycker hon kunnat vara belåten med det, när hon hade
sin anständiga utkomst. Men se, det dög inte för den
fina damen att stå i boden och väga smör, som annat
hederligt folk; hon skulle allt ännu springa efter »dimdrottningens 
strumpeband», och så kom hon i strumpfötterna 
till den förnäma släkten. Hvad hade hon där att göra?

-- Minns inte mormor att hon gaf grefven korgen
och tog honom först efter långt betänkande, när hon
såg att hela hans lycka berodde därpå? inföll Anne Sofi varmt.

-- Hans lycka? Så heter det alltid. Hvad var det
för en stackare till grefve, som ej kunde sköta sig själf?
Han sades ju vara en hygglig karl, fast han var änkling,
och bodde i slott och hade pengar som gräs; alltid hade
han fått någon fattig fröken. Nu gick det som det går
här i världen, att de förnäma styfbarnen rynkade näsan,
och folket pratade allehanda dumheter. Men när det
nu engång var skedt, som ej mer kunde ändras, så
tycker jag att den nya grefvinnan bort låta udda vara
jämt och ej låtsat bry sig om sneda miner. Jag frågar:
när hon hade ett rent samvete, hvad blef hon sämre
för det? Jag skulle ha sagt i hennes ställe, efter hon
var så karlavulen: hör på, min kära Bernardus, eller
hvad du må heta, jag råder dig att hafva respekt för
din far!

-- Men det sa’ hon ju! utropade lilla Lisa Gret,
som hade fällt sina bittra tårar vid den sorgliga historien
i början af förra berättelsen.

-- Håll du din lilla näbb, när gammalt folk talar!
fortfor mormor förifrad. Så och så skulle jag ha sagt i
grefvinnans ställe, och jag hade ej rådt herr Bernardus
att knystra, så spansk han var. Och därpå hade jag
blifvit i mitt eget rättmätiga hus och hållit min egen
ordentliga nyckelknippa och sett efter man och barn och
lärt pigorna mores. Men att flyga så där, midti natten,
från hus och hem som en tatterska, för det man fått
höra snäsor och otidigheter, det skall grefvinnan Ester
ha svårt att försvara för Gud och människor. Var då
människan rent af förryckt? Det säger jag kusin, att
skickar ej kusin henne snart tillbaka, så har kusin på
sitt samvete att ha skilt man och hustru och mor och
barn och ställt det på sned, som alltid borde vara på
rätt här i världen. Det lönar visst mödan att skylla på
öden och profetior och ringar och annat fattigt skrock,
när man icke aktar Guds och människors lagliga ordning.
Si, så var det med den saken. Jag undrar hvad kusin
har att invända däremot.

-- Får jag nu säga min mening? frågade fältskärn saktmodigt.

-- Var så god. Jag är nyfiken att höra kusin göra
svart till hvitt.

-- Jag har förut engång sagt, att där kommer mycket
an på af hvad virke mänskan är gjord. Är man af asp,
så brytes man af, är man af vide, så kan man flätas
till golfmatta; men är man af björk, så händer det att
man ger sin tuktomästare ris. Och jag tänker vi borde
ha sett af hvad virke Ester Larsson var byggd. Nu
kom hon, sannerligen icke af högfärd, in i den förnäma
grefvefamiljen och fann där sin tids starkaste bördsfördomar 
redan så godt som fullvuxna i hennes styfbarn.
Hade hon känt dem rätt, så hade hon från början väpnat
sig däremot och förbehållit sig ett eget bo, sedan styfbarnen 
blifvit myndiga. Men hon trodde på kärlekens
makt att omskapa världen, och hon trodde rätt, blott
något för tidigt, ty en ny sed behöfver generationer att
gro. Hon gjorde hvad stora själar vanligen göra: hon
tog inga försiktighetsmått, och så blef hon beroende af
en fördom, hvilken var starkare än hon själf. Detta
hade kunnat störa, men ej bryta hennes lycka, om hon
blott ägt en man med nog kraft att för hennes skull
trotsa fördomarna och stöda henne med en arm af järn.
Men grefve Carl Victor Bertelsköld var lika svag som
god. Han delades i sin själfviska kärlek mellan en maka
som han tillbad och en son som han afgudade; han såg
ej den djupa klyftan mellan dem båda; han såg ytan
och mätte ej djupet; han förstod icke hvad hans maka
led. Det är desagreabelt, tänkte han, men det skall
väl gifva sig; vi skola ej tillställa scener, som kompromettera oss.

-- Var det också en man! inföll mormor. Jag hade
trott att Carl Victor Bertelsköld var en bra karl, och nu
beter han sig ju som en riktig stackare. Hade han ej
kunnat säga åt sin Bertrandus, eller hvad han hette: här
är jag, pojke, och här är din mor; du förstår! Min
vilja är att du visar din styfmor all tillbörlig respekt,
och därmed punkt.

-- Och om han sagt det -- återtog fältskärn -- hvad 
hade han därmed vunnit annat än samma yttre
sken, som han nu ville vinna med sin svaga undfallenhet?
Men grefvinnan Ester var en af de djupa karakterer, som
ej nöjas med skenet: hon ville hafva allvar och sanning.
Därför, när hon såg att hon misstagit sig om kärlekens
makt att »bräcka murar», så föredrog hon ett medel
som var både ovanligt och öfverraskande, våldsamt och
smärtsamt, men också ett sådant som måste bräcka
murarna, om det stod uti mänsklig makt. Och vann
hon ingenting annat, så vann hon åtminstone klarhet;
så vann hon åtminstone det, att hon afhögg en boja
som annars långsamt dödat henne. Hon fattade genast
hela sin ställning: här kunde hon icke blifva utan att,
själf förtrampad, ständigt stå som en skiljemur mellan
far och barn, mellan syskon och syskon. Gick hon
däremot bort, så hindrade ingenting mer den aristokratiska
familjen att åter sammansmälta. Hennes man var svag,
hennes egna barn voro unga: förlusten af henne skulle
smärta, men icke tillintetgöra dem. Vågorna skulle slå
tillsamman öfver hennes hufvud, men sjön skulle åter
blifva lugn.

-- Jag är så ond, så ond på Bernhard, att jag
ville bita honom! utropade Anne Sofi. Stackars Paul!

-- Stackars Vera! snyftade Lisa Gret.

-- Nå, jag spår att deras mor kommer tillbaka,
när hon betänker sig på saken; eller huru, kusin? frågade mormor.

-- Hur skall jag veta det? nickade fällskärn. Det
ser knappt så ut.

-- Ja, Bertrandus har fått en knäpp för sina tillställningar, 
men hvad Paul angår -- återtog mormor -- så 
tyckes han vara en beskedlig yngling, fastän nog
romanesk. Att låta skjuta ihjäl sig för sin elaka bror,
det var ett besynnerligt infall. Det måtte ha varit si
och så med hans uppfostran, efter han en tid kom på
så gudlösa tankar. Han måtte aldrig ha fått tillräckligt
ris för katekesen. Och Larsson, den gamla snålingen,
man skall få se att han låter narra sig af den där tyska
doktorn, som tyckes mig vara just en äkta lurifax.
Hur kan kusin inbilla folk, att en människa kan vara
hundrafyrti år gammal?

-- Ja, sade fältskärn, jag berättar blott hvad andra
ha trott före mig. Det förhöll sig för hundra år sedan
med lifselixiret och konsten att göra guld alldeles som
med häxorna i Carl XI:s dagar. Just när det nya ljuset
bröt in, trädde mörkret ett ögonblick svartare fram än
någonsin. I Gustaf III:s tid bröto naturvetenskaperna
som en ny morgonrodnad fram öfver världen. Det var
alldeles riktigt, att det gamla skrocket då skulle flamma
upp. Det var den tiden, när mänskorna knäböjde för
Cagliostro mer än för Gud. Aldrig har alkemin haft
ifrigare anhängare, än just när dess bättre dotter kemin
blef buren till dopet af Scheele och Bergman; och aldrig
ha människorna mera jäktat efter ett lifselixir, än när
Voltaire och Holbach lärde att själen är en materie,
som måste förgås med kroppen.

-- Gufar skall berätta oss mera om kungen! inföll
Jonathan, som icke förstod sig på alkemi och kemi. -- Den 
som engång fick se honom riktigt på nära håll!

-- Åja, så här såg han ut, sade fältskärn och lyftade 
pilten upp från öronen, medan Jonathan klängde
sig fast vid hans armar ...

Morgonljusning.

1. Mammons träldom.

Riksdagsmannen Jonas Bertila var längesedan utledsen
vid riksdagen och den svenska hufvudstaden. Ju
längre det led på våren, desto fundersammare gick han
på lediga stunder -- ty sådana hade han många -- såg
på den blå himlen och den frusna sjön, hörde lärkorna
kvittra och tänkte på sitt goda hemman i Storkyro,
huru rågbrodden nu månde se ut, när snön smultit, om
drängarne haft förstånd att köra hvad som behöfdes på
kornåkrarna, om hästarna vore mycket magra på våren,
om korna och ungnöten blifvit ordentligt fodrade och
om man redan begynt att klippa fåren. Vid dessa tankar
drog han en djup suck öfver allt onödigt bråk i världen
med Hattar och Mössor och var mycket frestad att önska
den tid tillbaka, när bonden gick vid sin plog och
borgaren vid sin skuta och prästen med sin katekes och
ridderskapet och adeln ritade stamträd och kunglig
majestät och kronan styrde riket efter landets beskrifna lag.
Så utledsen var han, och många tusen andra med honom,
vid friheten -- eller rättare vid den tidens frihet -- att
han för sin del velat sälja hela statsförfattningen för ett

lass uttröskade agnar, som åtminstone dugde till syrpa
åt hästarna.

När han en vacker eftermiddag i April gick rufvande
på dessa tankar framåt Roslagstull, utan att just hafva
något mål för sin vandring, såg han en fyrhjulig
bondvagn, förspänd med två hästar, mödosamt arbeta sig
fram genom den bottenlösa dyn i menföret på vägen.
Detta gick, fot för fot, någorlunda, tilldess att vagnen
kommit ett stycke in på stadens område, där gatorna
voro belamrade med någonting som skulle föreställa
stenläggning, men som snarare kunde kallas vällofliga
magistratens privilegierade stjälpningsanstalt, ty så öfver all
beskrifning halsbrytande voro den tiden flertalet af
Stockholms gator. Här hjälpte hvarken körarens konst
eller hästarnas sömniga tågordning: vagnen lofverade
så länge på måfå emellan berg och dalar, tilldess att en
oförutsedd ryck af endera dragaren, som blef skrämd af
en gosses flygande pappersdrake, slutligen påskyndade
katastrofen och vagnen med en ovig kullerbytta utstjälpte
sitt innehåll midt på gatan.

Jonas steg närmare, för att se om någon möjligen
blifvit skadad, och fann två gamle män, som med sina
bylten och paltor hade kullrat ned i en ansenlig
vattputt och med någon svårighet kafvade sig upp på det
torra igen.

-- Hvad i alla dagar, utropade han, är det ej
morbror Lars från Vasa?

Och riktigt, framför honom stod en mager,
hvithårig gubbe, som ej kunde vara någon annan än den
fordom så reslige och styfståtelige köpmannen Lars
Larsson, fader till riksdagsmannen Thomas och broder
till den andre riksdagsmannen Bertel Larsson, men som
nu, sedan föga mer än ett år, hade krympt ihop till en

Mammons träldom.

besynnerlig, krokryggig sprättbågsgestalt, under hvars
vida, bruna själskinnsmössa ett par hvassa grå ögon
förstulet och oroligt blickade kring sig. I stället att
svara på frågan, skyndade denna lefvande mumie att
plocka från gatan hvarjehanda vid stjälpningen utfallna
föremål, såsom ett par kakor groft bröd, ett par
förslitna skinnvantar och en träflaska med surmjölk, medan
han med ängslig omsorg öfvertygade sig att en stor
reskoffert på bottnen af vagnen ej lidit någon skada vid
stjälpningen. Häri biträddes han icke af sin följeslagare,
en man af underligt främmande utseende, som tycktes
vara både till år och krafter betydligt yngre, men som
med en uppsyn af likgiltigt förakt afbidade den stund,
när han åter fick stiga i vagnen och fortsätta färden.

-- Känner morbror icke mera igen mig? fortfor
den unge riksdagsmannen. -- Jag är Jonas Bertila och
är glad att få visa morbror vägen till Thomas, ifall ej
morbror hellre vill taga kvarter hos prosten Bertel.

-- Känner icke, känner icke den onda världen,
svarade den krokige gubben. -- Jag är en fattig man,
en utfattig gammal man, som ej har råd att bo hos så
höga herrar.

-- Kör på! sade den andre resande till
skjutskarlen, föga angelägen, tycktes det, att inlåta sig i några
nya bekantskaper vid sitt inträde i Stockholm.

Vagnen satte sig åter i rörelse, men så långsamt, att
Jonas utan svårighet kunde på något afstånd följa den.

-- Skulle morbror ha blifvit kollrig på gamla dagar?
tänkte han vid sig själf. -- Jag vill se åt hvar de
taga in.

Vägen blef lång nog, ty vagnen stannade icke förrän
långt på Söder, men Jonas var ihärdig och tog märke
på huset. Det var en sorts barberarestuga, hvars

innehafvare dref åtskilliga med yrket besläktade industrier,
såsom att slå åder, koppa för ryggvärk, rycka ut tänder,
bota hästar för spatten och sälja essentia dulcis såsom
ett universalmedel mot allt ondt både till kropp och själ.

Jonas hade god tid och företog en vandring åt
Tegelviken. Efter en timme återvände han och gick in
i barberarestugan, för att köpa essentia dulcis.

-- Ni ha fått långväga resande? sade han efter att
ha förberedt frågan med en rundlig betalning.

Barberaregesällen, som stod vid disken, nickade
hemlighetsfullt.

-- Är det icke en doktor?

Gesällen nickade.

-- Jag ville gärna fråga honom om bot för värk i
ryggen, fortfor Jonas, i det han ytterligare köpte för
säkerhets skull en flaska af Hjärnes testamente.

- Stig in, sade gesällen.

Jonas trädde in i ett lågt, bofälligt rum och hörde
den gamle Larssons röst i kammaren innanför.

- Sex skilling om dagen för rum och mat!
brummade den gamle. Sex skilling? Är ni galen, människa?
Jag blir utfattig på ett sådant öfverflöd. Kära vänner,
jag är en fattig man, som icke har råd att hålla mig
någon uppassning. Bor här ej någon ung herre, som
behöfver en skoputsare eller en klädesborstare? Jag
skall betjena honom för billigt pris. Säg honom att jag
skall springa ärenden för tre styfver stycket, fastän jag
nöter sulor för fyra, men en stackars tiggare, som jag,
får ej räkna så noga. Jag känner Stockholm, jag skall
hvar morgon hämta avisorna åt honom och bära fram
kärleksbiljetter för särskild drickspenning.

-- Här bor ingen annan än mästarn och hans gesäll,
hördes pigan svara, till hvilken klagovisan var ställd,

-- Nå, så säg då åt mästarn att jag skall göra
tjenst som dräng för mat och husrum. Jag är nöjd
med strömming och bröd och en skopa vatten om dagen
och har ej råd att slita lakan på sängen. Jag skall
såga mästarns ved och betjena hans kunder för särskild
drickspenning. De unga herrarna, som låta raka sitt
skägg, skola förbarma sig öfver en fattig stackare, som
kastat allt hvad han har på landsvägen, för att kosta
på sig den dyra resan till Stockholm.

-- Nå, hvad har han där i den stora, tunga kistan?
frågade pigan i näsvis ton.

-- Jag? utropade gubben, märkbart förskräckt. -- 
Hvad jag har? Ingenting, kära barn, ingenting. Hvad
skulle jag hafva annat än gamla kläder och böcker, som
jag tänker sälja i Stockholm, för att skaffa mig det
allranödvändigaste?

-- Jag trodde det var pengar, hördes pigan yttra i
samma ton.

-- Gud bevare mig, så syndigt hon talar! återtog
den gamle i ömkelig ton. -- Hvar skulle en sådan
Lazarus som jag taga pengar ifrån? Kära vän, är hon
en kristen människa, så säg mig huru jag kan förtjena
tolf skilling i veckan, så gör hon ett barmhärtighetsverk,
och jag skall prisa henne så länge jag lefver. Pengar!
Gud sig förbarme, så hon kan tala!

-- Svär på det! gycklade pigan.

-- Jag svär vid min själs salighet, ja, jag svär vid
himmel och jord, kära vän, att där är ingenting annat än
trasor och böcker i den gamla kofferten, återtog Larsson
med hörbar ängslan. -- Pengar! Jag svär att jag ej
äger mer än jag går och står uti, jag stackars eländige
och utfattige man. Det fattigaste af Stockholms
fattighjon är rikare än jag, kära vän!

-- Nå, då måste jag väl tro honom, fnurrade pigan
och slank ut genom dörren.

Jonas ryste och tvekade om han skulle gifva sig
tillkänna. Så långt hade då girigheten fört denne gamle
man, som hela sin lefnad igenom samlat skatter på
skatter och säkerligen icke kommit till Stockholm i annat
ärende än att ytterligare föröka den mammon, som blifvit
på engång hans afgud och hans plågoris. Men innan
Jonas ännu fattat sitt beslut, hörde han i det inre rummet
rösten af en annan man, som dittills varit stum och i
hvilken han trodde sig igenkänna sin morbrors reskamrat.

-- Ni har svurit en mened, sade den andra rösten. -- Ni
har i kofferten adertontusen riksdaler i myntadt
och trettiotusen i omyntadt guld.

-- Jag? Käre vän, låt oss ej tala därom, låt oss
tala om vår affär, sade Larsson. Vi ha kommit till
Stockholm för att skaffa oss mera ingredienser till vår
stora, vår gudomliga konst. Vi borde ej försumma ett
ögonblick. Hvar dag kostar oss minst tusen riksdaler,
som vi kunde förtjena uppå att förvandla järn till guld.
Tusen riksdaler, det är förskräckliga pengar! Vi bli
utfattiga med att vänta en timme längre.

-- Men nu har ni svurit mened, och vet ni hvad
det betyder? återtog den andre.

-- Nå nå, käre vän, det är ett sätt att tala; jag
skall i morgon lägga en plåt i fattigbössan. Icke får vår
Herre räkna så noga med en fattig stackare, som råkar
försäga sig med en tillåtlig och ursäktlig nödlögn.

--


2. Konstellationen den 14 Januari 1318.

Den besynnerlige främling, hvilken på detta sätt talade
till gamle Larsson liksom hans onda samvete, öppnade
nu försiktigt dörren, för att se åt om någon fanns
i det yttre rummet. Men dörren gick utåt och skymde
Jonas Bertila, som satt därinvid. Han förblef obemärkt
och gaf sig icke tillkänna. Han fann sig alldeles icke
generad att lyssna, han ansåg det för en skyldighet, så
mycket mer som han nu påminde sig, att den främmande
icke kunde vara någon annan än guldmakarn
och underdoktorn Martin Weis, som förliden sommar
på Larssons begäran åtföljt den gamle mannen från
Åbo till Vasa.

Hvad hade förmått doktor Weis att ett helt år begrafva 
sig och sin konst högt upp i en småstad i norden?
Jonas hade väl hört ett rykte att han plundrade och
bedrog den gamle Larsson med sin föregifna konst att
göra guld; men han erfor nu att Larsson medförde en
hel koffert uppfylld med denna dyrbara metall. Var
doktor Weis den skurk och bedragare som mången föreställde
sig, hvem skulle ha hindrat honom, som var både
yngre, starkare och listigare, att under den långa resan
kring Norrbotten mörda eller bestjäla den gamle gnidaren?
Båda hade likväl hitkommit helbregda och, som
det tycktes, i god sämja. Jonas var nyfiken att få en
förklaring på denna gåta.

Han förstod snart, att doktor Weis med all sin
försiktighet icke var allvetande. Undergöraren anade
icke att han bakom den tunna dörren hade en okänd
åhörare, som icke förlorade ett ord af samtalet, med så
låg röst det än fördes emellan de båda reskamraterne.

-- Jag har nu tjenat er mer än ett halft år, sade
doktorn. Jag har gjort er till viljes och för er räkning
förvandlat elfva lispund järn till guld. Det, som ni för
med er i kofferten, är en ringa del af edra skatter, ty
det mesta har ni gräft ned eller murat in i Vasa, och
jag har icke frågat er hvar ...

-- För Guds skull, stammade Larsson, betänk hvad
ni säger, om väggarna hade öron! Jag, fattige man,
har ju ingenting, alldeles ingenting! Hvar skulle jag ha
nedgräft så mycket penningar?

-- Det är sant -- fortfor doktorn kallt -- ni är
fattig, utfattig, ja fattigare med allt ert guld, än tiggaren,
som i sitt armod ännu har hjärta att sjunga, när han
ätit sig mätt. Ni är fattigare än det uslaste rotehjon,
som åtminstone kan sofva och glömma, men det kan ej
ni. Ni är fattigare än hunden, som gläds åt ett ben på
sophögen, ty hunden kan morra, när man slår honom,
men ni smeker den hand som kindpustar er, för det att
denna hand räcker er guld. Se, så eländig är ni, att
om jag vore er värste fiende och hade velat stryka er
ut ur människornas bok, så hade jag ej kunnat sänka
er lägre i olyckans och förnedringens djup. Jag är icke
er vän, ty vore jag det, skulle jag ej ha kastat guldstycke efter guldstycke i edert omättliga gap och därigenom gjort er blott ännu törstigare. Men jag är icke
heller er fiende, ty hvarför skulle jag hata en så ömklig
varelse? Det är ju nog att jag föraktar er. Vänskap
och fiendskap betyda för mig mindre än intet: jag hvarken
hatar eller älskar någon dödlig; min väg går högt öfver
mänskornas hufvuden, och jag ser ned på dem, som
vandrarn i skogen betraktar myrornas väg mellan furans
affallna, vissnade barr. Likväl finns det något, som
bundit mig vid en så usel slaf som ni. Har det icke
förundrat er, att jag aldrig begärt någon ersättning för
min möda?

-- Ersättning? utropade Larsson häpen. Hvad skulle
jag, fattige man, kunna bjuda er, annat än min tacksamhet, min beundran?

-- Bryr jag mig om er tacksamhet och er beundran?
Den dag ni icke mera behöfver mig, skall ni önska mig
vara där pepparn växer.

-- Men ni tänker ju icke på att öfvergifva mig?
Det är omöjligt, doktor; vi hafva ännu så mycket
ogjordt! Sedan vi förskaffat oss nya ingredienser, skola
vi göra berg af guld, icke sant? Och ni skall hafva er
billiga andel, doktor! Vi skola uppgöra kontrakt. Ni
skall få tio procent, ty, ser ni, jag är förlagsman, och
ni är min kompanjon! Hvad säger ni därom, doktor?
Är det icke en god affär? Tio procent, det är en vacker
en dryg sportel, och kanhända ... kanhända, om ni är
rätt flitig, skall ni få -- elfva procent! tillade den gamle,
med en djup suck öfver sin egen frikostighet.

-- Och hvad skulle hindra mig att taga nittionio
procent och lämna åt er hvad järnet är värdt? gäckade
doktorn.

-- Oh, det kan ni icke, bästa herr doktor! Ni kan
icke på detta sätt preja en fattig, gammal man, som
visat er så mycket förtroende. Men om ni ej går för
mindre, så -- ni skall få tolf procent!

-- Hör mig! Om ni ännu har en gnista sundt
förnuft i er förtorkade hjärna, så borde ni förstå, att
jag icke bryr mig om guld. Hvad hindrar mig att stenlägga
Stockholms gator med denna metall, om det faller
mig in? Men ni äger något som är för er numera utan
betydelse, men som för mig är mera värdt än allt det
guld som jorden innesluter. Det är detta jag nu begär
till ersättning för min långa möda, och ni kan själf
bestämma hvad ni ännu vill att jag skall göra för er.

-- Hvad kan det vara? frågade den gamle, ängsligt
nyfiken. -- Är det min yngsta dotter Katrina? Tag henne,
doktor, tag henne! Hon skall bli er, om ni lofvar mig,
låt se -- ännu elfva lispund. Det vill säga, elfva
lispund i år och sedan lika mycket om året, eller hvad
menar ni själf?

-- Se på den ockrarn, han är i stånd att sälja
sitt eget barn! Men lugna er, jag aktar kvinnor lika
litet som guld. Kan jag ej i mina smältdeglar göra mig
den fagraste kvinna på hvilken solen skinat alltsedan vår
moder Evas dagar? Men jag föraktar sådana leksaker.
Jag begär något annat.

-- Ni talade engång om min själ, fortfor Larsson,
darrande att förlora sin bundsförvant. -- Det är ett syndigt
köp, doktor; men kanske ... kunde vi komma öfverens.

Doktorn skrattade.

-- Det tror jag nog, sade han. Ni vore i stånd att
sälja er själ för en falsk dukat. Men om jag nu vore
den onde själf, hvartill skulle det tjena att köpa en så
usel vara, som i alla fall tillhör mig? Jag är icke den
onde, jag är en människa, liksom ni, eller rättare mer
än ni, som blott är det förtorkade skalet af en människovarelse.
Jag vill vara uppriktig mot er, ty denna stund
är afgörande. Förstår ni mig?

-- Jag vill försöka ...

-- Jag är helt enkelt en man som gjort till sitt lifs
uppgift att intränga uti naturens hemligheter, dock icke
som nutidens lärde, hvilka peta i de små fenomenerna
och äro blinda för de hemlighetsfulla makter som regera


världsalltet. Som ni vet, har jag lyckats i ett och annat,
men mig fattas ännu ett medel att beherska stjärnornas
inflytande. Jag har läst i mina cirklar, att engång hvart
femhundrade år inträffar en konjunktion af de tre mäktigaste planeterna, Mars, Jupiter och Saturnus, och en
talisman, smidd under denna konstellation, är i stånd
att genom deras förenade kraft beherska alla de andra
planeterna. Men denna konstellation varar blott åtta
minuter, fjorton sekunder, fyrtionio terzer, och icke en
terz mer eller mindre får åtgå för smidandet. Denna
svårighet, att vara så förberedd på det afgörande ögonblicket och så flinkt begagna det, har gjort, att endast
en sådan talisman någonsin blifvit af människor sammansmidd, och detta måste hafva skett när konstellationen
sist inträffade, den 14 Januari 1318, klockan tre och
tjuguåtta minuter på eftermiddagen. Mina cirklar hafva
sagt mig, att detta mäktiga utflöde af planeterna ännu
finns till, och min stjärnkompass har sagt mig, att det
måste finnas någonstädes i norden. Detta är orsaken,
hvarför jag från Sicilien, där jag gjorde upptäckten, begaf mig till Finland ...

Här gjorde doktorn en paus och fortfor sedan:

-- Jag kom till Åbo och sökte förgäfves den sällsynta klenoden. Folket ansåg mig för en trollkarl, de
lärde ansågo mig för en kvacksalfvare. Hvad brydde
jag mig därom? Jag sökte, men fann icke. Kompassen
lät mig förstå, att den unge narren Bertelsköld stod i
någon gemenskap med klenoden: jag utforskade honom,
men fann mig bedragen. En dag blef min kompass förunderligt orolig; strax därpå stod han stilla och pekade
rätt ned. Då förstod jag, att hvad jag sökte fanns hos
någon person i min närhet, och i samma stund inträdde
ni. Men ni hade icke klenoden hos er, ni hade honom

i Vasa. Se där orsaken, hvarför jag följt er och tjenat
er och belastat er med guld. Jag fordrar nu min belöning.

-- Huru skulle jag, fattige man, kunna äga så mäktiga ting? hviskade Larsson.

-- Tro ej -- fortfor doktorn -- att jag glömt göra
mig väl underrättad. En kungörelse i kyrkorna af grefve
Bertelsköld ledde mig vidare på spåren, och jag vet nu
allt. För tjugu år sedan lät ni stjäla en ring af en ung
student i Åbo. Det är denna ring som jag sökt genom
halfva världen. Det är denna ring som smiddes den 14
Januari 1318, klockan tre och tjuguåtta minuter på eftermiddagen under Mars', Jupiters och Saturni förenade
inflytande och hvars makt blifvit ytterligare förstärkt
genom finsk trolldom och helgonens undergörande kraft.
I tvåhundrade år bars han på fingret af en mariebild,
men när bilderna förstördes, kom han i enskilda händer
och har sedan varit än i Bertelsköldarnes, än i andras
ägo, öfverallt med samma förvånande kraft, som likväl
ingen ännu förstått att tillfyllest begagna. Alla dårar
som burit honom hafva genom honom sökt endast sin
egen lycka, och ni själf har begagnat honom till att hopa
skatter på skatter, under det att hans makt öfver naturen
är ännu sjufaldt större än hans makt öfver människorna.
Kort sagdt, denna ring måste ni afstå åt mig!

-- Det kan jag icke, svarade Larsson med oväntad
beslutsamhet. -- Begär något annat!

-- Ni kan icke? återtog doktorn skarpt. Ni vet
då icke, att denna ring går ohjälpligt förlorad genom en
mened, och blott genom en mened. Hvarför, tror ni,
har jag i åratal tåligt väntat uppå att ni skulle förspilla
er talismans kraft? Hvarför hade jag ej kunnat stjäla
eller röfva honom ifrån er, såsom ni stulit och röfvat

honom af en annan? För det att ni tagit er till vara.
Men i dag har ni svurit falskt, och nu är min stund
kommen. Nu måste ni gifva mig ringen. Förstår ni?
Det måste ske.

-- Aldrig! ropade Larsson.

-- Hvad, eländige slaf, du vågar trotsa elementernas
beherskare! utbrast doktorn och fattade den gamle för
bröstet.



-- Hjälp! Hjälp! skrek Larsson med kväfd röst.

Jonas Bertila dröjde ej längre. Han sprängde dörren,
rusade in och kastade sig öfver de båda brottande. Efter
en häftig strid segrade slutligen den yngre och starkare
mannen. Blek af raseri, måste doktorn släppa sitt tag
och skyndade hotande bort.


-- Kom, jag vill föra er till er son Thomas! sade
Bertila, i det han upplyftade den nästan vanmäktige
gamle, som knappt förmådde tala, men ändock hviskade:

-- Min koffert! min koffert!

Jonas böjde sig ned och upptog från golfvet ett
svagt glänsande föremål.

Det var konungens ring.

--


3. I jägarehuset vid Brunnsviken.

Stockholms sköna lustgård, den så omsorgsfullt vårdade, så talrikt besökta, med villor och sommarpalatser smyckade Djurgården, var ännu vid första
början af Gustaf III:s regering en ganska förvildad och
oländig jagtmark, hvaraf endast sydvästra stranden,
eller den så kallade Djurgårdsstaden med skeppsvarfvet,
var bebyggd med små arrendetomter, tillhörande amiralitetet. I hela den öfriga vidsträckta parken såg man
endast här och där ett litet rödmåladt trähus, bebodt
af jägeribetjeningen och skuggadt af ekars och lindars
landtliga fägring.

En af dessa undanskymda boningar med utsikt mot
Brunnsviken var belägen ungefär där nu slottet Rosendal
med sin stora porfyrvas skådar ned öfver sandade gångar
och cirklade blomsterrabatter. Här bodde en af parkens
jagtbetjening med titel af hofjägare, vid namn Grenman,
son till den gamle bokhållaren och trotjenaren i Larssonska
huset i Vasa. Hofjägaren Grenman var en godsint
och trofast man, som hans fader, och hade icke

förgätit att det var den gamle borgarekungen som gjort
hans lycka i tiden genom att rekommendera honom
i unga år till en plats i jägeristaten, där han sedan
avancerat till sin nuvarande viktiga befattning. Han var
således hjärteligen glad att engång kunna återgälda någon
del af sin tacksamhetsskuld, när man en vacker vårdag
förde till hans boning en svårt sårad yngling vid namn
Paul Bertelsköld.

Den unge gästen hade i början gjort honom mycket
bekymmer, ty fältskärn gaf allt hopp förloradt, emedan
kulan ej kunde uttagas. Men lyckligtvis fanns där en
annan både ömmare och raskare person, som alldeles
icke ville låta öfvertyga sig, att man vid nitton års
ålder kan dö af en sådan småsak som en kula, hvilken
blott skadat en flik af högra lungan och blifvit kvarsittande invid ryggraden. Det var samma »mora från
Östanlid», som redan i bondgården vid Solna tagit
vård om den sårade ynglingen och som nu, sedan fältskärn blifvit höfligt afskedad med en lämplig ersättning
för sitt besvär och sin tystlåtenhet, ensam åtog sig ansvaret och omsorgen för den unge mannens återställande.

Hofjägaren märkte snart till sin fägnad, att hans
patient ej kunnat råka i bättre händer. Mora från
Östanlid var ingen nybörjarinna i konsten. Ingen praktiserande kirurg kunde skickligare än hon anlägga ett
förband eller stilla en sårfeber, och alldeles ingen lärjunge af Eskulapius kunde mäta sig med henne i outtröttlig uppmärksamhet på den sårades minsta önskningar. Hon vakade första veckan dag och natt vid
hans bädd, och först efter nionde dygnet, när faran
var öfverstånden och blessyren raskt gick till läkning,
unnade hon sig några ögonblicks hvila på en madrass
vid sidan af sin skyddsling.

Och med hvilken ömhet, med hvilken outsäglig
tacksamhet hvilade icke ynglingens blickar då på mora
från Östanlid. De som tro att en ung mans kärlek
aldrig med hela hjärtat kan sluta sig till en äldre
kvinna, de misstaga sig mycket. Det finns ingen kärlek mera innerlig, mera ren, än den, med hvilken
Paul Bertelsköld lönade samma känsla hos sin hulda
vårdarinna, och om någonsin på jorden glimmar en
återglans af den kärlek, med hvilken himmelens änglar
älska hvarandra, så måste det vara en sådan obefläckad, försakande, allt förädlande kärlek emellan --
mor och son.

Ty hvarför skulle vi dölja hvad läsaren troligen
länge anat? Hvem annan än en mor kunde med denna
ömma, allt förutseende vaksamhet följa en oerfaren,
svärmisk, uppbrusande ynglings steg? Hvem annan
än en förskjuten, förtrampad kvinna kunde finna sin
glädje och sin tröst i ett sådant återseende? Hvem
annan än »Ester Larsson, fordom grefvinna Bertelsköld»
kunde på detta sätt egna hela sin tillgifvenhet
åt hennes ensam stående älskling, hennes hjärtas barn,
hennes Paul?

Det fanns ännu en annan kvinna, som irrade fridlös
omkring att söka hans spår, men hennes kärlek var
byggd af annat virke.

Där hade varit ett ögonblick i det ensliga jägarehuset, som grefvinnan Ester på engång fruktade och
efterlängtade. Det var den stund, när Paul första gången
skulle igenkänna sin mor.

I hela nio dygn hade hon underkastat sig den
svåra försakelsen att, oigenkännelig i sin bonddräkt,
omsorgsfullt dölja för honom sitt ansikte, af fruktan
att glädjen och öfverraskningen kunde döda honom
i hennes armar. Under dessa nio dagar hade han,
utan aning om hvem hans vårdarinna var, emottagit
läkemedlen af hennes darrande hand och med en tacksam känsla varit vittne till hennes ständiga omsorger.
Han kände en oförklarlig tillgifvenhet för denna okända
bondkvinna, som ständigt har sin svarta duk så djupt
neddragen öfver pannan och som på hans frågor
aldrig hade ett annat svar än en stum, välvillig nick.
Men en dag när hon satt på en pall vid hans bädd
och trodde honom sofva, då hade hon, utmattad af
ansträngning och vakande, lutat sitt hufvud mot sängkanten, hennes ögonlock hade mot hennes vilja fallit
tillsamman, hon hade somnat, utan att hon själf visste
däraf. Paul sof icke, han hade en stund betraktat
henne tyst och förundrad. Därpå hade han sakta
undanskjutit den svarta duken från hennes panna, för
att engång se hvilken denna hemlighetsfulla kvinna var,



som han hade att tacka för sitt lif -- och ju längre
han betraktade dessa bleka, men ännu sköna drag och
de slutna ögonlocken med deras svarta silkeshår, desto
högre hade där flödat likasom en varm våg kring
hans hjärta, hans tårar hade begynt som en bräddfull
källa strömma ut ur sitt fördolda djup, och han
hade lagt sina båda armar omkring den okända, nu
igenkända sofvande kvinnans hals. Då hade hon vaknat,
då hade hennes tvenne mörka ögon, som Paul i sin
barndom så högt beundrat och som, i hans tycke, icke
hade sina likar i hela den vida världen -- dessa
två glänsande solar hade med ens gått ur molnet och
betraktat honom med outsägelig kärlek -- och då
lågo mor och son, efter långa år af smärtor och skilsmässa,
åter uti hvarandras armar. Sådana ögonblick
äro oförgätliga: de tillhöra evigheten och kunna aldrig
utplånas ur minnet, hvarken i detta lifvet eller uti det
kommande.

Men då hade modern slutligen med mildt våld
åter skjutit sin son ifrån sig och betäckt hans panna
med sina kyssar och tvungit honom att söka hvila och
lugn, och Paul hade åter insomnat med den lyckligaste
känsla han någonsin erfarit. Hvad betydde numera
hans korta, öfvergående kroppsliga smärta! Nu var allt
åter godt, nu ägde han åter sin mor, nu var ej han
ensam, nu var ej hon ensam i världen, nu skulle han
aldrig mera skiljas från henne, nu kunde han egna
henne hela sitt lif, för att göra henne lycklig. Och Paul
välsignade den kula, som gått så nära hans hjärta, men
blott för att bereda det en så stor glädje; ja, han
kände sig tacksam emot sin hårde bror, förutan hvars
kärlekslösa handlingssätt han ej skulle ha njutit sällheten af detta återseende.

Dagen därpå hade mor och son återvunnit nog
lugn för att öppna för hvarandra sitt hjärta och berätta
hvarandra allt som tilldragit sig under deras skilsmässa.
Pauls berättelse var öppen och utan alla förbehåll;
hans mor kunde ej vara lika uppriktig. Hon
måste i sin berättelse skona en svag far och en hjärtlös
broder -- och hon gjorde det med en så fin grannlagenhet,
att slutligen hela skulden för hennes sorger
stannade på tidens mäktiga fördomar och ståndsskillnader,
hvilka den enskilde ännu förgäfves sökte att trotsa och
nedbryta.

-- Vi äro dock alla blinda, svaga varelser, sade
hon. Hvarför skulle vi söka det fullkomliga på jorden?
Den tid skall komma, min Paul, när ingen människa
födes bättre eller sämre än den andra och när ingen
annan adel finnes, än en mans eller kvinnas eget människovärde. Men denna insikt bär ensam i sig ett helt
nytt tidehvarf, och hvarför skulle vi klaga att icke den
höga eken genast står fullvuxen, när vi se dess frö
fatta fäste i jorden vid våra fötter? Ännu skola många
tårar rinna och många suckar höjas till himlen, innan
ståndsfördomarna smultit som vinterdrifvor i vårsolen.
Låt oss med tålamod bida en bättre tid, och du, som
är en man, arbeta, min Paul, arbeta trofast för mänsklighetens rätt, så hör dig framtiden till!

-- Ja, min mor, svarade Paul, jag har redan
tänkt därpå. Jag har i Upsala gjort bekantskap med
en ung student vid namn Thorild. Om ni visste huru
ofta vi talat just om samma ämne och huru alla
människor en dag skola blifva fria och jämlika! ... Men
ni har ännu ej berättat mig något om er flykt från Falkby.

-- Låt oss tala om något gladare, sade modern
undvikande. Blott det vill jag nu anförtro dig, att
jag kvällen förut hade aftalat min flykt med änkan
Flinta och hennes dotterson borta vid udden. Gossen
rodde mig öfver sjön, och det öfriga skall jag en annan
gång omtala.

-- Ej sant, min mor, nu när ni har mig och när
jag har er, skola vi båda återvända till Falkby, till Vera
och till min far?

Grefvinnan Ester vände sig bort. Det var något,
som hon ej ännu kunde yppa. Hon svarade endast:

-- Tala ej så mycket, min Paul; det anstränger
dig. När du blir frisk, skola vi rådgöra om bådas
vår framtid.

Emellertid gick Pauls tillfrisknande från denna dag
dubbelt snabbare. Kulan satt kvar, men skadorna i det
inre voro nästan fullkomligt läkta, och han fick tillåtelse
att vid fönstret betrakta träd och gräsmarker, som begynte grönska i vårsolen.

-- Nu lämnar jag dig på några dagar, sade hans
mor. Vill du lofva mig att noga ihågkomma alla mina
föreskrifter?

-- Ja, min mor. Men hvart går ni?

-- Till en annan pligt, som du sedan får veta.
Gud beskydde dig, mitt hjärtas älskling! Farväl!

--

4. Vid randen af evigheten.

Om man nu, när parken var löflös, från ett vindsfönster
i det lilla jägarehuset vid Brunnsvikcn noga
gaf akt på den grå massan af torn och skorstenar, som

borta i väster representerade Stockholm, kunde man
möjligen urskilja taket af det höga hus vid Drottninggatan,
där grefve Bernhard Bertelsköld låg illa sårad i
hufvudet af den sten, som en okänd hand hade slungat
mot honom för nära två veckor sedan vid det nattliga
upploppet. Hvar dag hade Stockholms skickligaste läkare
infunnit sig i hans förmak till konsultation; alla medel
hade blifvit anlitade, och likväl syntes ingen förbättring.
Vänstra ögat ansågs förloradt och, hvad som var värre,
kontusionen hade verkat så starkt på hjärnan, att läkarne,
ifall hans lif kunde räddas, ej trodde sig kunna förutse
annat än blödsinthet och en total förslappning af alla
själsförmögenheter. Småningom drog sig den ena eskulapen
efter den andra tillbaka, och endast konungens
lifmedikus kom ännu, på hög befallning, att dagligen
efterfråga tillståndet, i det han föreskref några af de
medel läkarne gifva vid sådana tillfällen, när de förlorat
allt hopp och endast hafva för afsikt att hålla patienten
vid godt mod så länge som möjligt.

Grefve Bernhard hade några politiska vänner, som
af höflighet kommo att visa honom sitt deltagande.
Personliga vänner hade han inga, och när äfven hans
syster, baronessan Clairfeld, vid denna tid måste lämna
Stockholm, för att vid första öppet vatten öfverresa till
sin man i Tyskland, återstod ingen enda som visade
honom ett verkligt deltagande. Kammartjenaren José,
som härtills varit hans förtrogna redskap, kunde grefven
icke mera fördraga, man var tvungen att visa spanjoren
från huset, och de nya, i Stockholm antagne domestikerne
blefvo nu den sårades enda omgifning och vårdare.

Grefve Bernhard led ofta så hårdt af kroppsliga
smärtor, att han önskade sig döden; men mer än detta
led han i lugnare ögonblick af den obeskrifligt tröstlösa
känslan att vara ensam i världen. Hvad hade han icke
gifvit i sådana ögonblick, för att kunna köpa sig en enda
verklig vän, en enda handtryckning af tillgifvenhet, ja
ett enda deltagande ord, som kommit från hjärtat; men
det hade han icke! Och då fick åter den mörka, förbittrade
stoltheten makt öfver honom, han förbannade
Gud och människor och lofvade sig själf att, om han
åter blefve frisk, skulle han hämnas på hela detta kalla,
hjärtlösa släkte, som öfvergaf honom i hans olycka --
han skulle hetsa den ena emot den andra, han skulle
sätta världen i brand och på dess ruiner, trotsig och
hånleende, se detta ömkliga, föraktliga släkte förgöra
hvarandra.

En natt hade han, sömnlös och lidande, sönderslitit
sig själf med dessa yrande, vilda febertankar. Han
hade frågat läkaren om sitt tillstånd och fått ett undvikande svar, hvaraf han väl förstod att hans dagar,
kanhända timmar, voro räknade. Han hade således icke
ens den trösten att kunna hämnas. Hans lysande bana
skulle nu tvärt afbrytas, han skulle dö för en eländig
lönnmördares hand, af ingen saknad, af ingen begråten,
på sin höjd af en far, som skulle trösta sig med de
öfverlefvande, och hvem skulle ärfva honom? Paul, som
han hatade -- hvilken förödmjukelse! Hans styfmor,
som han afskydde -- hvilket hån! Hvarför hade han
icke gift sig, för att åtminstone efterlämna en son, som
kunnat bestrida dessa förhatliga anförvanter deras rättigheter? Han var ju endast trettio år, han kunde ännu
godtgöra denna försummelse -- men nej, han hade ju
blott några timmar att lefva! Hvad, om han skulle begagna
dessa timmar för att låta viga sig på sjuksängen?
Med hvem? Med hvem som helst. Hans änka skulle
åtminstone göra Paul och hans styfmor den förtreten,
att med dem dela arfvet. Hvar skulle han i hast få fatt
på en passande grefvinna? Hon måste vara af börd,
det var klart, hon skulle kunna se ned på det ofrälse
blodet, som inträngt i släkten; men hvem ville låna sig
till redskap för hans hämnd? Han tänkte hit och dit,
men fann ingen passande.

Under dessa tankar smög sig, fram emot morgonen,
en dvala af matthet öfver hans ögonlock. Han sof icke,
han vakade icke, han igenkände ännu tydligt hvarje
föremål i rummet och den legda gamla sköterskan, som
skulle vaka öfver honom, men som nickade i en vrå af
kammaren. Han låg i detta tillstånd af halft medvetande,
när där faller ett flor öfver sinnenas verksamhet, utan
att denna fullkomligt afstannar.

Då såg han på den motstående väggens gröna tapet
ett svagt blåhvitt sken, som tycktes vara en reflex af
den matt flämtande lampan. Men om det var blott ett
återsken, hvarför tog det till, hvarför blef det småningom
klarare, och hvarför formade det sig allt tydligare till en
människohamn? Grefve Bernhard kunde ej vända sina
ögon därifrån. Han hade ej nog medvetande att reflektera
däröfver; det förvånade honom icke, och likväl hade
han vistats för länge inom ljuskretsen af den nya franska
filosofin, för att tro på spöken, eller just på någonting
alls. Han betraktade likgiltig, men oafvändt det sällsamma fenomenet.

Om en stund hade skenet likasom flutit tillsamman
i bilden af en blek, mild och sorgsen kvinna i dräkten
af ett längesedan förgånget tidehvarf. Hon sväfvade bort
från väggen och närmade sig ljudlöst den sårades bädd.
Hon lutade sig öfver honom och tycktes kyssa hans ombundna
hufvud. Han förvånades likväl icke, han drog
sig icke tillbaka; han kände likasom en ljuf blomdoft
beröra hans brännande tinningar och sprida öfver dem
en välgörande svalka.

Då förnam han likasom ord, men det var icke ljud,
som hans öra uppfångade, det var snarare tankar, som
ohörbara gingo in i hans egna tankar och därvid fingo
ett uttryck som liknade ord från människoläppar.

-- Bernhard Bertelsköld! sade den bleka, sorgsna
och milda hamnen. -- Jag är stammodern för din släkt.
Hvarför har du så djupt
bedröfvat mig?

Grefve Bernhard
svarade icke. Hvad
skulle han svara?

-- Vet -- fortfor
vålnaden -- att en förbannelse och en välsignelse
hafva från början stridt om din släkts
öde. Två af dina förfäder hafva gått förbannade,
två hafva gått
välsignade från jorden.
Den tredje, på hvilken
förbannelsen tynger, är
du, och i dag vid middagstimmen
har din tid
varit dig förelagd. Men
jag har omfattat vår
frälsares knän och bedt
i Hans namn, att dig ännu måtte beskäras ett år på
jorden till bättring. Vänd om, vänd om, vänd om från
din syndiga väg! Se, den hand som skall hela dig är
dig nära. Du äger ett år att i himmelen och på jorden
söka försoning, men går året förbi, utan att din själ är
vänd från mörker till ljus, så skall mörkret hafva sitt
rof, och den tredje förbannelsen skall gå i fullbordan
öfver vår släkt ...

Vid dessa ord blef den bleka hamnen allt blekare
och genomskinligare, konturerna af gestalten tycktes upplösa
sig i luft, och snart syntes endast det förra svaga,
blåhvita skenet på den motstående väggen, tills äfven
detta slutligen bleknade bort och endast den slocknande
lampan kastade ett matt sken öfver det halfmörka rummet.

Grefve Bernhard kände huru två motsatta strömdrag
framkvällde ur de fördolda källorna i hans inre.
Medan det gamla hånlöjet ville smyga sig fram på hans
läppar, smög sig någonting helt annat fram under hans
ögonlock, och det liknade något som aldrig varit synligt
där sedan hans barndoms dagar: det liknade nästan en
tår. Hade han varit vid klart medvetande, skulle han
sagt till sig själf: det är af sjukdomens matthet. Nu
hade han ej styrka att harmas däröfver, hans trötta ögon
slötos, och han föll i en verklig slummer, som varade
flera timmar.

När han vaknade, var det längesedan full dager,
och läkaren stod vid hans bädd. Ett dunkelt minne
af nattens syn tycktes föresväfva den sårade, och han
frågade tvärt:

-- Är det i dag middag klockan tolf jag skall dö?

-- Oroa er ej med sådana tankar, bästa herr grefve!
svarade läkaren, åter undvikande. -- Vi skola försöka
allt hvad konsten förmår.

-- När er konst förmår så litet -- utropade grefven
bittert -- så vore det ärligare af er, doktor, att säga mig
hela sanningen. Jag är en man och fruktar ej döden. Säg
mig således rent ut, hur många timmar har jag att lefva?

-- Om herr grefven nödvändigt vill veta det, svarade
doktorn, så måste jag bekänna, att inflammationen
tar till. Om en timme skall ni falla i yrsel, för att ej
mera komma till sans. Befaller ni en notarie, för att
uppsätta er yttersta vilja, så bör det ske snart.

-- Nåväl, eländige kvacksalfvare, som ni alla ären
-- återtog den sårade -- efter jag ännu har något att
befalla, så befaller jag er att på ögonblicket gå er väg.
Jag behöfver er icke mer!

Läkaren skakade på hufvudet och hviskade åt sköterskan, i det han gick:

-- Yrseln har redan begynt. Det är säkrast att ni
tillkallar en handfast karl, ty han blir svår att hålla.

Sköterskan gick, och grefven blef allena.

-- Gå, jag föraktar dig och hela din konst, ömklige
storskrytare! ropade han efter den bortgående läkaren.
-- Jag är trettio år, och en usel sten från gatan gör
slut på mitt lif. Nåväl, jag kan förakta lifvet, såsom
jag föraktar er alla! Jag är glad att engång sluta det
eländiga narrspelet.

-- Ni skall icke dö, ni skall lefva, hviskade en
sakta röst, och bredvid honom stod en bondkvinna med
den svarta duken neddragen djupt öfver pannan.

-- Hvem är ni? frågade grefven och ihågkom med
detsamma sin nattliga syn.

-- Man kallar mig mora från Östanlid, svarade
kvinnan, och jag är kommen att göra er frisk.

--

5. Den gamla och den nya människan.

Kunglig lifmedikus, som hela dagen
förgäfves väntat notifikation
om grefve Bertelskölds
timade frånfälle, kunde morgonen
därpå ej styra sin nyfikenhet
och gick till hotellet.

-- När dog grefven? frågade han sköterskan uti yttre
rummet.

-- Serra tri -- svarade madamen med en knyck på
nacken -- han har sofvit hela
natten och begärde nyss en kopp buljong.

-- Det är omöjligt, genmälde doktorn. Enligt alla
konstens regler måste han ha kreverat senast i natt.

-- Det är just det jag har sagt, menade sköterskan.
Men så går det, när man föraktar kunglig majestäts
medicin och ger sig i händerna på trollpackor.

-- Aha. Står det så till? Då stryker han med
innan kvällen.

-- Nå, säg ej annat! När man kastar alla droppflaskor
ut genom fönstret och kör barberaren med
hans snäppare på dörren och omlindar ett sjukt hufvud
med våta linnebindlar, hvad kan det blifva annat än
döden?

-- Hvad heter trollkäringen?

-- De kalla henne mora från Östanlid, och hon
skall ha botat mycket folk, som doktorerne ej fått bukt
på. Men någongång, tänker jag, skola de som hon botat
sätta klippningen till.

-- Det är högst probabelt, återtog lifmedikus småleende
och aflägsnade sig, i sitt sinne icke rätt nådig
emot de många kloka gummor, som den tiden understodo
sig att kurera eller dräpa folk utan läkares biträde.

Det såg dock ut som om lifmedikus skulle få rätt,
ty flera dagar sväfvade grefve Bernhard mellan lif och
död. Mora från Östanlid hade en svår strid att utkämpa,
vida svårare än med Paul. Men till trots för fakultetens
enhälliga dom repade sig grefve Bernhard efter hand,
febern minskades, inflammationen var häfd, till och med
ögat gaf hopp, och endast en stor matthet återstod. Det
som icke rätt ville repa sig, var hans förra kurage. Det
hårda och stolta sinnet hade fått en svår knäck den
natten när han låg på sitt yttersta och såg, eller trodde
sig se, den sällsamma synen. De underliga, ljudlösa
orden »vänd om!» och »ett år!» hade kvarlämnat en
genklang, som ej rätt ville förgå. Han harmades på
sig själf för dessa barnsligheter, som ej lämnade honom
någon ro. Men det halp icke, de lågo beständigt för
honom.

-- Mora -- sade han otåligt en dag till den tysta,
svartklädda bondkvinnan, som med så oaflåtlig omsorg
vakat öfver honom natt och dag -- när tror ni att jag
blir frisk?

-- Er kropp blir frisk på samma gång som er själ,
svarade hon med låg röst.

-- Hvad menar ni med det? Hvad fattas min själ?

-- Guds nåd, som är själens hälsa, svarade kvinnan
allvarsamt.

Grefve Bernhard ville skratta, men det gick icke,
han var för matt. Åter kom han ihåg det
fruktansvärda »vänd om!» -- och han teg. Där var något som
låg och grodde uti honom, djupt, djupt under ruinerna
af hans förra stolta tillförsikt, men därnere var en hård,
stenig jordmån, och fröet ville ej fatta rot.

-- Lyckas ni göra mig frisk, mora -- sade han
dagen därpå -- så skall jag göra er rik. Ni får själf
bestämma er lön.

-- Jag begär ingenting, var svaret.

- - Så säga de alla, fortfor grefven, men de taga
ändå. Hvarifrån är ni hemma?

-- Från Finland.

-- Ni är af rätta sorten. Hör, mora, där finns
något i Finland, som fortare än ni kan göra mig frisk,
och det är en gammal, fattig ring. Kan ni skaffa mig
den, så -- låt se, ja då vill jag -- gifta mig med er!

Detta var en förflugen fortsättning af den sjukes
förra idéer, som anslog honom, just för det att den var
så bizarr. Men mora från Östanlid frågade utan tecken
till någon förundran:

-- Hvarför ville ni det?

-- Hvarför? För det att det är på modet uti min
släkt. Jag har en styfmor, som skulle bli glad att få
er till sonhustru. Det är en gammal regel, att ondt
skall med ondt fördrifvas: frostskada med snö, brännblåsor
med hett järn och finska trollpackor med finska
trollpackor. Krusa ej för det att ni kanske har edra
sjutti på nacken! Ju äldre, dess bättre. Det skall kurera
min styfmor.

-- Hvarför hatar ni er styfmor?

-- Hvarför? För det att hon -- men det angår er icke.

-- Kanske beder hon för er i denna stund ...

-- Därtill är hon mycket för ondsint och högmodig.
Hon hatar mig mer än jag hatar henne.

-- Tror ni det? Kanske gör ni henne orätt?

-- Nej, det finns ingen i världen som bryr sig om
mig - ingen mer än ni, mora! Min syster har öfvergifvit
mig, min bror afskyr mig, och min far ... Det
faller mig någonting in. Ni är för gammal för mig,
men skaffar ni mig ringen, så vill jag gifta er med min
far. Han är ej så nogräknad, och jag är van vid styfmödrar.

-- Kom ihåg er själ! Sådana tankar äro som
stenar uti en lastad båt, och med sådana ord blir ni
aldrig frisk! förmanade vårdarinnan allvarligt, nästan
strängt. Hon såg väl, att det hårda hjärtat var långtifrån böjdt.

Åter försökte den sårade le, men han kunde icke.

-- Mitt hufvud värker, klagade han.

Vårdarinnan gick ut att hämta kallt vatten. I yttre
rummen mötte henne en ung bonde, som begärde att
få tala vid grefven.

-- Säg mig ert ärende, så vill jag framföra det,
svarade mora från Östanlid.

-- Jag kan komma tillbaka en annan gång, menade
bonden. Det är något förloradt, som jag vill gifva
grefven igen.

-- Är det en ring? frågade bondkvinnan med denna
plötsliga ingifvelse, som var henne så egen.

- Ja, det är en ring, sade bonden förundrad.

- Så gif mig den! Grefven har nyss talat därom.
Han längtar efter sin ring, han tänker dag och natt på
den. Men den är honom icke nyttig.

Jonas Bertila skakade på hufvudet.

-- Jag känner er icke, sade han, och det skall
vara något underligt otyg med den gamla kopparbiten.
Jag ger honom åt ingen annan än grefven själf.

Vid dessa ord slog bondkvinnan tillbaka duken som
betäckte hennes panna och blottade ett ansikte af så
mycken ädelhet och höghet i blicken, att Jonas ofrivilligt
kände åt om han glömt mössan på hufvudet.

-- Ser jag ut att kunna bedraga? frågade hon.

-- Förlåt, sade Jonas. Här är ringen, och eftersom
grefven satt ut en belöning af femhundra daler för
den som skaffar honom skräpet tillbaka, så var så beskedlig
och säg honom att han skänker pengarna åt
Storkyro sockens fattiga. Icke för det att vi just ha
några fattiga i Storkyro - tillade bonden knipslugt --
men det kan vara så godt att ha pengarna, om vi skulle
råka få ett missväxtår eller par.

-- Hälsa din mor, Jonas! sade bondkvinnan, mottog
ringen, betäckte sitt ansikte och försvann genom
närmaste dörr.

Jonas stod där mäkta förbluffad.

-- Har jag gjort dumt eller klokt? Hvar har jag
sett det där ansiktet förr? tänkte han vid sig själf, med
en dunkel hågkomst från barndomsdagar. -- Men det
kan vara detsamma. Jag är glad att vara af med det
rama trolltyget. Alltsedan jag hittade det på barberarens
golf, har maran ridit ranka hvarenda natt på mitt
sängbräde.

Mora från Östanlid stod under tiden i rummet
bredvid, betraktande ringen, som engång hade så mäktigt
ingripit i hennes eget öde. Hon hade då varit böjd att
välsigna dess makt, och likväl -- hvem vågade säga, att
det icke varit bättre för henne, om denna ring ännu
legat begrafven i sanden, trettio famnar djupt under
hafsytan på Vasa redd.

Hon hade knappt sett och aldrig burit ringen. Nu
höll hon honom mot dagen. Hvad han var underligt
hopfogad! Hur sällsam var ej hans matta glans! Och
dessa bokstäfver, dem hon så ofta hört omtalas, huru
läsliga syntes de icke ännu på ringens insida!

Hon ryste då hon ihågkom Neptunus Gast. Var
där verkligen någon sanning i den hemska makt, som
man tillskref denna obetydliga kopparbit? Var det sant,
att han redan fört många människor till timligt och
evigt fördärf? Och var det sant, att hvar och en som
bar honom kunde med ens förvandla olyckans mörkaste
natt till lyckans ljusaste dag, ja, att i samma ögonblick
han kom i en annan hand, förbyttes genast ett människoöde?

En underlig frestelse rann henne i hågen. Hade icke
den sårade därinne lofvat henne helt nyss att, i utbyte
mot denna ring, gifta henne med -- hennes make? Om
hon nu räckte honom den efterlängtade klenoden, då
hade hon ju sin styfsons eget samtycke att återvända
med alla en makas rättigheter. Eller om hon behöll
ringen, skulle ej dess beprisade makt innan kort föra
henne till målet för hennes önskningar, till en återvunnen
lycka, till försoning och frid? Hon kämpade ett ögonblick
hårdt emot frestelsen. Nästa ögonblick ryste hon
åter för de onda ingifvelser, hvilka tycktes nästan magnetiskt
utströmma från denna demoniska ring.

Mora från Östanlid stod ännu fördjupad i dessa
tankar, när hon hörde en röst bakom sig -- den röst,
som af alla stämmor på jorden trängde djupast till
hennes hjärta. Det var hennes makes, det var grefve
Carl Victor Bertelskölds röst.

-- Hur är det med grefven? Lefver han än? frågade
den darrande rösten.

-- Han lefver, svarade bondkvinnan knappast hörbart
och stödde sig emot fönsterbågen, för att icke sjunka
till golfvet.

-- Är han så återställd, att han utan fara kan
återse sin far? frågade grefve Bertelsköld otåligt, utan
att fästa någon uppmärksamhet vid den okända kvinnans
rörelse.

Hon fick några sekunder att återvinna fattningen.

-- Ja, hviskade hon. Med det villkor, att ers nåd
icke säger något som upprör eller bedröfvar honom;
ty han är ännu ganska svag.

-- Det är bra; jag skall vara försiktig, svarade
grefven och inträdde i kabinettet.

Hans okända maka följde honom med tysta steg.
Där var en skärm för hörnet; ingen bemärkte henne.
Hon hörde, hon såg allt, med sitt hjärta långt mer än
med öra och öga. Ö huru hade icke hennes ungdoms
älskade åldrats på dessa tio månader, sedan de sist sågo
hvarandra! Hvad hans hår hade blifvit grått! Hvad
hans kind hade blifvit blek! Huru hans fordom stolta
hållning nu blifvit lutande! Huru hans milda blå ögon
glänste matta mot förr! Men hon älskade honom ändå,
ja hon kände att hon älskade honom mera än någonsin
förr, ty hon hade gjort honom sorg, hon som dock hade
svurit att vara hans lefnads glädje!

Återseendet mellan far och son var varmare än deras
osedda vittne vågade hoppas. Fadern glömde allt för
glädjen att återfinna i lifvet sin förstfödde; sonen kände
ett behof af kärlek, som han aldrig erfarit förr.

-- Min far, sade Bernhard, jag har djupt förolämpat
er ...

-- Vi skola tala därom när du blir frisk, sade
grefven. Försynen har sändt oss dessa pröfningar för
att straffa och förbättra våra stora brister: din stolthet,
min svaghet. Jag har skyndat till Stockholm för att
rädda allt som är mig kärt i lifvet: min förlorade maka,
mina båda söner och vår familjs heder. Jag kommer
icke med min makt, utan med Guds makt, som jag
känner inom mig. Det får icke mera vara mörker och
hat omkring oss. Vi skola alla, alla tillbedja den Allsmäktiges nåd!

Grefve Carl Victor Bertelsköld var ädel och stolt
i detta ögonblick. All den omanliga svaghet, som för en
tid hade skuggat hans rättänkande, i grunden högsinta
karakter, tycktes nu, när han var så nära att förlora allt
som fästade honom vid lifvet, vara med ens försvunnen.
Han stod där manlig och högrest, fast besluten att kämpa
emot sitt öde och rädda de sina.

-- Hvad han är vacker! hvad han är vacker!
tänkte hans osedda, okända maka uti sin gömda vrå
och var färdig att kasta sig i hans famn och kyssa,
som förr, hans älskade grå lockar och hans höga, milda,
af bekymren fårade panna.

--

6. Kampen om en människosjäl.

Den dagen när mora från Östanlid satt endast några
steg från sin förlorade make, som ej anade hennes
närvaro, och när det blott berodde af henne själf att
kasta sig i hans öppna famn och blifva mottagen med
glädjetårar, den dagen kom frestaren till henne så mäktig
som han sällan nalkas ett kvinnohjärta. De försåtliga
tankarna återvände med en fördubblad styrka. Gå, sade
frestaren; gif dig tillkänna, gör slut på din bittra sorg!
Fruktar du ännu din styfsons hat? Dåraktiga, äger du
icke konungens ring? Vet du icke att dig lyckas numera
allt? Ingen önskan så djärf kan uppstiga i ditt hjärta,
att han ej genast fullbordas, och dessutom -- har du
glömt att Bernhard lofvat återskänka dig okänd åt din
man, om du återger honom ringen?

Hvilken lockelse! Hvilken hård strid! Men den
arma, förskjutna kvinnan gaf icke vika. Hon förstod,
att hennes tid var icke kommen ännu. Ringen brände
på hennes hand, och hon förstod att han möjligen skulle
ha blifvit hennes skyddslings timliga räddning, men
desto vissare hans eviga undergång. Hon satt orörlig
och tyst och hörde de båda männen, far och son, samtala
om henne.

-- Jag vill gå till lifmedikus Dalberg och tacka
honom för hans omsorg om dig, sade grefven.

-- Gör det, min far, och tacka honom för hans
utmärkta omsorg att förpassa mig till odödligheten,
svarade Bernhard i sin gamla gäckande ton. -- Men
om min far vill tacka den som kvarhållit mig på jorden,
så tänk på någon belöning åt en finsk häxa, som varit
min sköterska. Jag tycker icke om häxor, men mora
från Östanlid är ett sällsynt undantag, ty hon ensam
har ansett mig värd att lefva, när alla andra ansågo mig
värd att dö.

-- Jag skall icke glömma att gifva henne en passande
belöning, svarade grefven och steg upp för att
gå, ty besöket fick ej blifva långt.

Men i det han gick, blef han varse mora från
Östanlid, som förgäfves dolde sig längst bakom
skärmen.

-- Är det ni, som vårdat min son? frågade han.

Hon nickade stum och med duken djupt öfver
pannan.

-- Jag tackar er, sade grefven. Haf fortfarande
vård om honom, och ni kan räkna på min erkänsla.
Tag detta till en början som bevis däruppå!

Och vid det han tryckte ett guldmynt i hennes
hand, kände han handen darra.

-- Ni har vakat för mycket, ni behöfver taga er
någon hvila, fortfor grefven med ett flyktigt deltagande
-- och gick.

-- O -- tänkte den kvarblifna vid sig själf -- om
han stått framför mig i den djupaste förklädnad och
jag hade tryckt hans hand och känt den darra i min
-- jag skulle genast ha igenkänt honom!

Efter denna dag förgingo flera. Grefve Bernhards
krafter tilltogo, och tiden begynte att blifva honom lång.

-- Skaffa mig en fransysk roman! sade han till
sin vårdarinna i befallande ton.

Hon gick och återkom med en bok, men det var
icke en fransysk roman, det var Thomas af Kempis.
Och hon satte sig att läsa högt ur boken.

-- Hvad? sade den sårade uppbragt. -- Vågar ni
drifva gyckel med mig?

Men hon fortfor att läsa:

»Min Gud, se till mig, och var icke långt ifrån
mig! Onda tankar äro i mig uppstigne, och stor förskräckelse
plågar min själ. Huru skall jag dem oskadd
öfvervinna?

Jag vill gå framför dig, säger Herren, och förnedra
de stora och herrliga på jorden. Jag vill öppna
ditt fängelses portar och uppenbara dig fördolda ting.»

Grefve Bernhard öfverilade sig icke lätt, men nu
betogs han utaf en häftig vrede. På nattduksbordet vid
bädden låg en psalmbok med träpermar och mässingshäkter.
Han fattade boken och slungade den så
våldsamt mot sin vårdarinna, att blodet strömmade ur hennes
näsa och mun.

Hon vände sig bort för att aftorka sitt ansikte och
fortfor därpå så lugnt som om ingenting förefallit:

»Herre, gör med mig som du sagt hafver, och
alla onda tankar skola fly för ditt ansikte. Se, jag
är icke värd din tröst och den omsorg du hafver om
mig. Jag hafver mycket syndat, och all min begärelse
har stått till jordiska ting. Jag har förhäft mig
högre än himmelen och måste förnedras till jordens djup.
Allt hvad i mig är, det är synd och mörker, där icke
din helige ande gör mitt mörker ljust. Herre, miskunda dig
öfver mig, och upplys ditt ansikte öfver mig! Näps vädren
och stormarna! Säg till hafvet: var stilla! och till nordanvinden: blås icke! -- så varder det stilla lugnt. »

-- Galna käring med sin eländiga munkpredikan!
mumlade den sjuke och vände sig mot väggen, för att
ej höra henne.

Men hon fortfor att läsa:

»Min son, säger Herren, försaka dig själf, så
finner du mig! -- Herre, huru ofta skall jag försaka
mig, och hvaruti skall jag försaka? -- Alltid och allestädes,
i det lilla och i det stora. Jag tager intet undan,
utan i allt vill jag finna dig blott och bar. Huru kan
du eljest vara min och jag din?»

»Jag hafver ofta sagt dig och säger det åter: öfvergif
dig själf, försaka dig själf, så får du smaka mycken
inre frid. Gif allt för allt; tag intet undan; fordra intet
igen; håll dig till mig allena, så vill jag vara din. Och
ditt hjärta skall blifva fritt, och mörker skall icke mera
öfverväldiga dig. »

Efter en stund slog läsarinnan boken igen, ty den
sjuke behöfde hvila. Men dagen därpå begynte hon åter.

Kampen om en människosjäl.

Grefve Bernhards öfverilning hade blifvit ett mäktigt
medel att påskynda förändringen i hans inre. Hade
han icke, mot sin vana, så groft förhetsat sig, skulle
han måhända icke fördragit så mycken envishet. Men
nu blygdes han för sitt förhastande, och för att i
någon mån godtgöra det, beslöt han att denna gång
hafva tålamod. Efter denna läsning följde en annan
och så åter en annan, dag efter dag. Mora från Östanlid
lämnade honom icke en dag åt hans forna tankar.
Hans första afsmak för munkens predikan, som han
kallade det, begynte småningom gifva med sig. Han
erkände nu, att där fanns något godt, fastän »med en
odräglig öfverdrift». Mot hans vilja öppnade sig för
honom en helt ny värld af föreställningar och försakelser,
hvarom han aldrig haft någon aning, och den
obeskrifliga, aldrig förut erfarna känslan af Guds närvaro
verkade förunderligt långt i afgrunderna af hans
själ, än med en öfverväldigande ånger och förödmjukelse,
än med en försmak af tröst, som liknade den välgörande
svalkan af en ljuf sommarvind öfver hans brutna, fridlösa,
oroliga samvete.

En dag kom den gamle grefven tillbaka, medan
mora från Östanlid, som vanligt, satt tyst bakom skärmen.

-- Jag har goda nyheter, sade grefven med ljusnad
panna. Paul lefver och är nästan återställd från sin
blessyr. Han har skrifvit till mig, och jag har besökt honom
i hans bostad hos en hofjägare vid namn Grenman. Så
snart han får tillstånd att gå ut, vill han besöka dig --
ifall han blir mottagen. Han har själf bedt därom.

-- Han är välkommen. Där flyter dock ädelt blod
i hans ådror, svarade Bernhard, rörd mot sin vilja.

-- Ja -- sade grefven allvarsamt -- där flyter
ett ädlare blod än mitt och ditt, och det är hans mors.

Bernhard teg. Det var den hårdaste af alla hårda
nötter som växte bland törnena i hans själ.

-- Min far -- sade han till hälften undvikande
-- jag vill påminna mig, att min styfmor fordom brukade
läsa högt för er. Hvilka böcker var det?

-- Oftast bibeln. Stundom äfven Tessins bref till
Gustaf III som prins, eller andra lärorika världsliga
böcker. Men näst bibeln läste hon helst Johan Arndt
och Thomas af Kempis.

-- Hvad tycker ni om Thomas af Kempis? Är
han icke för sträng?

-- Han fordrar endast hvad alla kristlige lärare
fordra: hjärtats fullkomliga försakelse och hängifvenhet
åt Gud.

-- Men det är ju omöjligt. Icke kan en människa
kasta ifrån sig hela sitt förra lif och börja, såsom ett
nytt barn, en ny tillvaro.

-- Icke af egen kraft. Men för Gud är intet omöjligt.
Hvarför frågar du detta?

-- För det att ... skratta blott icke, det är sjukdomen
som gjort mig nervös. Den finska häxan, ni vet,
hon läser ofta för mig ur den gamla munkens bok. Och
jag blir därvid så underlig, ja superstitiös, uti hågen.
Det förekommer mig stundom som vore jag den störste
missdådare jorden bär, och som hade okända makter
skickat en ängel från himmelen att leda mig på en bättre
väg. Det måste vara af sjukdomen. Icke sant, min far,
det är ju ridikylt, det där, af en för detta filosof och
ambassadör i Madrid?

-- Om något är löjligt -- svarade grefve Carl
Victor Bertelsköld med värdigt allvar - så är det vår
tids anspråk att vilja nedrycka den allsmäktige Guden
ifrån hans eviga tron och upplösa kristendomen i torra
sederegler. Våra fäder tänkte icke så. När jag var
barn, brukade min mor ofta berätta för mig, huru min
salig far, efter sin store konungs föredöme, aldrig drog
ut under sina många fälttåg utan att ständigt bära sin
bibel med sig och dagligen läsa däri. Jag själf har tjent
under prins Eugen och sett mången göra på samma
sätt. Ännu aldrig har en adelsmans sköld blifvit fläckad
af lefvande Guds ords kunskap, men väl ofta af motsatsen.

Grefve Bernhard teg, men det förborgade fröet i
hans innersta började gro. När hans far bortgått, framkallade han mora från Östanlid.

-- Kvinna -- sade han plötsligt -- jag vill se ditt
ansikte.

Hon förskräcktes och steg tillbaka.

-- Det kan ni icke, nådige herre, svarade hon. Ett
löfte ...

-- Hör mig, fortfor grefven. Jag blygs att tillstå det,
men jag är stundom susceptibel för inbillningar, lättrogen,
vidskeplig, hur ni vill kalla det. Hvem är ni? Hvad vill ni
mig? Jag känner er icke; ni ser ut att vara en fattig bondkvinna, men det är något hos er, som motsäger er dräkt.

-- Om ers nåd frågar mig mera, går jag min väg.

-- Nej, stanna! Näst min mor, som jag knappast
minns, är ni den enda kvinna i världen jag någonsin
högaktat. Ni är icke den ni säger er vara. Om det
finns goda andar, som beskydda människorna, så måste
ni vara min skyddsande. Aftäck ert ansikte; jag är
icke värd att se ett väsen af högre ursprung, men det
skulle göra mig godt. Jag skulle lära mig tro.

-- Tro på Gud och icke på människor! Jag är
ingen ängel, jag är hvad jag synes, en fattig kvinna,
full af svaghet och brist. Den dag ni med handling, och
icke allenast med ord, bevisat att Guds nåd fått insteg
uti ert hjärta, då, men icke förr, vill jag aftäcka mitt
ansikte. Ni är nu utom all fara och kan umbära mig.
Jag lämnar er därför. Men om ni vill, skall jag stundom
återkomma, för att läsa för er.

-- Nej, lämna mig icke! Ni har bevisat mig den
största välgärning en dödlig kan bevisa den andra. Ni
har återgifvit mig kropp och själ.

-- Farväl. Jag skall återkomma. -- Det är tid att
jag går, ty han anar redan för mycket, tänkte mora från
Östanlid, när hon gick.

--

7. Två kvinnors kärlek.

Paul Bertelsköld satt en afton vid fönstret i det lilla
jägarehuset och såg med längtande blickar ut emot
vårens första grönskande gräs. Det var snart två veckor
sedan hans mor lämnat honom. Hon hade dagligen
skrifvit till honom och fått svar om hans hälsa; men
hon hade förbjudit honom att upptäcka hennes härvaro
för hans far. Emellertid hade grefven tillfälligtvis träffat
Grenman, som ej haft hjärta att dölja för honom sonens
vistelseort. Paul återsåg sin far med tillgifvenhetens
känslor uti sitt varma hjärta; det var icke hans fel, att
halfva hemligheten var röjd. Han hade lydt sin mors
önskan; för honom fanns intet på jorden så heligt som
hans moders bön.

Småningom förbättrades hans hälsa, och han hade
fått öppna sitt fönster, när middagssolen lyste varm
på rutorna. Men nu var det kväll, luften var sval,
och Paul hade likväl glömt att stänga sitt fönster. Han
såg skuggorna af trädens stammar falla allt längre öfver
den ännu späda, sammetslena gräsvallen, och solen
sjönk i väster bakom de aflägsna, otydliga taken af
Sveriges hufvudstad.

I dess ställe gick fullmånen upp och belyste den
idylliska tafla, som utbredde sig framför Pauls fönster
och om hvilken ännu icke Bellman sjungit huru

Brunnsvikens bölja klar
i vattrade vågor sig drar.

Paul betraktade den glittrande pelaren af
månskimret på den nyss isfria viken. Det var så ensligt,
så tyst, så sorgset och så ljuft glädtigt ändå. Det var
en aning om vår, som spelade i flyktiga näckdansar
öfver den blanka vattenspegeln. Hvem stafvade dessa
runor, hvem läste dessa glimmande, silfverblinkande,
ljudlösa ord?

Paul var en svärmare, som alltid läste någonting
bakom tingens yta. Han tyckte sig stå naturens hjärta
nära. Han förstod hennes tysta språk. Han var sorgsen
och han var glad, liksom månskenet i kvällen. Han
läste i vågskimret hela sitt lif.

På engång förmörkades månpelaren uti sjön, och
en lätt skugga tycktes glida däröfver. Skuggan försvann,
och allt var åter som förr. Var det en båt på viken,
eller var det Näckens dotter, som dök ett ögonblick upp
i vågskimret?

Snart därpå sågos tvenne gestalter likasom uppstiga
ur sjön och närma sig jägarehuset. Än doldes de af
träden, än skredo de åter fram i månskenet, och Paul
såg att det var två fruntimmer. Det var sannolikt de,
som låtit rö sig i båt öfver viken.

När de kommo närmare, sade den ena till den
andra: det är här! och den ena blef stående liksom
på vakt, medan den andra gick framåt emot det öppna
fönstret.

-- Är det ni, grefve Bertelsköld? frågade en icke
obekant stämma på fransyska och rösten darrade märkbart.

Det ovissa månskenet föll på markisinnan Egmonts
intagande ansikte, och själfva den rodnad, som hastigt
begöt hennes kinder med purpur, syntes i denna
belysning blek som en vålnads.

--  Ni här, madame! utropade Paul, i hög grad
bestört öfver denna oväntade syn.

-- O hvad jag sökt er, hvad jag sökt er i fyra
långa veckor! fortfor den lifliga fransyskan med låg röst.
-- Jag borde hata er, ja afsky er, otacksamma
människa, för det ni så länge lämnat mig utan en rad om
ert lif eller er vistelseort! Men därtill är nu icke tid.
Jag har en sak af större vikt att anförtro er, och det
gläder mig att jag ej kommit för sent. Först i kväll
har jag lyckats att utspana er tillflyktsort, och jag ville
ej försumma en enda minut.

-- Hvad ni är god, madame! svarade Paul med sitt
lättrörda hjärta.

-- Finns ej en plats där vi kunna samtala utan
vittnen? Dessa skuggor förskräcka mig, och jag fruktar
att någon är gömd bakom trädens stammar! fortfor
markisinnan med en skygg blick på den halfdunkla
parken.

-- Om ni ville stiga in i mitt lilla rum, yttrade
Paul, förlägen och rodnande, ty han var icke beredd på
ett sådant besök.

--  Ja, ja, visa mig ingången! hviskade den sköna
fransyskan med en gest af brådska och oro.


Paul visade henne trappan och emottog henne strax
därpå i sin kammare.

-- Hvad tänker ni om mig? sade markisinnan, i
det att hon uttröttad sjönk ned på en simpel trästol.

-- Madame ...

-  Ja, ni med edra styfva seder och er konvenans,
hvad tänker ni om en person som denna tid och på
detta sätt intränger till er?

-- Jag är tacksam därför, svarade Paul oskyldigt.

-- O jag ber er, förstå mig rätt! Var öfvertygad,
att endast de mest viktiga skäl kunnat förmå mig ... Men
det är detsamma. Ni liknar icke andra hjärtlöse män.
Ni är den ende, till hvilken jag kan tala med fullt
förtroende. Ert räddade lif är åter i fara, min herre!

-- Å, madame, min blessyr är läkt ...

-- Förstå mig rätt. Jag har besoldat trettio af
polisens bästa spejare för att uppsöka er, och de ledde
mig på villspår till Upsala. Jag reste dit ...

-- För min skull!

-- Jag ville se den ryktbare Linné. När jag kom
tillbaka, fick jag veta att en spansk kammartjenare hos
er bror kände er vistelseort och låtit undfalla sig
hotelser emot er. Jag lät vidare utforska honom, och för
knappt en timme sedan erfor jag att han hvarje natt
beväpnad lurade i parken vid Brunnsviken, i afsikt
att döda er. Intet ögonblick var att förlora. Jag
utskickade folk för att bevaka parken och skyndade
själf att underrätta er om faran. Det är er brors hat
som gått miste om ett offer och vill godtgöra sin
försummelse.

-- Nej, det är omöjligt. Min bror ligger farligare
sårad än jag, och min far har sagt mig att han
förändrat tänkesätt.

-- Er far kan ha misstagit sig, och en sårad fiende
kan betjena sig af en frisk arm. Ni är intet ögonblick
säker, och därför måste ni genast följa mig härifrån.

-- Förlåt mig, det kan jag icke.

-- Hvarför icke?

-- Det vore fegt att fly en kanske inbillad fara, och
jag vill ej såra den ärlige jägaren, som gifvit mig en
fristad hos sig.

Markisinnan stod upp, afkastade sin sammetskappa
och satte sig vid fönstret, där månskenet föll på hennes
bleka ansikte och återspeglades sällsamt i hennes små
bruna, glänsande ögon.

-- Ni kan icke? upprepade hon. Nåväl, då stannar
jag kvar hos er.

-- Madame! ... stammade Paul bestört.

-- Och ni tror, ni otacksamme, att jag än en gång
skulle  lämna er och förlora er, kanske för alltid! Anar
ni då icke hvad jag lidit under dessa evighetslånga veckor,
då jag ej visste om ni var lefvande eller begrafven?
Och ni tror att jag än en gång vill långsamt pinas till
döds, för att den hederlige jägaren ej må bli ledsen på
er, eller för att någon kunde förebrå er att ha flytt för
en lönnmördare! O min herre ... det är ett ganska
vackert månsken i afton!

-- Man skall sakna er ...

-- Ni bor ej illa, ni har en rätt vacker utsikt.
Superba popplar därborta. Jag ber, inkommodera er ej,
jag kommer att trifvas rätt väl.

Paul kände något inom sig, som liknade en
tredjedel vrede, en tredjedel bäfvan och resten förtjusning.

-- Nej, sade han, jag vore den otacksammaste
varelse på jorden, om jag tilläte er att blottställa er så
för min skull.


-- Således följer ni mig?

-- Nej, madame. Ert rykte ...

-- Än sen? Bryr jag mig om mitt rykte? Hvad
är ett rykte? Lögn. Men jag föraktar lögner, min herre.
O, det är sköna saker som man redan berättat om mig!
Låt dem berätta en fabel till; det är mig likgiltigt. Ni
följer mig icke, och jag lämnar er icke. Alltså förblir
jag här på denna plats till i morgon bittida. Hvarom
skola vi konversera? Hvad tycker ni till exempel om
Stockholm? Rätt mycket is, eller hur?

-- Herminie! utropade Paul utom sig och fattade
hennes hand.

-- Det sägs att ni ha ett slags sol om sommaren.
Er måne är afskyvärdt melankolisk. Han gör oss alla
bleka som spöken. Vore ej de där svarta lockarna,
skulle ni se ut som en marmorstaty. Tillåter ni, skall



jag ordna dem à l'antique. Jag vill föreställa mig att
vi äro vålnader från förgångna sekler, som återkommit
till jorden för att besöka forna favoritplatser. Hvilka
voro vi förr, medan vi lefde på jorden? Jag var --
låt se! Cecilia Vasa. Och ni, hvem var ni? Grefven
af Hoya. O, det är skönt att vara död, när man har
sällskap i grafven!

Paul kysste den fina, snöhvita handen. Månen sken
på hans svarta hår, och man hörde popplarna därute
susa för nattvinden.

-- Det måste vara ljuft att älska efter döden, i
synnerhet om man aldrig funnit kärlek i lifvet, hviskade
den sköna fransyskan i drömmande vemod.

-- Hvem skulle ej älska er, Herminie! Hvem skulle
ej med glädje dö för att göra er lycklig

-- Men lefva, Paul! Finns då ingen, ingen på
vida jorden, som vill lefva för mig?

Och hon sjönk med det vackra, lockiga hufvudet
mot hans bröst.

Då öppnades dörren sakta, och in trädde med tysta
steg en kvinna i bonddräkt. Obemärkt gick hon fram
till den knäböjande ynglingen, som tryckte till sina läppar
markisinnan Egmonts vänstra hand, hvilken hon ej drog
tillbaka, medan den högra låg på hans skuldra och hennes
glänsande blickar tycktes helt och hållet försjunkna i hans
betraktande.

Ett moln for öfver månen, och det var nästan mörkt
i rummet. Mora från Östanlid -- ty det var hon --
lade sakta sin hand på ynglingens hufvud och hviskade:

-- Paul!

Paul och markisinnan sprungo båda upp på en gång.
Om ej skuggan fallit så dunkel, hade man kunnat se
bådas kinder öfvergjutna af en glödande rodnad.

Men hos markisinnan följde intryck och ord så
snabbt på hvarandra, som knallen efter blixten. I
ögonblicket fick svartsjukans demon makt öfver henne, och
hon sade med en dolkudd i hvarje ord:

-- Hör ni icke, min herre, att er älskarinna nämnde
ert namn? Jag förstår nu, hvarför ni ej kan följa mig.

Rummet ljusnade. Mora från Östanlid hade blottat
en blindlykta, som hon hållit dold, och tände en lampa.

-- Markisinna Egmont, sade Paul, jag har den äran
att för er presentera min mor, grefvinnan Bertelsköld.
Min mor, jag bönfaller om er vänskap för denna ädla,
aktningsvärda dam, som hitkommit för att beskydda mig
mot ett befaradt försåt.

-- Jag tackar er, madame, för er godhet emot min
son! yttrade grefvinnan med lugn värdighet, räckande
henne handen. -- Edra farhågor voro grundade:
kammartjenaren José har nyss blifvit häktad af ert folk ej långt
härifrån. Ert besök har kanhända räddat Pauls lif, och
det var vackert, det var ädelmodigt af er. Jag kan icke
missförstå er, madame!

Markisinnan Egmont förstod att uppskatta den fina
grannlagenheten i dessa ord. Hon tryckte sin förmenta
rivals hand och yttrade med en förlägenhet, som klädde
henne obeskrifligt:

-- Jag tackar er att ni förstått mig rätt, och på
edra ord skulle jag ha igenkänt er utan presentation.
Jag är mycket lycklig att ha gjort er bekantskap, madame,
och när ni är här, har jag ej mer något skäl att darra
för grefve Paul. Jag öfverlämnar omsorgen om hans väl
åt den bästa hand, som äfven därtill har närmaste rätt.
Farväl, min grefvinna; farväl, herr grefve! Au revoir.

-- Farväl, markisinna! -- Jag kom i tid! tänkte
mora från Östanlid vid sig själf.

--

8. Frestaren i ödemarken.

Utanför hufvudingången till Stockholms Storkyrka stod
en söndagsförmiddag en äldre man i lång brun rock
och den bredskärmade hatten nedtryckt öfver pannan.
Han hade stått där länge i samma ställning;
klockorna ringde, orgeln
och psalmerna
ljödo högtidligt
därinne, men detta
tycktes vara den
brune mannen
fullkomligt likgiltigt.
Han rörde sig icke
från stället; han
tycktes knappt
märka de flera
hundrade, som
gingo förbi honom.
Han betraktade
endast kryckan af
sin massiva käpp,
och kyrkogångarne
kastade på honom
misstrogna blickar,
i tanke att han ej
var rätt klok.

Men i kryckan
af hans käpp var en helt liten dosa infattad, och i
denna dosa var en kompass, som mannen i bruna

rocken uppmärksamt gaf akt på, hvar gång någon gick
där förbi.

-- I går pekade han nordost, och i dag visar han
nästan rätt ned, men utan den minsta rörelse! mumlade
mannen vid sig själf.

Gudstjensten närmade sig sitt slut, och folket
begynte att strömma ut ur kyrkan. Plötsligt märktes en
lätt darrning i nålen, men upphörde genast. En bonde
gick förbi. Den brune mannen såg upp och sade:

-- Han har haft honom, men han har honom
icke mer.

Emellertid blef bonden honom varse och vände sig
om. Det var Jonas Bertila.

-- God dag, doktor Weis! sade han. Eller rättare,
jag ger er god dag. Vet ni, doktor, att min stackars
morbror, den gamle Larsson, blef i går förd till
dårhuset, och det är ni som gjort honom galen. Jag råder
er att göra honom klok igen, ty annars kan jag vittna
något om er, som kunde innan kvällen bringa er i
Rosenkammaren.

-- Jag skall göra er morbror så klok han kan
blifva, om ni säger åt hvem ni gifvit hans ring, svarade
doktorn.

-- Hvilken ring?

-- Den som ni hittade i barberarestugan och sedan
gaf bort.

-- Jaså den? svarade Jonas med sin knipsluga min.
-- Den sålde jag för två styfver åt en kopparslagare
vid Gråmunkegränd.

Doktorn skakade på hufvudet.

-- Ni har hört för mycket -- sade han -- för att
sälja en sådan klenod för två styfver. Säg mig åt hvem
ni gett honom, och bestäm själf priset!

-- Priset är ditt skägg, du inpiskade skurk! var
svaret. Därest du icke packar dig dina färde till kvällen,
skall jag skaffa dig husrum på Hvita hästenLikasom Rosenkammaren ett rum där fångar pinades
till bekännelse..

-- Jag tackar er, sade doktorn kallt. Vore jag
hämndlysten, skulle jag kunna gifva er ett annat
husrum. Men ni kan gå. Ni är ett kryp, som alla de
andra.

Med dessa ord ställde sig den brune mannen åter
vid kyrkdörren. Men knappt hade han kastat en blick
på kompassen, innan man såg honom skifta färg, ty
nålen var i den häftigaste rörelse.

-- Hvilken? Hvilken? mumlade doktorn och tycktes
vilja med ögonen sluka den utströmmande folkhopen.

Åtminstone fyrtio personer passerade på en gång
förbi honom. Han följde denna folkskara, såg den dela
sig vid närmaste gata och rådfrågade kompassen för
hvarje steg. Nålen visade med oförminskad rörelse
nedåt slottet, därefter åt Skeppsbron. Den brune mannen
följde i samma riktning. Vid Skeppsbron lågo då, som
ännu i våra dagarI fältskärns, icke i våra dagar. Sättarens anm., kullbåtar för deras bekvämlighet,
som ville fara öfver strömmen till Kastellholmen,
Ladugårdslandet eller Djurgården. Flera af båtarna blefvo
nu upptagna af kyrkfolket. Den brune följde med.

I hans båt sutto, utom honom, två manliga och tre
kvinnliga passagerare. Båten lade till vid flera
landningsplatser, och passagerarne smulades af. Slutligen
återstod endast en bondkvinna, och hon lät föra sig öfver
till Djurgården. Men den brune, som observerat nålens
riktning, hade stannat med henne till sist och steg
med henne på landningstrappan vid den nu så kallade
Allmänna gränd.

-- Det är hon, mumlade han.

Kvinnan lämnade varfvet och båtsmanstomterna till
höger, gick förbi Hasselbacken, och tog af åt vänster
på en smal gångstig, som genom den öde, förvildade
parken ledde direkt till Brunnsviken.

-- Nordost, det är riktigt! sade den brune mannen
vid sig själf och följde henne.

När de inkommit så långt mellan höjderna och de
täta trädstammarna, att hvarje utsikt åt staden var försvunnen
och ingen annan lefvande varelse syntes i närheten,
än trastar och bofinkar i de halflöfvade topparna,
påskyndade mannen sina steg och befann sig snart vid
sidan af den vandrande kvinnan.

-- Hvart gäller kosan? frågade han.

-- Till mitt mål, svarade kvinnan, ej särdeles nöjd
med det oförmodade sällskapet.

-- Rätt svaradt, återtog den brunklädde. Vi dödlige
veta ej hvadan vi komma och hvart vi gå, men ett mål
ha vi alla -- grafven. Är det dit ni går?

-- Ja. Men ej för att stanna där.

-- De finnas likväl, som påstå att atomen försvinner
i det oändliga.

-- De fara mycket ville.

-- Hon förråder sig; hon är ingen bondkvinna.
Godt, tänkte den brune vid sig själf och fortfor därefter
högt:

-- Vet ni, min vän, att ni är icke den som ni
synes vara. Ni talar ej som en bondkvinna.

-- Hur skall jag tala?

-- Ni är en person af börd och uppfostran. Ni
går förklädd i hemliga värf.

-- Tror ni?

-- Jag är säker därpå. Er gång, er röst, ert tal,
allt motsäger er dräkt.

-- Tänk hvad ni behagar.

-- Det gör mig ondt, men jag tillhör hemliga polisen
och är tvungen att arrestera er, om ni ej kan gifva mig
ett öfvertygande bevis att ni är stadd uti rätta ärenden.
Svär att ni är en bondkvinna, och jag vill tro att jag
misstagit mig.

Kvinnan betraktade honom ett ögonblick skrämd,
men påskyndade sin gång och svarade icke.

Den brune såg sig omkring. Allt var tyst och öde i
parken. Då grep han kvinnan i armen och yttrade hotande:

-- Har ni så ondt samvete, att ni ej en gång kan
svära på er oskuld, så måste ni följa mig till polisen.
Man har där tjenliga medel att få sanningen fram. Hvad
säger ni om ett par tumskrufvar till exempel? Men jag
har medömkan med er. Svär blott att ni är den som
er dräkt utvisar, och icke förklädd, så vill jag låta er
obehindrad fortsätta er väg.

-- Jag är grefvinnan Bertelsköld och befaller er
att släppa min arm! sade kvinnan, i det hon kastade
sitt huckle tillbaka och betraktade honom oförfäradt
med sina stora, mörka ögon.

Men den brunklädde kämpade här om sitt lifs
högsta åtrå och var icke sinnad att släppa sitt säkra byte.

-- Det är således ni -- sade han -- som stått i
avisorna och förlupit er man. Så mycket mera skäl har
jag att föra er till polisen, därifrån ni troligen kommer
att vandra direkt till spinnhuset.

Kvinnan rodnade starkt, men teg. För denna skymf
hade hon intet svar. O Bernhard, Bernhard! tänkte
hon i sitt hjärtas innersta.

-- Ni inser således -- fortfor den föregifne polismannen --
att det beror alldeles af mig, om alla Stockholms
gatpojkar snart skola peka fingret åt er. Det
gifves för er blott ett enda medel att undgå faran. Gif
mig konungens ring, och ni är fri.

-- Ni är ingen polis, ni är en röfvare! utropade
kvinnan och försökte att rycka sig lös, men
den brunkläddes hand höll henne kvar som i ett
skrufstäd.

-- Jag har kanske misstagit mig, sade han åter
undfallande. -- Har ni ej ringen, så behöfver ni endast
svära därpå, och jag skall tro er.

-- Ni vet väl att jag bär den usla vidskepelsen
hos mig -- svarade kvinnan föraktligt -- annars
skulle ni icke gång efter gång vilja locka den ifrån
mig genom en mened. Men efter ni vet dess makt,
så borde ni också veta att alla edra hotelser äro vanmäktiga
däremot. Ni skall hvarken kunna döda mig
eller plundra mig; ni skall endast draga ofärd öfver
er själf.

-- Nåd! Nåd! utropade nu den brune mannen, i
det han plötsligt släppte hennes arm och kastade sig på
sina knän. -- Ni har rätt, ni står under planeternas
skydd, och jag kan ej röfva er skatt ifrån er, så länge
ni ej själf förverkat besittningen därutaf. Men haf förbarmande
med mig! Jag är en man som utforskat alla
naturens hemligheter, utom denna enda och största, som
återstår mig. För att finna den har jag genomsökt
länder och haf, ja uppoffrat hälften af mitt lif. Jag
kan ej lefva utan denna klenod; dess blotta tillvaro omintetgör
alla mina bemödanden, så länge ej jag är den
som äger och bär den. Gif mig därför godvilligt ringen,
och jag vill vara er slaf, er hund, jag vill öfverhopa
er med lycka och guld, jag vill för er storma själfva
himmelens portar.

-- Om jag gåfve er ringen, sade bondkvinnan,
så skulle jag bryta mot första budet uti Guds lag och
hafva er själ på mitt samvete. Men denna ring har
redan anstiftat tillräckligt ondt i världen. Därför skall
ingen mera bära honom, icke ens den som han med
arfsrätt tillhör. Jag vill uppbränna honom i eld, efter
intet vatten förgör honom.

Vid dessa ord hade hon omedvetet lösgjort ringen
från sitt finger, och den brune mannen blef honom
varse. Genast kastade han sig med raseri öfver henne,
för att rycka klenoden till sig, och det skulle troligen
ha lyckats honom, om hon icke i detsamma hade
slungat det farliga smycket så långt hon förmådde ut
i parken.

Den brune släppte henne strax och grep med
brådska sin käpp, för att rådfråga kompassen och
med dess tillhjälp leta sin skatt i det unga gräset.
Denna rörelse missförstods af en man, som i detsamma
närmade sig på gångstigen med hastiga steg. Han
kastade sig på den brune, vred käppen ur hans hand
och slog sönder dess krycka mot närmaste sten, så att
skärfvorna af den lilla dosan kringströddes på marken.

Det var än en gång Jonas Bertila.

--  Ve, min stjärnkompass! Allt är förloradt!
suckade den brunklädde och sjönk tillintetgjord ned på
tufvorna.

-- Det var väl att jag gaf akt på den bofven
vid Storkyrkan och såg honom följa er, sade Jonas
till kvinnan. -- Passpå, munsjör lurifax, tänkte jag vid
mig själf, den där har ej godt i sinnet. Och så följde
jag er i en annan båt, men den lade till vid varfvet,
och så när hade jag tappat er alldeles ur sikte, tills
jag hörde er röst och såg den brune rackarn lyfta
käppen. Vill ni att jag skall daska duktigt om honom?
Han kunde behöfva en bastu för morbrors skull och ett
skvättbad för er.

-- Rör honom icke! Där ligger med honom någonting
stort i stoftet, sade kvinnan allvarligt.

-- Stort? Ja, om ni menar ett stort bofstreck, så
har ni alldeles rätt. Hvad annat stort kan där ligga
i gräset?

-- Jo, sade kvinnan, där ligger en hög, men
bruten spillra af människoanden. Där ligger forskningen
utan Gud!

--

9. Första pröfningen.

Si så där, nu börjar kära mor att bli fin, sade perukmakarn
och hofsminkaren Cederberg till en bondkvinna,
som infunnit sig för att anlita hans biträde.

Cederberg hade lärt sin konst i Paris och varit
anställd vid teatern i salig kungens tid. Ingen förstod
heller bättre än han att omskapa folk, och under hans
konstfärdiga hand hade den högresta, ännu blomstrande
kvinnan med sitt svarta hår och sitt sköna, uttrycksfulla
ansikte blifvit förvandlad till en åttioårig sibylla med
tunt, snöhvitt hår, fårad panna och infallna kinder.

-- Nu skall gubben få stora ögon, när ni kommer
för att spå honom i hand på hans namnsdag, fortfor
hofsminkaren, och känner han igen er vid eldsljus, så
får ni kalla mig en konfektmålare. Men skyll icke mig,
att jag målat er tretti år äldre i stället för tretti år
yngre. Med sådana ögon och sådana tänder hade ni
likaså gärna kunnat omskapa er till en tjugu års tärna.
Jag råder kära mor att räkna golftiljorna, när hon vill
narra gubben, ty får kära far sikte på de där lanternorna
i hufvudet på en åttiårig spåkäring, så skrattar
han ut mig och hela min konst.

-- Hvad skall det kosta? frågade kvinnan, i det
hon med synbar motvilja såg sig i spegeln.

-- Nio daler för målningen och nio i hyra för
löshåret. Det är ett röfvarepris för tretti år till på
nacken.

Den nya åttiåringen betalade, svepte sitt huckle
öfver hufvudet och gick, men icke, som hofsminkaren
trodde, till sin gubbe i rospiggskvarteren på Söder, utan
åt norr till Drottninggatan. Där inträdde hon i ett stort
hus under sitt antagna namn af mora från Östanlid.

Det led emot aftonen, och grefve Bernhard Bertelsköld
satt vid sitt skrifbord, betraktande ett papper som
låg framför honom. Han var nu nästan återställd; äfven
det sårade ögat kunde åter begagnas, och endast ett
djupt ärr öfver vänstra tinningen vanställde hans vackra
panna. Men från hans läppar hade det forna gäckande
löjet alldeles försvunnit; han var blek och allvarsam;
man såg att han utkämpat hårda strider med de de.
moniska makterna i hans inre.

-- Det var väl att ni kom, mora, sade han. Jag
behöfver styrka mig med min skyddsandes närvaro. Se
här min ansökning, hvari jag begär afsked från alla
mina befattningar vid hofvet och diplomatin.

-- Har ni betänkt er väl? frågade den trogna
vårdarinnan med låg röst.

-- Jag har icke tänkt på annat nu i en veckas tid,
svarade han. Ni kan tro att det sitter hårdt, när man
skall rycka sig med roten lös från hela sitt förflutna
lif, för att börja ett nytt. Hundrade gånger har jag
försökt att utgrunda en medelväg, där jag skulle på en
gång tjena gamla och nya gudar. Men det går icke,
mora, det går icke! Mina förra bekanta ha åter besökt
mig och gycklat öfver mitt grubbel. Jag skulle icke i
längden stå ut därmed, jag skulle blygas för dem och
äter blifva densamme jag fordom var. Se, så svag har
jag blifvit, mora, jag som trodde mig vara född till en
jätte! Och därför drager jag nu ett stort, svart streck
öfver allt det förgångna, flyttar någonstädes på landet
och egnar mig helt och hållet åt jordbruket. Gillar ni
mitt beslut?

-- Man skall kalla er en svärmare, en förryckt
religionsgrubblare.

-- Jag vet det. Men om jag icke aktar därpå,
utan håller mig till Gud och mitt samvete, gör jag
då rätt?

-- Ni gör rätt däri.

-- Det gläder mig att ni är af samma tanke. Men
vet ni, mora, jag har tunga bekymmer och mycket att
godtgöra. Det politiska trasslet och markisinnan kan
jag ställa till rätta. Med Paul är det icke heller så farligt;
han är ung, han kan förlåta, och jag väntar honom till
mig i afton. Men min styfmor, ser ni, min styfmor,
hon kan aldrig förlåta mig.

-- Anser ni henne för så hård och hämndlysten?

-- Nej, men besinna hvad ondt jag gjort henne,
huru dödligt jag förolämpat henne! Jag har drifvit
henne bort från hem, make och barn; jag har skymfat
henne mellan fyra ögon, skymfat henne i andras närvaro,
skymfat henne inför hela Sverige i tidningarna. Hon
vore ju mer än människa, om hon kunde förlåta mig så
blodiga oförrätter.

-- Försök!

-- Huru försöka? Hon finns ju icke. Ingen vet
hvar hon är; åtminstone har jag ingen aning därom.
Jag vill tillstå för er, mora, det fanns ögonblick när
jag inbillade mig att ni kunde vara hon. Det är något
i er röst och er växt, som påminner om min styfmor.
Men nästa ögonblick skrattade jag åt min dåraktiga inbillning.
Nej, den högsta förlåtelse jag kan hoppas af
min styfmor, är att hon icke förbannar mig. Aldrig kan
jag vänta att hon skall kunna fördraga min åsyn, och
därför har jag ämnat köpa mig en egendom i Finland,
för att lämna henne ostörd på Falkby. Hon skall känna
sig tryggare när där är ett haf mellan oss.

-- Jag gillar ert uppsåt, men sättet bör ni lämna åt
Gud och framtiden. Vill ni att jag skall läsa något för er?

-- Gör det. Jag behöfver ljus, ty jag famlar i
mycket mörker.

Och hon läste åter ur den tröstrika boken om det
högsta goda, om frid och försonlighet, försakelse af sig
själf och fullkomlig hängifvenhet åt Gud, hvarförutan
ingen fast grund står att finna i denna världen. Vid
det att hon ännu läste, anmäldes grefvarne Bertelsköld,
far och son.

-- Se -- sade mora från Östanlid, i det hon drog
sig tillbaka bakom sin skärm -- nu nalkas er första
pröfning. Kärleken klappar på er slutna dörr, och det
beror på er att öppna eller stänga den.

Hon hade knappt uttalat dessa ord, innan Paul
trädde in och gick med hastiga steg mot sin bror, likasom
för att utan betänkande kasta sig i Bernhards armar.

Men så starkt var intrycket af den bleka, magra gestalten
vid skrifbordet och af den fruktan, den motvilja Paul
alltsedan barndomen känt för sin äldre broder, att han
stannade orörlig och tvekande midt på golfvet.

Bernhard märkte det, stod upp och gick Paul några
steg till mötes. Men äfven på honom verkade minnet
af hans dödliga hat så våldsamt, att den redan framräckta
handen sjönk och han stannade tvekande och
orörlig, likasom brodern, framför Paul.

Det var två stolta, strida strömmar, som skulle
blanda sin forsande bölja; det var två brusande stormar,
som skulle mötas att gå uti samma riktning. Ögonblicket
var afgörande: ett förhastadt ord, en tvetydig min,
och allt kunde vara förloradt. Ännu visste ingen med
säkerhet om de två skulle igenkänna hvarandra som
bröder, eller vända sig från hvarandra som dödsfiender.

Då trädde den gamle grefven, deras far, till dem
och sade allvarligt:

-- Bernhard Bertelsköld, där står din bror Paul!
Paul Bertelsköld, där står din bror Bernhard! Hvad
Gud förenat skall människan icke åtskilja.

Mer behöfdes icke för att smälta isen i brödernes
hjärtan -- den hade ju länge förut varit undergräfd af
en varm sol, som belyst dem båda. Nu öppnade båda
på samma gång sin famn, och i nästa sekund lågo de
båda uti hvarandras armar.

Den tredje, som omslöt dem, var deras far.

-- Jag blygs ej att gråta -- sade den grånade ädlingen
-- när själfva himmelens änglar måste gråta af glädje.

Den fjärde -- hon satt tyst, okänd och fördold,
som en af dessa osynliga änglar, hvilka bevittna den
eviga kärlekens segrar på jorden, men hennes fröjd var
den ödmjukaste och därför den renaste af allas.

Hennes tid var icke kommen ännu.

-- Och nu -- sade Paul med hurtig min, i det
han leende aftorkade pärlor, klara som dagg, från de
vackra, mörka ögonen -- nu skall allt blifva godt igen,
nu skola vi dela med hvarandra all glädje och sorg i
lifvet, och vårt nya förbund skall beseglas af ...

Han afbröt sig själf med en förlägen blick. Han
visste ännu icke hvad han vågade tro om sin bror.

-- Af vår mor! sade Bernhard raskt.

Det var första gången Paul hörde honom säga vår mor.

-- Jag tackar dig, sade han med en varm hand.
tryckning.

-- Och jag välsignar dig, min son, för den största
seger en dödlig kan vinna: segern öfver sig själf.

-- Min far -- återtog Paul, ur stånd att längre
dämma floden af sina känslor -- jag kan ännu icke
säga er allt, men jag vet att vår mor ej varit under sin
frånvaro likgiltig för vårt väl, och jag hoppas att vår
försoning skall återföra henne till oss.

-- Det är också det hopp som uppehållit mig under
alla mina bekymmer -- sade den gamle grefven -- och
jag har inställt alla mina efterforskningar, för att låta
hennes återkomst bero af hennes eget val.

-- Om jag likväl gissat rätt! sade Bernhard eftersinnande.
Om min dåraktiga aning icke bedragit mig!
Kanhända är återseendets glädje närmare än vi tro.
Mora från Östanlid, jag har något att bedja er om.

Hon trädde darrande fram.

--- Minns ni hvad ni lofvade mig? När jag med
handling, och icke endast med ord, bevisade att jag icke
är densamme som förr, då lofvade ni mig att blotta för
mig min skyddsandes ansikte. Anser ni mig nu hafva
uppfyllt det villkor ni förelagt?

-- Ni har börjat, hviskade hon.

-- Då beror det på er att uppfylla ert löfte
till mig.

Rummet var svagt belyst af den enda lampan på
skrifbordet, ty Bernhards öga tålde ännu icke ett starkare
ljus. Mora från Östanlid trädde fram i halfdunklet
och uppvecklade hucklet, som hon bar kring sitt hufvud.
Paul darrade, ty han igenkände dräkten; Bernhard bäfvade
af samvetsförebråelser, och den gamle grefven betraktade
uppträdet med stum förvåning.

Men när hucklet föll, sågo alla därunder gestalten
af en åttioårig gumma med snöhvitt hår, fårad panna,
vissnade kinder och nedslagna ögon.

Allas väntan var sviken, och det flyktiga hoppet
förbytt i nedslagenhet.

-- Jag är en dåre, som kunde anse mig värdig att
återse henne! utropade Bernhard Bertelsköld. Men hvem
ni ock är, okända, hemlighetsfulla varelse, min tacksamhet
och min beundran tillhöra er för hela mitt lif!

Den åttioåriga svarade icke. Hon skyndade att åter
dölja sitt ansikte och ilade ut med en törntagg i hjärtat.

-- Hvad har jag gjort? suckade hon. Min Gud,
förlåt mig, ty det måste ha varit en synd; den fördolda
rösten säger det tydligt inom mig. Du vet, min Gud, att
jag gjort det i god afsikt, ty Bernhard står ännu tvekande
vid portarna till ditt rike. Men jag har dock bedragit
mina käraste ... o, det var ett förskräckligt ögonblick!
Jag är icke född att bedraga ...


Första pröfningen.

10. Konspiratören och handsekreteraren.

Det går, ers majestät, det går! sade öfverste Jakob
Magnus Sprengtporten en dag i medlet af Maj, när
han på aftonen hade ett hemligt företräde hos konungen.
-- Min bror reser dessa dagar öfver till Finland, att förbereda
affären, och något senare följer jag efter. Officerarne
af Sveaborgs garnison äro till största delen Hattar,
följaktligen missnöjde och beredde till hvilken förändring
som helst. Jag tror mig genom dem kunna uppvigla
garnisonen, och är saken i gång, så tror jag mig kunna
ansvara äfven för lätta dragonerne i Borgå.

-- Tror ni det vara så lätt att uppvigla finnarne?
frågade konungen. Jag har hört sägas, att den nationen
är envis i allt, till och med i sin trohet.

-- Just därför, ers majestät. Om det finns en mera
rojalistisk nation än svenskarne själfva, så är det de
finska björnarne därborta. Att vara regeringsformen
otrogen, är nu för tiden detsamma som att vara konungen
trogen. Och gäller det en liten intrig, finnas moyenger
att få äfven det folket i rörelse. Det vet riksrådet Reuterholm
bäst. Han har gjort ett mirakel, han har uppviglat
mina beskedliga och sömniga rusthållare på Gammelbacka
att tillställa en process emot mig inför ständerna, och
det har lyckats honom så väl, att jag är ruinerad, om
ej ers majestät värdigas mottaga en mäktigare krona. Se
där -- tillade öfversten fint -- hvarför jag måste vara
rojalist af pur desperation, ifall jag ej vore det af öfvertygelse,
och hvarför ers majestät kan lita på mig som,
fästet på klingan.

-- Och sedan är er mening ...

-- Sedan är min mening att öfverföra de pålitliga
trupperna på några fartyg af arméns flotta, som ligger
vid Sveaborg. En vacker afton landstiga finnarne vid
Erstaviken här nära intill. Jag har mina utposter, fartygen
signaleras, en mängd riksdagsmän och officerare,
på hvilka man kan lita, skynda finnarne till mötes ...

-- Men det vore ju att à tout prix kasta sig i
finnarnes armar! Nej, min bästa baron, mina svenska
trupper skulle anse detta som en brist på förtroende.

-- Finnarne, ers majestät, äro enkom gjorde att
brukas som kilar, hvilka man indrifver att spränga klossen,
och sedan är det yxen som fullbordar arbetet. Därför
bör man åt svenska trupperna reservera den egentliga
coup de main. Stockholms garnison är försiktigt prevenerad
och marscherar om natten att möta finnarne.

-- Men nätterna äro ljusa.

-- Det förbannade ljuset -- jag ber om förlåtelse
-- gör intet annat än konfusion. Men lyckligtvis finns
ingen annan än Pechlin, som har ögon i hufvudet,
och för honom skola vi hitta på någon utväg. De andra
äro ej farlige, de draga nattmössan öfver öronen ända
till näsan.

-- Vidare!

-- Sedan garnisonen gjort gemensam sak med finnarne,
är bordet serveradt, och ers majestät inviteras
underdånigst till taffeln. Det vill säga att ers majestät
har den nåden infinna sig vid landningsstället och harangera
trupperna, för att sedan i spetsen för dem intåga i
hufvudstaden. Här sätter sig ers majestät i spetsen för
gardet. Rådet och Mössornas chefer arresteras, ständerna
kallas genom härolder till rikssalen, och en ny regeringsform
framlägges till deras stadfästelse. Det skall gå som
en komedi. Slutet blir, som billigt är, ett giftermål
mellan makten och kronan, och åskådarne applådera.

-- Vet ni väl, min baron, att sådana komedier
stundom sluta som sorgespel. Jag har som barn varit
vittne därtill.

-- Å, ers majestät, det beror endast på att aktörerne
ej komma af sig, och man skall sörja för en duglig
sufflör. För resten är det icke min plan att sätta allt
på ett kort. Man måste försäkra sig om någon af de
södra fästningarna, till exempel Kristianstad. För att
undertrycka detta brottsliga uppror sammandrager ers
majestät en armé, och en konung i spetsen för en armé
har en beundransvärd makt att öfvertyga folket om sina
patriotiska tänkesätt.

Kung Gustafs stora blå ögon hvilade med ett eget
uttryck af klok varsamhet på den djärfve ränksmidaren.
Ännu hade han icke samtyckt till något, ännu hade han
icke lagt sin krona och sitt rykte i en undersåtes händer.

-- Jag vill tänka på ert förslag, sade han.

-- Förlåt, sire, medan trädgårdsmästaren sofver,
växer ogräset. Medan ers majestät tänker, finnas andra
som handla. Nu eller aldrig!

-- Och hvem ansvarar för att ni icke störtar riket
i inbördes krig och drager olycka öfver er själf och mina
trognaste anhängare?

-- Hvem? Cæsars lycka och penningen, ers majestät.
Jag behöfver mycket penningar.

-- Nåväl, min baron, vill ni låna mig hundra dukater
på mitt ärliga ansikte?

-- Hundratusen, ers majestät -- om jag hade dem!
Men i revolutioner, likasom i krig, är första villkoret
pengar, det andra pengar och det tredje återigen pengar.
De måste anskaffas, om man ock måste mynta månsken,
Har ej ers majestät någon sådan häxmästare? Jag har
hört sägas, att fransmännen, liksom finnarne, kunna trolla.

-- Voyons. Jag vill försöka en besvärjelse.

-- Ers majestät samtycker således?

-- Till hvad då?

-- Till mitt underdåniga förslag.

Kung Gustaf smålog.

-- Jag samtycker -- sade han -- att icke följa
edra rusthållares exempel och anställa en process emot
er inför ständerna. I öfrigt kan ni vara försäkrad om
min kungliga bevågenhet.

-- Och fullmakt?

-- Ja väl, att resa till Finland och uppköpa hästar
för artilleriet.

-- Jag tackar underdånigst och skall ställa mig ers
majestäts nådiga vilja till efterrättelse.

Audiensen var slutad.

-- Han är ärelysten som modern och rädd som
fadern, men jag skall skjuta honom framför mig som ur
en kanon, tänkte Sprengtporlen, när han gick.

-- Han är en svafveltråd som leder till krutdurken,
men man måste se till, att ej allt springer i luften,
tänkte konungen, när han afskedade sin djärfve och farlige
undersåte.

Ringklockan rördes, och vakthafvande adjutanten
infann sig.

-- Kalla hit den unge mannen, som väntar på företräde.

Kort därpå inträdde Paul Bertelsköld, ännu blek
af blessyren.

-- Ert namn är Bertelsköld, son till grefven på
Falkby?

-- Ja, ers majestät.

-- Student?


Paul bugade jakande.

-- Hvad har ni studerat?

-- Naturvetenskaper, historia och filosofi.

-- Då har ni troligen ej vinnlagt er om moderna språk?

-- Något, ers majestät.

-- Hvilka?

-- Fransyska, tyska, engelska, italienska och ryska.

-- En effet, det är verkligen något. Hur har ni
kommit på det infallet att studera ryska?

-- Jag gjorde i Åbo bekantskap med en rysk desertör.

-- Godt. Se här ett diplom på en rysk orden, som
man tillskickat mig. Ofversätt det för mig.

Paul gjorde det, utan att stappla.

-- Det är bra, sade konungen småleende. Man har
sagt mig att ni har ovanliga kunskaper, och jag har ej
kallat er hit för att undergå en examen. Är ni diskret?

-- Om ers majestät täcks pröfva mig, vill jag ej
vara mitt namn ovärdig.

-- Ah, det finns många slags adelsmän. Er bror till
exempel. Men kan ni bevara hemligheter, på hvilka ert
hufvud beror, och mera än det?

-- Jag kan gå i döden för hvad jag anser för rätt.

Konungen fixerade honom skarpt.

-- Och om ni icke anser något för rätt, hvad gör
ni då?

-- Jag afsäger mig ett förtroende som jag ej kan
motsvara.

-- Huru? Ni är tämligen positiv, min unge herre!

-- Jag kan ej dagtinga med mitt samvete, men jag
kan ej heller svika min konungs eller någon annans
förtroende.

-- Vet ni, min vän, att man ej gör reflexioner i
konungens tjenst. Man resonerar icke, man lyder.

-- Förlåt, ers majestät! Jag kan ej tjena på andra
villkor.

-- Au diable, hvad vill ni då jag skall göra med
sådana tjenare? Gå er väg! Ni kan blifva skrodör vid
riksdagen, ni som de andra, men i min tjenst duger ni ej.

Paul bugade och ville gå.

-- Stanna! sade kungen med rynkade ögonbryn. --
Ni kan ryska, och det torde kanhända komma till nytta.
Vet ni, att man rekommenderat er till min handsekreterare
efter Gyllengahm, som jag ej kan begagna?

-- Jag vågade ej mera hoppas därpå.

-- Nå, hvarför i himlens namn spiller ni då er
lycka med att säga mig den ena sottisen efter den andra?

-- Jag skall aldrig säga ers majestät annat än sanningen.

-- Foi de gontilhomme -- sade den lätt blidkade
konungen skrattande -- tänker ni blifva ett sådant underdjur
vid mitt hof, så har jag verkligen lust att försöka
hvartill ni duger. Men akta er, unge man, jag varnar
er, för de andra messieurs et mesdames de la cour.
De komma i allra bästa fall att klösa ut edra ögon.
Enfin, ni infinner er i morgon klockan tio hos grefve
Scheffer för att få instruktioner, och sedan vilja vi ha
er i nådig åtanke.

Paul trodde nu audiensen vara slutad och ville för
andra gången aflägsna sig. Men konungen gaf honom
tecken att dröja.

-- Det faller mig någonting in, sade han. Kan ni
skrifva ert modersmål ortografiskt?

Paul försäkrade att han trodde sig kunna denna
märkvärdiga konst, hvilken, som alla visste, icke var
konungens starka sida.

-- Nå, det är väl kråkfötter ni ritar på papperet,
ni som alla unga magistrar? Skrif något; jag vill se er
handstil.

Paul fattade pennan på konungens bord och skref
med glänsande vacker handstil ett uttryck ur Flenriaden:

La vérité seule est grande, la vertu seule est
aimableEndast sanningen är stor, endast dygden är älskvärd..

-- Hm -- sade kungen synbart belåten -- ni skall
få börja er tjenst med ett ganska viktigt förtroende. Ni
skall få skrifva ut rollerna till Thetis och Pelée.


11. En stor skådespelare.

En morgon, eller rättare en middag,
ty klockan var nära tolf,
satt konung Gustaf i sin morgonrock
af blått siden vid skrifbordet,
sysselsatt att ännu
engång genomläsa ett bref,
som han uppsatt under den
genomvakade natten. Ett par
timmars orolig sömn på morgonen hade icke förmått
återkalla färgen på hans kinder. Han var blek och betryckt;
men hans unga makas mjuka hand hade ej tilllåtelse
att jämna fårorna på hans panna. Farorna hopade
sig på alla håll; hvar finna en makt nog stark att besvärja
dem? Här hjälpte hvarken tron på ett öde eller
Voltaires tänkespråk. Verkligheten trädde mot honom som
ett hotande spöke: han visste att hans fiender underhandlade
om en allians med Ryssland och England, och denna
allians skulle blifva grafven för alla hans stolta förhoppningar,
kanhända för honom själf. Ögonblicket att handla
var kommet, och dock var handlingen själf ett vågspel,
som äfventyrade allt.

Det bref, som konungen mot sin vana så omsorgsfullt
genomläste, innan det skulle afgå, var med chiffer
i utanskriften adresseradt till konungen af Frankrike
och innehöll i dunkla ord ett tillkännagifvande om en
viktig förändring, som snart måste inträffa i Sverige
och för hvilken konungen utbad sig stödet af Frankrikes
vänskap.

Efter en stunds tystnad hopvek konung Gustaf
papperet, inlade det med ovanlig omsorg i ett yttre konvolut,
förseglade det med egen hand och räckte det
därpå åt sin handsekreterare, som vakat med honom
natten igenom för korrespondensen.

-- Till grefve Creutz i Paris, sade han.

Sekreteraren mottog konvolutet och skref utanskriften
därpå.

-- Har ni ihågkommit alla grefvens titlar? frågade
konungen.

-- Ja, ers majestät, svarade Paul Bertelsköld.

-- Godt. Är kuriren i ordning?

-- Han väntar i förrummet.

-- Se till att han på ögonblicket beger sig åstad,
och utan att tala med någon.

-- Det skall ske, ers majestät.

Konungen kastade sig uttröttad i en fåtölj, och
hans annars så lifliga ansikte uttryckte en nedslagenhet,
som gränsade till förtviflan.

-- En planka, en enda planka, på hvilken jag tryggt
kan stiga! suckade han nästan ohörbart.

Man anmälde att kanslipresidenten baron Düben, en
af Mössornas chefer, anhöll om audiens.

-- Min frisör! utropade konungen lifligt, ty han
hade icke ännu gjort sin morgontoilett, och i deshabillé
kunde kanslipresidenten omöjligen mottagas.

Frisören gjorde sin sak med skicklighet, kammartjenaren
täflade med honom i nit, ett fint, nästan omärkligt
smink anbragtes på de bleka kinderna, och innan
kort trädde konungen med strålande ansikte ut i audiensrummet.


-- Det är mig angenämt att se er, min bästa baron,
sade han. Jag hoppas ni befinner er väl och att våra
ämabla grannar, deras majestäter af Ryssland och Danmark,
tillåta oss sofva i lugn. Hvad tycker ni väl, att
jag drömt om kejsarinnan i natt?

-- Skulle ers majestät hysa några farhågor? frågade
baron Düben oroligt. Han var utsänd af klokare folk
än han själf, att sondera konungens planer och söka
utleta om riksens majestät förehade något misstänkeligt
emot friheten.

-- Farhågor? Ah, min baron, hvad tänker ni om
mig? sade konungen lätt. Jag är en gift man; tror ni
mig i stånd att vara jaloux på grefve Orloff? Nej, jag
vill förtro er en sak, men som tillsvidare blir entre nous.
Hvad säger ni, om vi skulle skicka hennes majestät vår
kungliga serafimerorden?

-- Det vore ett sätt att göra sig en så mäktig granne
förbunden, svarade kanslipresidenten, mycket lugnad.

-- Bunden i kedjor, det är också min mening.
Men det är en sak, som gjort mig ofantligt hufvudbry.
Antag att vi verkligen skicka serafimerkedjan åt ett
fruntimmer -- något som är ovanligt, om också icke utan
exempel -- så uppstår den frågan: huru skall hennes
tsariska majestät bära vår orden? Skall hon bära den
med eller utan ordensdräkt, hvad menar ni? Skall
hon bära kedjan på bara halsen, eller öfver axlarna
och korsetten? Vore det icke skäl att inhämta rådets
mening om en så viktig fråga? Ty att bära vår första
orden med nonchalance, det vore att kompromettera
rikets värdighet.

-- Ers majestät har fullkomligt rätt, det är en högst
viktig fråga, genmälde baron Düben mycket allvarsamt,
men inom sig småleende öfver en konung som var nog
naiv att ligga och drömma om sådana saker, under det
att man famlade efter hans krona.

-- N'est-ce pas? fortfor konungen, högst intresserad.
-- Vi måste göra oss noga underrättade om reglerna för
strumpebandsorden och gyllene skinnet. Jag kan ej inse,
hvarför ej kejsarinnan kunde ackommodera sin toilett
på ett konvenabelt sätt, så att den liknar ordensdräkten,
och vi kunde låta en kartong medfölja som mönster med
våra färger. Hennes majestät får då tillfälle att öfvertyga
sig om vår smak.

-- Nå, gudskelof, den där är då icke farlig!
tänkte kanslipresidenten och aflägsnade sig om en stund,
sedan han för syns skull hemställt till konungens afgörande
besättandet af några obetydliga tjenster vid
diplomatiska kåren.

När han gått, gaf konungen befallning att icke insläppa
någon. Han kastade sig, än mera utmattad, i fåtöljen,
muskelspelet i hans ansikte förslappades, och han
försjönk i ett dystert begrundande af sin olyckliga ställning.

-- Det kan kosta blod, mycket blod! hviskade han,
och hans ömsinta hjärta ryste för följderna.

-- Men jag måste få företräde, jag har högst viktiga
saker att meddela! hördes en liflig fruntimmersstämma
därute i antichambren, och konungen igenkände markisinnan
Egmonts röst.

-- Markisinnan har företräde, sade konungen till
den förläget inträdande kammartjenaren.

Och se, när den älskvärda fransyskan dansade in
så lätt och kapriciöst som hade hon varit hemma här,
fann hon konungen, likasom presidenten funnit honom,
strålande af ungdomens och behagets hela tjusning, med
solsken öfver sin jämna panna och det lekande skämtet
i sina stora vackra ögon.

-- Ers majestät täcktes förlåta min djärfhet,
yttrade markisinnan så obesväradt som hade hon
trampat en kadett på foten. -- Jag kommer ej utan
viktiga skäl.

-- Ett besök af er, madame, är redan i sig själf
ett högst viktigt skäl, svarade konungen med sitt förbindliga
smålöje och likväl icke utan en synålsudd i repliken,
ty han var ytterst ömtålig om sin kungliga värdighet.
-- Är det dessutom något, som beredt mig det nöjet
att se er?

Markisinnan gjorde den allrasirligaste nigning enligt
alla konstens regler och svarade oförskräckt:

-- Ingenting annat än en krigsförklaring af Ryssland.

-- Huru! utropade konungen, i det han hajade till
mot sin vilja, ty luften var laddad med underliga ting,
och damerna af den högsta aristokratin voro politikens
yppersta barometrar den tiden.

-- Af Ryssland, England, Frankrike ...

-- Då är jag lugn.

-- Kort sagdt, af hela Europa. Man är i högsta
grad förbittrad på ers majestät. Man påstår att ers
majestät vill förvandla den ljusa våren till vinter, genom
att draga sig undan världen och blifva en ny eremit vid
Chaussée d'Antin. Åtta dagar utan en cour på hofvet
-- världen går under! Knappt en fattig parad och intet
lustparti till Drottningholm eller Ulriksdal -- det vågar
jag kalla en total solförmörkelse! Ministrarne knota,
poeterne omlinda sin lyra med sorgflor, hela Sverige är
i förtviflan. Hvad mitt kön angår, så har det äran att gå
i spetsen för rebellerne vid den förestående revolutionen.

-- Ert kön, madame, skall ej undgå sitt förtjenta
straff, och ni själf skall göra början med att spela
Calypso i nästa divertissement. Förutsatt likväl att ni
är belåten med den Telemach jag ämnat åt er.

-- Hvem då, om jag vågar fråga?

-- Min nye handsekreterare. Jag vill påminna mig,
att ni rekommenderat honom med en eloquence, som
klädde er utomordentligt.

-- Är ers majestät ej nöjd med min protegé? frågade
markisinnan, i det hon med lekande hand utbredde
sin med det utsöktaste pärlemorarbete prydda solfjäder.

-- Jag har något emot honom. Det är endast
medelmåttor som duga till maskiner.

-- Så använd honom där hans hjärta kan tjena ers
majestät lika troget som hans hufvud.

-- Jag är förtjust att ni repeterar er roll med så
mycken natur, så mycken talang. Ni kommer att blifva
en oöfverträfflig Calypso. Men apropos des bottes --
fortfor konungen, plötsligt förändrande ton -- hvad
skrifver man från Paris?

-- Det går och det går icke, svarade markisinnan,
sänkande rösten. -- Aiguillon är för oss.

-- Jag var säker därpå.

-- Rochefoucauld är med om saken. Alla Choiseuls
forna vänner arbeta med största ifver för ers majestät.

-- Stackars Choiseul! Men det är ingen rekommendation för oss.

-- La Brillière och hans anhang är tvärtemot.

-- Diable! Jag kunde tro det.

-- De la Marck och de Boufflers sätta allt i rörelse.
Min tant är outtröttlig.

-- Då andas jag åter. Er tant, madame, har i hela
världen blott en medtäflarinna, och det är ni själf.

-- Ack, sire, min värsta nyhet kommer till sist.
Du Barry är köpt af engelska ministern.

-- Hvad säger ni! Du Barry? Gode himmel, då är ju
allt förloradt! Du Barry förmår mer än konungen själf.

-- Så är det, ers majestät. Hon har redan hunnit
glömma det där magnifika halsbandet af juveler, som ni
skänkte hennes knähund. Man måste bjuda henne mer
än England, och därtill förslå icke berg af guld.

-- Ni har rätt -- sade konung Gustaf dystert -- det
har gått så långt, att jag måste krypa för en kvinna
som jag föraktar.

-- Aldrig, ers majestät! genmälde markisinnan med
högburet hufvud. -- En gång har ni gjort det, sire, och
ni ser nu hvad ni vunnit därpå. Men vore jag i ert
ställe, skulle jag förr gå under, än för andra gången
nedlåta mig till en -- låghet.

En paus uppstod, och konungen försjönk åter i en
nedslagenhet som han icke mera brydde sig om att dölja.
Då sade markisinnan i den förra glada tonen:

-- Tror ers majestät verkligen att jag hitkommit
blott för att säga ers majestät så obehagliga saker? Nej,
förlåt, min underdåniga mening var att fråga om ers
majestät täcks förunna mig den nåden att se ers majeståt
på en liten déjeuner dinatoire, som jag låtit arrangera
vid Brunnsviken. Väderleken är förtjusande, och ers
majestät skall endast finna trogna vänner.

-- Må göra, sade kung Gustaf, och molnen på hans
panna försvunno åter för en kort stund, som dimmor
för solskenet.

12. En fest i Djurgården. 

Det lilla jägarehuset
vid Brunnsviken var oigenkänneligt. Dess gamla väggar
syntes knappast för idel löf och blommor; ur fönsterna
fladdrade små blågula flaggor af siden; trappan liknade en
rosenberså. Och likväl var här endast reserven för ett
möjligt regn: den plats, som markisinnan Egmont valt
för sin landtliga déjeuner dinatoire, var belägen längre
inåt parken och presenterade en täck, grön äng mellan
löfrika kullar med utsikt åt viken.

Här hade man dukat för trettio personer; större
var icke sällskapet, men desto utsöktare voro anrättningarna.
Markisinnan kände sin kunglige gäst: han
lefde som fjäriln af honung och blomdoft; han åt litet
och fort, men älskade sötsaker; drack lika litet och
kunde likväl tillbringa timmar vid bordet. Den gröfre
njutningen aktade han ringa; det fina vettet, det glada
behaget, det lekande skämtet, kvicka karlar, älskvärda
fruntimmer, smak i anordningen, omsorg i toiletterna,
det nya, det uppfinningsrika, det sinnrika, det öfverraskande;
gladlynta, bjärta färger och ett smicker så
ytterst fint, att det knappast märktes annorlunda än som
en doft af oranger, ditförd af vinden -- se där hvad
Gustaf III älskade och hvad hans fyndiga värdinna här
sökt bereda honom.

Hon hade slösat kungligt. Hon hade tömt alla
Stockholms orangerier på rosor och narcisser, och när
de togo slut, hade hon tömt alla modehandlerskors förråder
af konstgjorda blommor. Men så fanns också
icke en ek, icke en lind, icke en poppel, så långt ögat
nådde, som icke var öfversållad af blommor i topp
och krona. Själfva lärkträden och granarna, som här
och där sågos blanda sin mörkare färgton med de
ljusare löfpartierna, funno sig med förundran smyckade
som julgranar i guirlander af rosor och guldpappersnät.
Det var något komiskt att se de hundrade små sångfåglarna,
som svärmade kring öfverallt, med förundran
och nyfikenhet hoppa i de så ovant utstyrda träden från
gren till gren och pickande med sina näbbar undersöka hvartill
alla dessa förvånande grannlåter egentligen månde duga.

Man skulle vara fransyska för att kläda naturen i
konstgjorda blommor. Men det tänkte icke markisinnan
uppå. Det var någonting nytt och såg bra ut.

Hon hade äfven dragit försorg om en liten fårahjord.
Det var sex snöhvita lamm, ledda i röda sidenband
af små flickor, som skulle föreställa herdinnor.
Betjeningen vid bordet var kostymerad till fauner,
satyrer, bacchanter och skogsnymfer. Två morianer beskuggade
bordet med en bred solskärm. En täck peruvianska
stod beredd att i hvarje ögonblick vifta svalka
med en stor solfjäder, föreställande en paradisfågel.
En liten blåögd najad öste limonad ur en improviserad
källa vid roten utaf en gammal ek. En liten faun
blåste flöjt. Det halfrunda bordet var dukadt i form
af ett G, och den romerska trean, som borde följa
därefter, representerades af tre små aflånga bord bakom
hvarandra med tre kuverter hvardera: det första för
konungen, prinsessan Sofia Albertina och grefvinnan
De la Gardie; det andra för värdinnan, prins Fredrik
och grefve Scheffer; det tredje för gunstlingen baron
Sinclair, grefvinnan Lewenhaupt och fröken Fersen.
Prins Carl var frånvarande vid flottan i Carlskrona.

Ett herrligt solsken och en ljum vårvind, som kom
alla blomsterkransade toppar att gunga och alla fanor att
fladdra, fullbordade taflan. Gustaf III hade väderlycka,
likasom alla stora eller större svenska konungar.

Middagen var nu slutad under den gladaste stämning
och under ett sprittande skämt, som gick ända
till hofetikettens yttersta rand, men icke en hårsmån
däröfver, ty konungen tålde intet raljeri med sin värdighet.
Han kallade sig »den förste medborgaren bland
ett fritt folk», men om den andre medborgaren i riket
vände den förste ryggen, var det förbi med all kunglig
bevågenhet.

Efter måltiden bjöd konungen markisinnan armen,
och man företog en promenad i parken. På en höjd
med fri utsikt hade markisinnan varit nog förtänksam
att låta anbringa hvilsoffor.

-- Ser ni -- sade konungen -- det lilla torpet
därborta på andra sidan viken? Jag tror ej att det
skall fördunkla Versailles eller Trianon, men kom tillbaka
om tio år, så skall ni få se hvad jag gjort af
mitt Haga!

-- Säg lika så gärna ett sekel, sire, ty lefver jag
i tio år, så lefver jag bestämdt i hundra, och 1872
skall jag ha den nåden att anhålla om ers majestäts arm,
för att beundra ers majestäts påbörjade anläggningar.

-- Ni ger mig god tid, madame -- sade konungen
leende -- och enda faran är att ni 1872 kan få se
ruiner i stället för lustslott. Men hvad tycker ni om
Djurgården?

-- Alldeles som om Sverige, svarade markisinnan.
En herrlig ödemark, ett kaos, där tusen behag endast
vänta sin skapare. Denna park är ett konungarike,
hvars tron stått ledig, tilldess att ers majestät behagade
födas.

-- Och i dag, menar ni, gör jag min eriksgata.
Det är därför mina gröna undersåtar klädt sig i baltoilett.

-- Och ers majestäts bevingade undersåtar uppstämma tedeum.

-- Jag lofvar er, madame, att Djurgården ej längre
skall förblifva en ödemark, om det också vore blott att
taga revanche för er jämförelse. Gif mig fria händer,
och edra spådomar skola blifva en sanning. Men --
och här sänkte konungen rösten -- Du Barry, Du Barry
är icke af er mening!

-- Jag har också aldrig varit af hennes, svarade
markisinnan med en intagande spotskhet.

-- Utan Frankrike är jag förlorad!

-- Och utan ständer är ers majestät räddad! Men
apropos af ständerna, behagar ers majestät skänka ett
ögonblicks uppmärksamhet åt en del af sitt trogna folk,
som jag ser närma sig där vid bersån?

Konungens blickar följde den anvisade riktningen,
och man såg fyra sällsamt utstyrda par närma sig den
lilla slätten nedanför kullen, där de uppställde sig bakom
hvarandra till änklek. Det första af paren presenterade
sig som Don Quixote med hans Dulcinea, det andra föreställde
en kardinal och en abbedissa, det tredje en profryttare
och en bryggarmadam, det fjärde en västgötaknalle
och en finsk spåkäring. Allesamman buro mössor
af den befängdaste form.

-- Men jag ser icke till någon änkling, anmärkte
konungen, som ganska väl förstod meningen.

-- Här är han, ers majestät!

Och fram hoppade en lättfotad ungherre, kostymerad
som allmänna opinionen, hvilket man kunde märka på vindflöjeln
i hans nätta svarta sammetsbarett. Denne herre
ställde sig framför de fyra paren och ropade: sista paret ut!

Strax togo västgöten och hans finska sig för att
springa af alla krafter åtskils, i mening att åter upphinna
hvarandra, men de trafvade så klumpigt, att de
båda snart blefvo fångna och leddes, bundna i blomsterkedjor,
fram till konungen, där de böjde knä. Det var
väl icke alldeles efter lekens regler, men det upptogs
med nådigt välbehag.

Efter dem följde, på samma uppmaning, profryttarn
och bryggarmadamen. De lunkade något längre, men
delade samma öde. Icke bättre gick det heller kardinalen
och abbedissan, ehuru de tycktes protestera med all den
värdighet som deras ämbete fordrade.

-- Sista paret ut! ropade allmänna opinionen, och
Don Quixote med sin Dulcinea togo till fötter.

De sprungo förtvitladt, de gjorde alla tänkbara
krumbukter öfver tufvor och impedimenter, men det
halp icke, opinionen var snabbare, de blefvo upphunna,
fångna och, likasom sina företrädare, förda bundne till
konungens fötter.

Markisinnan skrattade som ett ystert barn, och alla
de öfriga höllo näsdukarna för munnen, för att icke
förgå sig med en opassande munterhet. Men det var
icke så farligt. Hans majestät behagade allernådigst
upplåta sin mun och skratta med.

-- Här, sire, yttrade opinionen, för jag till ers
majestäts fötter några rebeller, som kommit för att anropa
den tålmodigaste och nådigaste konung om tillgift
för sina många snedsprång och utbedja sig att inför
eders majestät få nedlägga sin underdåniga tribut.

-- Allons, sade konungen. Hvad hafva mina allratrognaste
rebeller att bjuda mig?

Västgöten presenterade en liten tunna fylld med
hasselnötter; profryttarn fyllde en bricka champagne;
kardinalen presenterade en ost, och Don Quixote frambar
med mycken högtidlighet en praktfull krona af
kandisocker.

-- Jag tackar er, sade konungen, i det han bröt
ett stycke af kronan och förde det till sina läppar. --
Och till belöning för eder undergifvenhet återskänker jag
eder friheten.

Ett allmänt jubel följde dessa betydelsefulla ord,
och alla tyckte att leken var lika sinnrik som den
var djärf.

-- Nå, har ni icke något att spå mig, älskvärda
sibylla? frågade konungen spågumman.

-- Ers majestät skall hitta något, svarade sibyllan,
som var ingen annan än en af hofvets tre gracer, Ulla
Fersen.

-- Hvad då?

-- Ett förtrampadt hjärta, svarade hon, med en
fin och ädel allusion på den öfvergifna drottning Sofia
Magdalena, hos hvilken hon var tjenstgörande hoffröken.

Konungen svarade icke. Han satte sig i gräset
bredvid markisinnan Egmont.

-- Jag är ej girig, hviskade han, men jag vore
tacksam om edra feer nu kunde skänka mig ett Peru
till disposition.

-- Tror ers majestät på konsten att göra guld?

-- Ack ja, på teatern, madame!

-- Jag menar i verkligheten. Här skall ha funnits
en guldmakare i Stockholm helt nyligen. Jag har hört
trovärdiga personer försäkra att han förvandlat järnstänger
till äkta metall åt en riksdagsman vid namn Larsson.

-- Hvar finns den karlen? frågade kung Gustaf,
som trodde på allehanda, utom på hvad prästerne sade
honom.

-- Hans namn är doktor Weis, och han befinner
sig för närvarande i guldmakarnes rätta fädernesland --
på Danviken.

-- Jag kunde tro det, svarade konungen och försjönk
i en ovanlig tankspriddhet.

Markisinnan lutade sig själfsvåldigt ned i det mjuka
gräset och sönderplockade bladen af en oskyldig hvitsippa.
Vid det hon nedböjde ett grässtrå, fann hon en
liten, sällsamt formad ring af koppar.

Hennes lifliga fantasi var genast färdig med en
ny idé.

-- Jag har den nåden att gratulera ers majestät,
sade hon.

-- Till hvad då?

-- Att vara förlofvad med Djurgården.

-- Qu'est-ce que c'est?

-- Se här en ring, som placerat sig vid ers majestäts
fötter och som alltid skall påminna ers majestät
om sitt löfte -- före 1872.

Konungen smålog och betraktade den till utseendet
obetydliga ringen.

-- Jag skall behålla honom som ett minne af er,
madame, och af er älskvärda gästfrihet.

-- Och af ständernas krona, skämtade markisinnan.
Men, sire, jag har lärt mig att tvifla på alla mäns löften,
till och med uppå ert. Tillåt mig därför att gömma er
förlofningsring i denna medaljong, som kanske får den
nåden att bevaras bland riksklenoderna.

-- Säg hellre på mitt hjärta! skrattade kung Gustaf
och gömde ringen.

--

13. De vises konung bland dårar.

På Danviken tycktes allt upp och nedvändt. Där
skurades och sopades för brinnkära lifvet. De arme
dårarne föstes ut på gården, för att man ändtligen
måtte rengöra deras ohyggliga stall, där de lefvat som
boskap i spiltorna, och de betraktade med slöa, slocknade
ögon den herrliga vårsolen. Härtills hade styrelsen
föga bekymrat sig om denna de lefvandes graf, ehuru
där tillika var ett hospital för vanliga sjuka; allt var
förfallet, vanvårdadt, afskyvärdt uselt, men nu skulle
allt i hast putsas upp: nu skulle grafven få utseende
af en människoboning, stallet en skymt af ett barmhärtighetsverk.
Och fördenskull vädrades alla spiltor,
enris ströddes på alla golf, dårarne skurades rena och
kläddes som människor. Icke för det att man ansåg
dem förtjente af en sådan omtanke -- nyare tiders
mänskliga omsorg om dessa olycklige var då något okändt
-- utan för det att ett bud hade slagit ned som en
åskvigg bland hospitalets sorglöse vårdare: konungen,
konungen själf, ville besöka Danviken i dag klockan tre
på eftermiddagen.

Tiden var knapp att godtgöra årslång försummelse.
Man gjorde hvad man förmådde, och så inbröt den
fruktade timme, när majestätets vagnar rullade in på
den stenlagda gården.

Konungen, åtföljd af sina adjutanter, sina läkare
och sin handsekreterare, besåg inrättningen med mycken
uppmärksamhet och yttrade skarpt sitt ogillande af dess
förfallna skick, som inga skurningar och intet enris
kunnat dölja för hans skarpsynthet. Föreståndaren fick
en skrapa, och befallning gafs att ofördröjligen inkomma
med ett förslag om inrättningens försättande i ett mera
ändamålsenligt skick.

Därefter gjorde hans majestät en rund genom dårarnes
celler och lät för sig beskrif va de märkvärdigaste
bland dem. Där voro öfvergifna kvinnor, som i vansinne
mördat sina barn; ruinerade spelare, som höllo faraobank
med spånor och kiselstenar; afsigkomne riksdagsmän,
som erbjödo sig att mot en daler skaffa hans majestät
pluralitet vid landtmarskalksvalet. En sade sig vara
Luther, en annan påfven, den tredje Antikrist, den fjärde
Stora Mogul. En slaktare inbillade sig vara Fredrik II
af Preussen; en gymnasist sade sig vara Carl XII; en
gammal hofdam koketterade med sin solfjäder och lät
förstå att hon vore Pompadour; en stackars kryddkrämerska,
som läst romaner, förklarade sig vara Adalrik
och Göthilda; en skäggig sjöman hade fått i sitt hufvud
att han var drottning Elisabet af England; en bortblandad
magister bad konungen förhjälpa honom till hans tron,
emedan han vore pretendenten Stuart. Bland dessa
ruiner af mänskliga passioner och förvillelser ranns äfven
en gammal goddagspilt vid namn Calle Sager, som sade
sig vänta befordran, på den grund att han hade tur hos
fruntimmer och spelade flöjt.

-- Finns här en person vid namn doktor Weis?
frågade konungen.

Föreståndaren hostade och förklarade att besagde
person var inspärrad uti ett särskildt rum, tillika med
en annan dåre, emedan han ansågs farlig.

-- Hvarför anses han farlig?

-- Han säges vara en grym trollkarl, och det står
icke rätt till med hans kristendom, svarade föreståndaren.

-- För mig till honom! befallde konungen. Ni, mina
herrar, torde stanna här under tiden.

-- Tillåter ers majestät att jag följer med, emedan
jag känner karlen? frågade Paul Bertelsköld.

-- Må göra. Allons.

I en aflägsen flygel af hospitalet var ett större
rum med järngallrade fönster och fördeladt genom ett
plank uti tvenne hälfter. I hvardera hälften bodde en
dåre, och båda kunde genom planket samtala med hvarandra.
Medan likväl dåren till vänster, en lång, gammal,
snöhvit gubbe, satt fri, fastän hopkrumpen, i sin vrå,
hade invånaren till höger, som tycktes vara betydligt
yngre, svåra kedjor och järnblack om händer och fötter.

Konungen och hans följeslagare stannade en stund
obemärkte vid den öppnade dörren och hörde de båda
dårarne samtala med hvarandra.

Den snöhvite dåren höll ett vedträ i famnen och
undersökte det med mycken noggrannhet.

-- Det är rent guld, sade han, fint guld om tjugufyra
karater, men hvad kan det väga? Ni får lof att
göra mig några klimpar ännu, doktor Weis. Jag har ju
sagt er, att ni skall få en hederlig vedergällning. Ni skall
få min dotter och dotterdotter och barn och barnabarn,
om ni vill, men ser ni, min själ kan jag ej sälja
för en spottstyfver, förstår ni? Hvad bjuder ni för
min själ?

-- Vill ni låta mig vara i fred, gamla narr, eller
störtar jag taket öfver er! mumlade den andre dåren
förbittrad, i det han låg framstupa på golfvet och urgröpte
med sina naglar trianglar och cirklar i den hårda
golf plankan.

-- Ni skall få sexton procent netto, fortfor den
andre envist. -- Jag är en fattig man, jag har knappast
mitt dagliga bröd. Vet ni ej någon barmhärtig människa,
som vill skänka mig fyra öre till ett stop svagdricka?
Men ser ni, vi måste förtjena, vi måste arbeta,
vi måste skaffa oss mera guld. Ack du allraskönaste
guldklimp -- fortfor han, vaggande och smekande vedträet
i sin famn -- ack du allrararaste lilla, fina guldklimp,
huru vackert du blänker! Si, jag har ju i hela
världen ingenting annat än dig, lilla guldsmula! Hvad
du har blifvit lätt, du som förr var så tung! Och bortom
världen finns heller ingenting annat än blanka dukater
i himmelen. Si, därför vill jag också gå till himmelen,
kära guld! Förlän oss en salig ändalykt, amen.

-- Om ni icke vore så alldeles virrig i hufvudet
af ert förbannade guld -- inföll nu olyckskamraten --
så skulle jag säga er något, Larsson! De skurkarne ha
slagit mig i kedjor, för det att jag är världens beherskare,
och om jag hade min högra arm fri, skulle jag
upprycka Skandinaviens fjällar från roten och kasta dem
som småsten i Ishafvet. Men ni är fri, Larsson, och
ni kan göra mig den tjensten ni vet. Gå till Djurgården,
och sök där i gräset, sök natt och dag, sök i
hundra år, och ni skall ej ha gjort det för intet. Sök
densamma ringen som ni bar på er förr, den där med
R R R på insidan, och han är af koppar, ni vet, och allt
guld i världen är ett intet mot honom. Men akta er att
behålla honom, ty då förvandlar jag er till slagg! Hämta
honom åt mig, så skall jag göra er berg af guld, oceaner
af smält guld, Larsson! Ty ser ni, jag har mistat min
stjärnkompass, som alltid pekade ut hvar han fanns, och
det är ju för hans skull jag kommit till denna fördömda
nord. Stjärnorna, ser ni, regera universum, men
klenoden, som ligger i gräset på Djurgården, regerar
stjärnorna, och de dårar, som härtills ägt honom, ha icke
förstått det. Men nu kommer jag, som ensam i hela världen
förstår att begagna en så oerhörd makt, och så röfvar
man den ifrån mig; är det icke himmelsskriande, säg?

-- Jag skall strax gå, om ni ger mig på förhand
fem lispund äkta och oförfalskade guldstänger! genmälde
Larsson med en listig blinkning.

-- Se här har ni dem, svarade doktorn och räknade
med en viktig min, så godt kedjorna tilläto honom, fem
nya vedträn, som stodo vid muren.

De båda dårarne sökte öfverlista hvarandra, båda
för att åtkomma sin själs hemliga åtrå, den enda lysande
punkten i deras förfärliga mörker.

Konungen trädde nu fram och gaf befallning att lösa
fången i högra rummet ifrån hans kedjor. Det skedde,
men tycktes ej göra synnerligt intryck.

-- Ni är nu fri, sade konungen, och om ni är den
som ni föregifver er vara, skall ni snart lämna detta hus.
Svara mig: kan ni bevisa att ni verkligen förvandlar
järn till guld?

-- Det angår er icke, svarade doktorn snäsigt.

-- Vet ni hvem jag är?

-- Ni är en af de vanliga narrarne, som gapa
munnen ur led efter en hand full stoft.

-- Jag bryr mig icke om guld för dess egen skull,
men jag vill göra någonting godt därmed, sade konungen,
förlägen inför en dåre.

-- Vin, flickor, tärningar ... hvad behagas? Sådant har
ni ju utan min tillhjälp. Makt, ära, landvinningar ...
smakar det efter mer? Gå hem och lägg er, fattige
kung! Det som skall komma, det kommer medan ni
sofver. Minns, att konungars konung har sagt er det!

-- Ni känner mig?

Doktorn smålog föraktligt.

-- Nåväl -- sade konungen, som ville göra ännu
ett försök -- om ni kan förvandla järn till guld, vill
jag erkänna att ni är mäktigare än jag. Och jag begär
ej en sådan tjenst för intet.

Dåren hånlog.

-- Hvad skulle ni, lilla obetydliga snömajestät, kunna
bjuda de vises konung, som är spärrad bland dårar?

-- Ni önskar att återbekomma en ring?

Dårens bruna ögon blixtrade.

-- Ni skall få honom, när ni fyllt min skattkammare.

Åter hånlog de vises konung, spärrad bland dårar.

Konungen framtog medaljongen, som hängde vid en
silkessnodd på hans bröst, och visade ringen.

-- Tag er till vara, sire! utropade Paul Bertelsköld.

Men det var för sent. Effekten var ögonblicklig.
Dåren kastade sig öfver den häpne monarken, grep
honom med en tigers vildhet om halsen, och hade icke
Paul, som bevakade alla hans rörelser, snabbt kastat sig
emellan och frånryckt vilddjuret dess offer, så hade det
varit slut med Gustaf III:s regering, utan att all Sveriges
makt förmått bindra det.

-- Ma foi -- sade konungen med ett lugn som
motsades af hans bleka kinder -- de vises konung är
icke blid mot oss andra ovise monarker. Kom, Bertelsköld;
jag har hört nog.

Dörren stängdes, och konungen aflägsnade sig. Han
hade nog af guldmakarekonsten.

Dåren blef kvar. Men hans mörka inre hade råkat
i ett förfärligt uppror. Han sprang som en rasande mot
murar och dörrar. Han klättrade med otrolig vighet
uppför släta väggen till det högt placerade lilla förgallrade
fönstret och slog sitt hufvud emot dess järngaller.
Han ropade öfverljudt att han ville begrafva hela
jorden i grus, om man ej återgaf honom den klenod,
som beherskade stjärnorna och efter behag förändrade,
uppehöll eller sammanstörtade hela världsbyggnaden.

Först senare på kvällen hörde väktarne larmet tystna
och vågade sig in, för att åter pålägga den rasande
dåren hans kedjor. De funno honom orörlig utsträckt
på golfvet. De vises konung var död bland dårar.

Hopkrumpen i sitt hörn, satt den gamle Larsson
och betraktade sin olyckskamrat med häpna blickar. En
gnista af förstånd tycktes skimra igenom hans vansinnes
natt. Dunkla hågkomster från forna tider, när bibeln
dagligen lästes uti hans faders hus, tycktes finna en väg
till hans läppar, och han mumlade sakta för sig själf:

»Tag vishet till dig, ty hon är bättre än guld, och
hafva förstånd är ädlare än silfver.»

»Men denna världens vishet är en galenskap inför
Gud. Eftersom skrifvet är: Han griper de vise i deras
klokhet.»

--


14. Andra pröfningen.Ihågkommande gamla mormors missnöje öfver trettonde
berättelsen, hade fältskärn här funnit en passande anledning
att bortskicka de små för att sprita näfver åt honom därnere,
hvarför de voro frånvarande under detta kapitel.

Hvar håller grefve Bertelsköld till, som ej synts här
på så länge? frågade någon en afton i »Svenska
Botten».

-- Han är sjuk, sade en.

-- Han är galen, sade en annan.

-- Han har blifvit from -- inföll en tredje -- och
det kan komma på ett ut.

-- Jag har hört sägas, att han blifvit katolik, menade
en femte. En förklädd nunna har omvändt honom.

-- Tusan! Det låter höra sig. Hon är förmodligen
ung och vacker? Det kallar jag ett ganska förståndigt
skäl att ändra sin religion.

-- Ifall man råkar ha någon sådan. Ha vi icke
en förordning mot lyx och öfverflöd?

-- Hahaha, säg det där åt biskoparne.

-- Biskoparne äro af samma tanke.

-- Gratulerar. Det vore icke så oäfvet att söka
ett pastorat, när man fått nog af riksdagsgrälet. Jag
skulle minsann predika för bönderne.

-- Det vore kostligt. Jag undrar hvilken text du
då skulle välja.

-- Upplysningen, det förstås. Jag skulle berätta
dem, att bibeln är en gammal utsliten prästlögn, att
katekesen är uppfunnen för att slå dumma pojkar i
skallen, att kyrkan är gjord för en förmiddagslur, och
att den så kallade religionen är ganska nyttig, dels som
kapson för istadigt folk och dels som en enkom inrättad
fårklippningsmaskinHär anmärkte fältskärn:

Det är ett stort misstag att anse religionsföraktet ha inkommit
i Sverige under Gustaf III. Det inträngde under hela
den föregående frihetstiden, i synnerhet mot slutet, genom
tidens öppna remnor från Frankrike, och utsädet var sådt
långt förut, innan det gick i ax under Gustaf III och mognade
under franska revolutionen till skörd..

-- Nej, hör den kättaren! ropade flera röster.
Håller han ut så där, så blir han med tiden allraminst
kardinal.

-- Men hvad återstår, sedan man bortsopat det
gamla skräpet?

-- Friheten, upplysningen, filosofin och -- moralen.

-- Skönt. Huru många dukater vann du i går på
biribi af din nästa?

-- Bara sextio, svarade den tillfrågade lugnt.

-- Och huru många flickor ha för din skull hoppat
i Norrström?

-- Jag har glömt att räkna dem.

-- Nej, gode herrar, kardinal är för litet; han
måste bli påfve! sorlade högljudt det muntra sällskapet.

Midtunder detta gyckel trädde Bernhard Bertelsköld
in och frågade efter öfverste Sprengtporten. Han var
blek, allvarsam och bar ett ärr öfver vänstra ögat. Af
det forna hånlöjet på hans läppar syntes intet spår.

Sorlet förstummades. Det var någonting hos den
nykomne, som band alla tungor. Han hade aldrig varit
älskad af sina bekanta på klubben, men desto mera
fruktad för sin spetsiga tunga och sitt olidliga hånlöje.
Där fanns således en stark lust att förödmjuka honom,
så mycket mer som han misstänktes att ha genskjutit
klubben på politiska smygvägar.

En enda bröt tystnaden, och det var samme unge
kornett, som man velat utnämna till påfve och som
var begåfvad med en utomordentlig svårighet att hålla
sin mun.

-- Nej, se här kommer Bertelsköld -- utropade han
-- just enkom för att slita en högst invecklad fråga.
Några påstå att nunnan, som omvändt grefven till katolska
läran, var fin under ögonen som en spansk månskenskväll,
men andra påstå att hon varit bjuden till


brudtärna när Ludvig XIV gifte sig med madame Maintenon
för en sjutti eller åtti år tillbaka.

Bertelsköld teg. Han var långtifrån klar inom sig.
Han förekom sig själf som en leopard med afhuggna klor.

-- Jag ber om ursäkt, ifall vi misstagit oss, fortfor
kornetten gäckande. Det finns andra som påstå att
grefven har blifvit muhamedan. Allah är stor och Muhamed
är hans profet.

-- Är baron Sprengtporten i klubben? frågade Bertelsköld.

-- Vi vänta honom hvart ögonblick, och emellertid
kan grefven fördrifva tiden med att berätta oss sin 
omvändelse, svarade en annan af sällskapet, som började
finna skämtet roligt. -- Kan grefven första hufvudstycket
utantill?

-- Nej, var så god och mässa någonting för oss;
det skulle vara högst uppbyggeligt! inföll en annan.

-- Eller predika för oss om de sadducéers surdeg!
föreslog en tredje, som ville lysa med sin bibelkunskap.
-- Vi äro alla sadducéer; vi tro ej på köttets uppståndelse
under annan form än en biffstek, som vänder om
från sin graf.

-- Och vi ha just roat oss med att afsätta vår
Herre. Gubben är gammal, och urverket brhöfver reparation.
Vet ej grefven af någon annan urmakare?

-- Tror grefven på Sancta Brigitta?

-- Tror grefven på fan?

-- Naturligtvis, On revient toujours à ses premiers
amours. Grefven och fan äro gamla bröder.

-- Fi donc, mina herrar, här luktar svafvel. Finns
här ingen sirap? Grefve Bertelsköld dånar!

Grefve Bernhard dånade icke, men han såg ut att
kunna göra det. Han var mycket blek. Det var hans
förgångna lif som nu vände sig mot honom hvasst som
törntaggar. Det var hans första yttre strid mot den värld
han förnekat, och nu gällde det att välja sin fana.

-- Mina herrar -- sade grefve Bernhard, i det han
med en våldsam ansträngning undertryckte sin kokande
vrede -- jag skall icke predika för er, men om I tilllåten,
skall jag berätta er ett litet reseäfventyr från
Spanien.

-- Gör det, gör det! Berätta oss något intressant
kärleksäfventyr! gycklade åhörarne.

-- Jag reste engång -- berättade Bertelsköld --
genom de torra bergstepperna i Nya Castilien och La
Mancha från Toledo till Villafranca i Andalusien. Landet
saknade ej sina pittoreska behag, och mulåsnedrifvaren,
som var min vägvisare, upphörde ej att beprisa sin
hembygd som det skönaste land under solen. Ofta, när
jag såg de höga bergtopparna förgyllas af aftonrodnaden
eller vägen slingra sig bredvid förfärande bråddjup, var
jag färdig att instämma i samma loftal. Men åter när
jag såg detta land så öde och ofruktbart, och när jag
ej fann en enda uppfriskande källa att släcka min törst
i den brännande solhettan, endast grumligt vatten eller
hetsande vin, då längtade jag därifrån, fastän jag ville
öfvertyga mig, att ingenting borde vara behagligare än
en resa i dessa bergstrakter. Slutligen nedstego vi från
bergen och nalkades Andalusiens herrliga slätter, genomströmmade
af otaliga vattensprång, mellan hvilka den
klara Guadalquivir majestätisk och lugn flöt sin stilla
bana till hafvet. Huru helt annat var icke detta land,
än de brännande ödemarker, från hvilka jag kom! Luften
var så ren, himlen så blå, fåglarna sjöngo, och fälten
doftade af hälsa. Det förekom mig som om frid och
välsignelse hvilade likt en himmelsk förklaring öfver
denna sköna nejd; men min vägvisare var af annan
tanke. Han fann Andalusien platt och tråkigt, han längtade
tillbaka till ödemarkerna och deras grumliga källor
och begabbade mig som en dåre, när jag ej ville vända
med honom tillbaka. Hvad synes er, mina herrar?
Hvilken af oss hade rätt?

Åhörarne tego.

-- Jag tror icke -- fortfor Bertelsköld -- att mången
af er skulle ha varit af annan mening än jag. Och likväl,
när I sen en vandrare träda ut från denna världens
torra öknar, från den outsläckliga törsten och de nattliga
bråddjupen, till de sköna, lefvande vattukällorna i Guds
rike, då sägen I som mulåsnedrifvaren: hvilken dåre!
Jag vill icke tvista med eder härom. Men om I känden
det rike som I förakten, då skulle kanske mången bland
eder följa den evige vägvisaren och förvånas öfver sin
blindhet att så länge hafva sett lifvets ljus och likväl
stannat i skuggan.

-- Amen, sade den unge kornetten med gäckande
högtidlighet.

-- Men min bästa Bertelsköld -- sade en af de
äldre och allvarsammare i sällskapet -- tror ni då verkligen
att en sådan barnsaga som kristendomen skall
bestå inför förnuftet i upplysningens århundrade? Om
tjugu år finns ingen kristendom mer.

-- Om tjugu år1792. Fältskärns anmn. -- sade Bertelsköld -- skall det
kanske heta som engång förut, när världshistorien vändes
på sina hakar: »nu är eder stund och mörkrets makt».
Men när stunden är öfver, skall den eviga sanningen
åter frambryta klarare än någonsin förr, och hundra, ja
tusen år härefter skall kristendomen segrande utgå till
alla delar af jorden, medan »upplysningens århundrade»
kvarstår i tideböckerna som ett försvinnande moment i
mänsklighetens utveckling.

-- Topp! sade kornetten. Jag pretenderar ej att
lefva så länge, men finns någon annan kristendom kvar
efter tjugu år, än möjligen prästkragen, så bjuder jag
herrarne på en korg champagne.

-- Jag antager anbudet, i fall jag dåmera kan dricka
champagne, svarade Bertelsköld leende.

Det flyktiga löjet fann endast ett svagt eko. Det
glada sällskapet uti »Svenska Botten» var synbart förstämdt,
och i detsamma inträdde baron Sprengtporten.

-- Herr baron -- sade grefve Bernhard -- jag har
i er presence skymfat markisinnan Egmont, och ni har
begärt upprättelse af mig. Jag förklarar i dessa herrars
närvaro, att jag haft orätt, och frågar om ni anser mig
därmed ha uppfyllt hederns fordringar?

-- Fullkomligt, herr grefve! svarade Sprengtporten
öfverraskad. Och jag tillägger lika offentligt, att jag
ogillat ert handlingssätt, men icke betviflat ert mod.

-- Jag tackar er, sade grefven med en skymt af
den forne hofmannen. -- Och då herrarne här troligen
ej äro intresserade af att fortsätta vårt förra samtalsämne,
anser jag ändamålet med mitt besök vara vunnet
och önskar herrarne godnatt.

-- Det var f-n hvad herrarne se högtidliga ut, sade
Sprengtporten, när hans motståndare gått.

-- Det kommer däraf att vi suttit i kyrkan och
fått oss en ordentelig dusch, sade kornetten.

-- En riktig botpredikan, inföll en annan.

-- Han är förryckt, sade en tredje.

-- Nej, berätta nu någon mustig ungkarlshistoria,
annars drunkna vi alla i sirapen! hördes en fjärde
utropa.

-- Tålamod, sade chefen. Vi ha viktigare saker
att rådpläga om. Tiden nalkas.

-- Ändtligen! sorlade flera röster, och snart blef
hvarje synligt spår af Bernhard Bertelsköld och hans
omvändelse begrafvet i politikens brinnande ugn.

--

15. Den 18 Augusti.

Sommaraftonens sol hade helt nyss sjunkit i Mälarens
gömda fjärdar bakom Riddarholmen, när vaxljusen
redan begynte tändas i Stockholms kungliga slott. Där
var stor cour; gräddan af svenska aristokratin, diplomatiska
kåren och några de mest ansedde riksdagsmän af
alla partier voro »befallde» till slottet.

De vackra, praktfulla salarna glänste af ljus --
kungligheten skulle i prakten finna en ersättning för
makten. Allt var lyx, artighet, ceremoni, och likväl
kändes ej etikettens bojor tunga för andra än dem som
vid dem voro ovana. Solskenet på hofvets ansikten var
så oafbrutet som i Peru, där det aldrig regnar annat än
guld. Hit nådde ingen klagan från allt Sveriges rike,
intet nödrop från hungrande landsmän, intet oljud från
riksdagens stora ordfabrik, ingen hotelse från de öfverallt
i staden församlade klubbarna. Det var lugn i riket,
lugn på hofvet, lugn i allas uppsyn; djupaste lugn.

Men hvarför trängdes man så nyfiket kring den unge
konungen, när han klockan nio på aftonen visade sig,
nådigare småleende än någonsin förr? Hvarför betraktades
han öfverallt med förstulna, spejande blickar?

Hvad ville man läsa i de tvenne slutna böckerna, de
tvenne stora blå brandenburgska ögonen, som beherskade,
tjusade och gäckade alla? Man sökte där läsa Sveriges
morgondag, men han var oläslig som vägskimret på den
blanka sjön.

Det var ett sällsamt lugn. Det såg ut som hade
alla stojande krafter dykat ned under kvällens lugna yta,
för att osedda brottas uti det tysta djupet. Alla visste
att någonting skulle hända; många visste till och med
hvad. Och likväl låtsade ingen ana det minsta.

Man repeterade Thetis och Pelée. Det var den första
svenska opera; alla voro förtjusta, eller syntes åtminstone
vara det; konungen mest. Han korrigerade felen; han berömde
sångarne, framförallt sångerskorna. Han applåderade
styckets vackraste ställen; han bläddrade i notböckerna,
likasom för att åter läsa de smekande melodierna.

-- Och de säga att han tänker på en revolution,
den där! hviskade öfverståthållaren Rudbeck.

-- Hvem vet? hviskade riksrådet Kalling tillbaka.
-- Vi hade ändå gjort klokast att häkta honom.

-- Honom! Vet ni hvad han gjorde, när jag i
förmiddags hade audiens? Medan han talade med mig
om händelserna i Kristianstad, ritade han ett broderimönster
åt fröken Posse.

-- Men vi ha säkra underrättelser ...

-- Inbilla mig det! Tro hvad ni vill om anhanget,
men han själf är rädd. Besinna, det vore ju en riksolycka
att afbryta repetitionerna till den nya operan!
Se, nu sätter han sig till spelbordet med friherrinnan
Pechlin! Har hon en gnista af sin mans geni, så skall
hon titta honom i korten ...

Paul Bertelsköld stod icke långt därifrån. Han var
blek af ansträngning, ty han hade skrifvit långt in på
nätterna, skrifvit roller, men denna gång ej af det vanliga
slaget. Hans blickar följde markisinnan Egmont. Aldrig
hade hon varit så älskvärd, så strålande skön. Allt
bländades och tjusades, där hon gick fram. Själfva afunden
glömde sin slipade dolk, och man hviskade till
hvarandra, att sådan hade Gustaf IIJ:s drottning bort
vara -- ett motstycke till honom själf: öfverlägsen, kvick,
glad, behagfull och värdig i hvarje rörelse!

Paul kände sig på engång lycklig och djupt förödmjukad.
Var det icke denna samma förtjuserska, som
engång i kvällens ensliga månsken hade så svärmande
lutat sitt hufvud emot hans skuldra i Djurgårdens gömda
fristad? Men den af alla beundrade, den leende och
dock så stolta fransyskan bevärdigade honom ej med
med en enda blick.

Då kände han ett papper tryckas uti sin hand. Han
vände sig om, men budbäraren var försvunnen.

Det lilla parfymerade bladet brände i handen. Paul
smög sig till ett fönster och läste på fransyska: »Man
väntar er i gula förmaket.»

Det måste vara hon! tänkte han vid sig själf, och
hans hjärta begynte att våldsamt klappa. Få sekunder
därefter stod han obemärkt i det anvisade rummet.

Men i stället för markisinnan fann han en äldre
militär, vårdslöst utsträckt i soffan. Denna person var
en af dem som man måste tre gånger betrakta. Vid
första anblicken såg han enfaldig ut; vid den andra
gladlynt flegmatisk; vid den tredje listig. Det var
konungens och Hattarnes farligaste, slugaste och mest
oförsonlige motståndare, general Pechlin.

-- Sätt er, unge man, jag har något att säga er,
sade generalen med en krigares rättframhet och en förmans
ton, som ej väntar en motsägelse.


Paul förblef stående.

-- Som ni behagar då, sade generalen likgiltigt. Jag
känner er far, min unge herre. Vi ha varit politiska
motståndare, men jag respekterar hans tänkesätt och
han menar för väl med fosterlandet, för att vilja se sin
son på schavotten.

-- Hvad menar ers excellens därmed? frågade Paul,
mera förvånad än skrämd.

-- Jag menar -- fortfor generalen -- att vi snart
torde få upplefva ett nytt anno femtiosex. Ni kan ej
minnas det året, unge man, ni gick då i kolt, men jag
vill berätta er dess historia i få ord. Konungen ville
göra sig enväldig, men friheten var en för hård nöt att
knäcka; det misslyckades, och alla hans närmaste handtlangare
fingo bestiga schavotten.

-- Jag förstår ej ers excellens.


-- Ställ er ej enfaldig; ni förstår ganska väl. Kort
sagdt, ni är konungens handsekreterare och invigd i
hemligheten. Följaktligen pliktar ni med ert hufvud, när
katastrofen väl är förbi, i morgon eller i öfvermorgon.

-- Ers excellens ...

-- Bah, låt oss lägga af fraserna. Jag vet allt, och
det gör mig ondt om er far. Jag har därför beslutat
rädda er, medan det ännu är tid. Vill ni behålla ert
hufvud, ja eller nej?

-- Om det kan ske med heder, ville jag gärna
behålla det, svarade Paul leende.

-- Hedern och friheten äro oskiljaktiga. Hör därför
hvad jag nu som en vän vill anförtro er. Man säger
att ni skall vara en fantast, men jag talar till er som
till en förståndig yngling. Om ni icke innan morgonen
gryr har lämnat mig hela revolutionsplanen, som jag vet
att ni kan förskaffa mig, så är ni utan räddning förlorad.

Paul teg. Han kände blodet stiga till sina kinder,
men han hade inga ord för sin ytterliga förvåning.

Generalen missförstod hans tystnad.

-- Märk väl -- sade han -- att jag fordrar detta
er i fäderneslandets och frihetens namn. Se där mitt
skäl, som äfven bör vara ert. Men er belöning skall icke
därför blifva mindre. Ni har i ersättning för er tjenst
att välja en majorsgrad vid gardet eller motsvarande på
den civila banan, och i hvardera fallet fyrtiotusen daler
till ekipering. Jag tror det förslår.

-- Fyrtiotusen daler! Åt mig?

-- Hvad nu? Så ung, och redan inkommen i konsten
att preja! Jag kan öka summan till femtiotusen, men ej en
daler däröfver. Är ni galen, herre? Det är ju guld nog
att köpa ett helt riksstånd. Och dessutom -- fortfor
han, rättande sig -- är här ej fråga om det, utan tout
bonnement om att sauvera fäderneslandet. Är jag
förstådd?

-- Fullkomligt. Jag skall strax ha den äran att ...

-- Hvad? Bär ni kanhända planen hos er?

-- Jag skall strax ha den äran att rapportera till
hans majestät ers excellens' generösa anbud.

-- Hör på, min vän - sade generalen kallt -- är
ni klok eller galen?

-- Jag ämnade just fråga ers excellens detsamma.

-- Jaså. Uppriktighet mot uppriktighet. Ni vill
således hellre bli hufvudlös, än major? Ni vill hellre
störta, än rädda fäderneslandet?

-- Ers excellens kan vända sig till dem som äro
nog fala och nog fega att sälja sig åt den mestbjudande.
Jag vågar tro, att det är män af heder, och icke falska
förrädare, som skola rädda fäderneslandet.

-- Kors så uppbyggligt! Men mitt välmenta förslag
kan ju stanna oss emellan?

-- Jag inser ej hvarför jag skulle vara förbunden
därtill.

-- Nå, så anse alltsammans blott för ett skämt.
Adjö, min herre. Jag önskar er mycken lycka, när vi
träffas härnäst på Packartorget.

Paul bugade kallt och vände stolt honom ryggen.

Men öfver general Pechlins sluga drag flög, när han
gick, ett smädeligt löje.

-- Just sådan jag väntade honom! sade han till
sig själf. -- Jag tycker om folk som kör hufvudet i
väggen; de spara oss mycket besvär. Alla operor gå i kväll
efter noter. Konungen får nu veta att vi icke ha revolutionsplanen,
som redan i tre timmar varit i min ficka.
Han skall därigenom insöfvas i säkerhet och uppskjuta
allt till i öfvermorgon. Under tiden hinna våra pålitliga
regementen fram till Stockholm; monseigneur spatserar
i civil arrest, och republiken är färdig. C'est à merveille!
Dessa åsnor förtjena knappt att man leder dem
uti betslet.

Paul blandade sig åter i trängseln, med föresats
att begagna första tillfälle att varna konungen. Men
hans majestät satt ännu så sorglös vid spelbordet, som
hade han ingen annan krona i sikte, än hjärter kungs.
Markisinnan spelade med ett par diplomater och general Horn.

I detsamma tappade hon ett kort. Paul flög dit för
att upptaga det. Vid det han böjde sig ned, kände han
en ljum andedräkt vid sitt öra och hörde en hviskning,
så sakta som löfvens sus i sommarkvällen:

-- Gif akt, när jag slutar spelet!

-- Ah, monsieur le comte -- yttrade markisinnan
högt -- jag tackar er. Det är första gången jag sett er
buga så djupt.

-- Ungdomen gör sin reverens för skönhetens tron,
inföll den artige grefve Horn.

-- Det finns så många rebeller, yttrade den sköna
fransyskan vårdslöst. -- Men hvilka kort har ni gifvit
mig! Idel bönder och borgare! Det är ju afskyvärdt.
En kung, en dam och en knekt, men för resten hackor!

Paul drog sig tillbaka och observerade stum från
en fönsternisch det lätta sorlet, de fladdrande toiletterna,
smålöjet på alla ansikten, konungens lifliga gester och
glada infall, Pechlins godtrogna, enfaldiga min därborta
och markisinnan Egmonts sorglösa koketteri. Sof icke
hela detta rike på rosor?


16. Tomten med röda mössan.

Paul Bertelsköld stod tyst
och drömmande vid sitt
fönster, när ett friskt löje nådde
hans lyssnande öra. Det var
markisinnan Egmont som uppstod
från spelbordet och skämtade
öfver den rulle dukater
hon vunnit af engelske ambassadören.

-- Medgif, milord -- sade
hon -- att det är väl använda 
penningar. I morgon skall jag
köpa halfva riksdagen med ert guld, milord, och uppsätta
pretendenten Stuart på Englands tron.

-- Jag fruktar att ers nåd gör bet i spelet, svarade
den styfve engelsmannen, som ej tyckte om skämtet.

-- Hvem vet? Jag har aldrig haft lycka i kärlek;
följaktligen har jag tur i spel. Apropos af hasardspel,
ni har ett dåligt minne, gref Horn. Jag påminner mig
bestämdt, att hans majestät, som tycker om variation,
ibland skrifver sitt kungliga namn med f och ibland
med v. Men se där ha vi en som kan slita vår tvist!
Hvad säger ni därom, min bästa grefve?

Vid dessa ord närmade hon sig Paul.

-- Hans majestät skrifver sitt svenska namn Gustaf
och sitt fransyska namn Gustave, svarade Paul, med en
reflex af solskenet från markisinnans läppar.

-- Sade jag icke det? Ni måste berätta mig om
det är sant, att hans majestät har en ésprit familier,
en förskräckeligt ful tomte i röd mössa, som sitter grensle
öfver hans stol och dikterar för honom hans poetiska
inspirationer ... Er arm, om ni tillåter!

Och den vackra markisinnan fattade på sitt ogenerade
sätt den unge handsekreterarens arm, i det hon fortfor
att gyckla öfver konungens tomte.

Men efter hand hade de utan uppseende kommit
ur trängseln och befunno sig allena i ett sidorum, där
aktriserna i Thetis och Pelée en stund förut hade ombytt
kostymer. Då sjönk markisinnan ned på närmaste stol
och utbrast i tårar -- så häftigt, ohejdadt, oförställdt,
som en skolflicka gråter öfver en död kanariefågel.

-- Men hvad fattas er, madame? frågade Paul, förvirrad
af detta alldeles oväntade utbrott.

-- Ingenting; bry er icke om mig! svarade hon.
Jag gråter blott öfver detta usla lif och öfver mig själf.
Om ni visste hvad jag erfarit sedan tjugufyra timmar
-- ah, ni skulle gråta med mig, så karl ni är, och det
skulle kläda er, Bertelsköld! Ni har ett hjärta, ni! Men
jag vill ej göra er någon sorg, och därför skola vi vara
glada. Se nu på mig -- är det bra så där? Är jag ej
glad igen?

Och hon log så vemodigt, log så förtjusande, medan
tårarna ännu pärlade under hennes ögonlock, att detta
löje, långt mer än den ovana sorgen, lockade daggen
fram ur ynglingens ögon.

-- Anförtro åt mig det som oroar er! bad han. Jag
förmår ej mycket, men hela mitt lif tillhör er.

--  Nej, sade hon, icke nu, icke allt. I morgon
skall ni kanhända få veta mer. Och om oförutsedda
händelser skulle inträffa ... om vi ej mer skulle återse
hvarandra ... så vill jag ej att ni skall tänka illa om
mig. Ni vet, att vi stå på branten af en revolution?

-- Jag vet det, madame.

-- Allt kan lyckas, allt kan misslyckas. Och för
att lyckas, har kung Gustaf behöft tid och penningar.
Jag har förskaffat honom båda delarna. Fråga mig
icke huru. Nöj er med den försäkran, att konungen
skulle arresteras i dag af rådet, men det är uppskjutet
till i öfvermorgon, när trupperna anlända, och detta uppskof
kan rädda allt. Hvad penningarna angår, var han
ännu i dag middag fattigare än Carl Stuart, men sedan
tre timmar har han tillräckligt. O detta folk, detta folk,
som i sitt armod en dag var det ridderligaste, det stoltaste
i Europa, det köpes och säljes nu som en annan handelsvara!
Men hvad angår det mig! Jag är fransyska, jag.
Jag har tjenat Gustaf III för det att han är en högsint
kung och för det att jag engång trodde mig älska honom ...
Ni behöfver ej se så där mörkt på mig, Bertelsköld.
Jag skulle ej säga er det, om jag behöfde rodna för er.
Jag har älskat honom som man älskar en lysande meteor,
och min beundran har längesedan öfverlefvat drömmen
om min kärlek. Kort sagdt, han måste sauveras. Kunde
jag annat? Måste jag icke för honom uppoffra allt?

-- Ja, madame. Allt, utom hedern.

Markisinnan sprang upp. Hon darrade af vrede.

-- Och hvad ger er rättighet, min herre, att genomborra
mig med förgiftade pilar? Gode himmel, när har
jag fallit så djupt, att den förste, för hvilken jag öppnar
mitt hjärta, vågar påminna mig om min heder! Vet ni,
min herre, hvarför jag blef förvisad från franska hofvet
-- ja, förvisad genom ett artigt handbref från hertigen
af Noailles! Det känner man icke här, emedan jag ej
har nedlåtit mig att skryta därmed. Jag blef förvisad
för det att jag vid en cour på hofvet, när alla krökte
sig till golfvet för grefvinnan Du Barry, var den enda
som hade mod att vända henne ryggen.

-- Ni missförstår mig, madame. Jag är ur stånd
att förolämpa er med den gömdaste tanke uti min
själ. Jag sade blott hvad jag alla dagar har sagt till
mig själf.

-- Jag vill tro er, min herre; jag skulle icke tro
någon annan. I hvilken förskräcklig tid lefva vi icke!
Hvar är mannens ära? Hvar är kvinnans själfkänsla?
Den ena köps med en titel, den andra med ett kungligt
smålöje, och båda äro fala för guld. Vet ni, Bertelsköld,
jag är trött vid all denna uselhet. Jag har sett nog
däraf. Jag vill gå bort till det toma intet; det skall
blifva skönt att förgås. Våra filosofer säga ju, att det
finns ingenting bortom grafven; är det ej så? Jag vill
minnas att också ni gör anspråk på ett slags filosofi?

Paul häpnade. Han hade ej sedan en tid kommit
att tänka därpå. Han hade blott hört sin mor läsa högt
ur bibeln, när han låg sårad i det lilla jägarehuset. Nu
blef det honom plötsligt klart, att han hade framför sig
en afgrund af förfärande tomhet. Hvad skulle han svara?
Tidsandans mörka tvifvel satt där framför honom i den
skönaste hamn, väpnad med hela behagets tjusning, med
hela den första kärlekens förförande trollmakt och framkastade
lätt, i förbigående, en fråga på lif och död, om
tid och evighet. En rysning darrade genom det innersta
af hans själ; han hade velat svara: ja, ja, det finns
ingenting bortom grafven! ... Men han förmådde det icke,
han bäfvade för den tanken att detta hulda väsende
skulle för evigt förgås!

-- Nej -- sade han, emot sin vilja -- det kan
icke vara så. Det måste dock finnas en Gud och ett
lif efter detta.

-- Tror ni? Det är möjligt, ty filosoferne äro ej
bättre än alla de andra. Jag skulle önska det vore så.
I denna världen finns ingen frid. Jag är tjugufyra år
gammal, jag bar skrattat mer än mången annan åt lifvet,
men tro mig, jag har aldrig varit lycklig. Jag blef upptostrad
i ett kloster och kastades därifrån, ännu ett barn,
i armarna på en gammal roué, som jag hatade, tilldess
att jag lärde förakta honom. Två år därefter dog markisen,
jag var änka och skyndade att återtaga mitt fädernenamn.
Men dessa två år hade varit nog att förgifta
min tro på lifvet. Jag beslöt att skratta åt allt, och jag
höll ord. Min flyktiga beundran fäste sig vid den snillrike,
älskvärde svenske kronprinsen, när han var i Paris,
men mitt hjärta förblef tomt och kyligt som hans. Och
jag var likväl skapad, också jag, att älska som blott en
kvinna kan älska. Också jag kände stundom en längtan
att gifva mitt lif för en annan. Men jag förstod icke
mig själf. Jag reste af lust för ombyte och af nyfikenhet
att se ett sagolikt land, som icke liknade vårt. Jag
trodde icke, att jag bland dessa frostiga isar en dag
skulle finna er!

-- Madame ...

-- O, min herre -- fortfor den sköna fransyskan
vemodigt -- ni behöfver icke svara mig att ni har medlidande
med en stackars olycklig kvinna, som trott sig
vara stark och likväl är nog svag att anförtro er hvad
hon kanske hade bort sluta för evigt inom sitt hjärta.
Vi förstå hvarandra, och jag vet icke hvad som numera
skulle hindra mig att säga er allt. Jag har älskat er,
Paul, från första stunden jag såg er, och ni är min
första, min enda kärlek. Jag vet ej om jag bör förbanna
eller välsigna den stund jag såg er; jag vet endast
det, att hela min själ är er egendom!


-- Herminie ...

-- Håll, säg ej mer! Det finns heliga känslor, som
såras till döds af ett enda ord. Tror ni att jag skulle
sagt er hvad jag nu sagt, för att tigga om er genkärlek?
O, om ni trodde det, skulle det smärta mig mer, än om
ni förklarade mig ert dödliga hat! Nej, min vän -- låt
mig kalla er så, det är ett svalt ord, det skall kanske
lugna oss båda -- jag säger er detta emedan vi troligen
skola skiljas för alltid. Om ni med edra nitton år kunde
glömma att jag är fem år äldre än ni, så är jag för
stolt att en dag vilja se mig utträngd af en yngre medtäflerska,
och jag älskar er för mycket, för att vilja se
er bedragen på den flyktiga känsla ni tror er hysa för
mig. Nej, min vän, det som nu ger mig mod, är vissheten
att vi aldrig skola tillhöra hvarandra. Säg icke
mer, fråga icke mer! Säg mig blott att, ifall detta möte
skulle vara vårt sista, ni någon gång vill tänka med
vänskap på en kvinna, som icke är så kokett, så lättsinnig
och kanhända så ovärdig er aktning, som hon
synes för världen ...

-- Och om ni hundra gånger förkrossar mig med
dessa dunkla ord om en skilsmässa, som jag icke förstår,
så skall det ej hindra mig att säga er, Herminie,
att jag älskar er, att jag andas endast för er och att ni
skall tillhöra mig, om jag än måste strida mot en hel
värld och mot er själf, för att engång äga er! utbrast
Paul med hela hänförelsen af sina nitton år och sitt
glödande hjärta. -- Och ni tror att jag skulle afstå er
just i det ögonblick, när jag för första gången fått skåda
klart i er själ och för första gången förstår, att ni är
den ädlaste, högsintaste kvinna jag någonsin känt --
utom en! Ja, Herminie, ja, madame, ni skall få en rival,
men ej en sådan ni sade nyss, utan en som skall välsigna
vår kärlek och mot hvars hjärta ni skall kunna luta
er trygg som ett barn. Det är min mor, Herminie; hon
skall förstå er, hon tänker som ni, och hvem i den
vida världen skall då vara rikare än jag, som äger tvenne
sådana hjärtan!

Paul hade fattat hennes hand och tryckte den till
sina läppar. Då visade sig en kammartjenare i dörren
och anmälde, kanske icke ovan vid sådana scener, med
styf ceremoni, att supén var serverad.

Paul märkte honom icke. Han kände en het tår
droppa ned på sin hand.

Men markisinnan stod upp.

-- Farväl! sade hon med bruten röst. -- I morgon
vid denna tid är vårt öde afgjordt.

Därpå fattade hon hans arm och inträdde åter bland
gästerne, med den dansande gången, det lätta, flyktiga
löjet på sina vackra läppar och det förtjusande koketteri,
som hela hofvet beundrade.

-- Nu vet jag allt, ers majestät! skämtade hon.
Nu känner jag den fula tomten med den röda mössan,
som rider på ers majestäts stol, när ni skrifver, sire,
och som hviskar åt er de beundransvärda saker, hvarmed
ni förtjusar världen. Jag vore mycket nyfiken att
veta hvad han i natt har att säga er.


17. Den 19 Augusti.

Konungen hade användt en del af natten på brefskrifning
och därefter visiterat vakterna. Han hade nu
återvändt och satt tankfull, sömnlös, i kabinettet.

-- Huru mycket är klockan?

-- Half tre på morgonen.

-- Dagas det redan?

-- Ej ännu, ers majestät.

-- Lägg er i yttre rummet, Bertelsköld. Ni har
vakat mycket, och den dag som gryr kan pröfva våra
krafter.

-- Jag tackar ers majestät, jag är ej sömnig.

-- Sof, min vän, sof! Medan åkermannen sofver,
mognar fältet till skörd. Ni lofvar ju att säkert besörja
mina bref till hertigen af Södermanland och till grefve
Vergennes?

-- De skola expedieras vid daggryningen.

-- Godt. Ni är trogen och pålitlig, Bertelsköld.
Jag trodde ni var en raisonneur, som de andra.

-- En hund är också trogen, ers majestät. Jag
tjenar ej min konung för enväldet, utan för friheten.

-- Det är bra. Jag skall ej glömma er, om jag
lefver till aftonen. Faller jag, så lämna åt hertigen min
blodiga skjorta.

-- Det skall ske.

-- Ni tror då att jag skall falla?

-- Jag tror att ers majestät skall segra.

-- Bed Gud därom. Baron Pechlin bedrog er,
när han ville köpa revolutionsplanen. Han hade den
hos sig, likasom han kände mitt bref till konungen
af Frankrike. Egmont hade rätt: Du Barry har förrådt oss.

-- Vågar jag fråga ers majestät hvarifrån markisinnan
Egmont anskaffat penningar?

-- Markisinnan? Hvad vet ni därom?

-- Jag vet endast att hon utverkat uppskof med
rådets planer och anskaffat penningar på ett sätt som
för henne själf måste innebära en fara.

-- Min Gud, och det har ni ej sagt mig förut!
Hon har ej nämnt ett ord därom. Jag förstår nu allt.

-- Jag besvär ers majestät att vaka öfver hennes
lif och säkerhet. Hon är omsnärjd af kabaler och afund.
Hon har engång förut varit nära att falla ett offer för
dem. Ett sauvegarde vid hennes hotell vore kanske ej
öfverflödigt.

-- Jag skall ge Taube order därom. Men hvilken
fara kan hota henne? Besynnerligt! ... Huru mycket är
klockan?

-- Tre.

-- Det är tid att sofva. Ni afbidar vidare order.

Konungen kastade sig oafklädd på en soffa, och
Paul aflägsnade sig. I yttre rummet nickade vakthafvande
adjutanten i en fåtölj. En gammal kammartjenare
betraktade melankoliskt spännena på sina skor.
En lampa i taket flämtade som uti ett sjukrum. Ett
rike var sjukt.

Paul ställde sig vid ett fönster. Framför honom
låg den svenska hufvudstaden, ännu höljd i nattens
dunkel, och endast långt i det fjärran öster syntes en
svag strimma i skyn öfver hafvet förkunna den gryende
dag, som skulle afgöra Sveriges och dess konungars öde
för en mansålder framåt.

Allt var tyst. Stockholm sof, Sverige sof, Finland
sof. Den långa aftonen var förliden, visaren på frihetstidens
urtafla pekade på midnatt, och morgonen af Gustaf
III:s tidehvarf dagades vid horisonten.

Efter tjugu minuter ringde konungen, och Paul
kallades in.

-- Hvad tror ni om markisinnans ring?

-- Jag anser den hafva sitt värde af gifvarinnan,
svarade Paul, som häri var en fullkomlig fritänkare
och icke anade huru nära klenoden rörde hans egen
släkt.

-- Ni hörde likväl, att den förryckte guldmakaren
tillskref ringen öfvernaturliga egenskaper.

-- Ja. Hvarför skulle han annars varit förryckt?

-- Det gifs likväl saker som vi ej kunna förklara.
Men ... sätt er till skrifbordet! yttrade konungen efter
något betänkande.

Paul lydde, i förmodan att det gällde någon viktig
order rörande revolutionen. Konungen dikterade:

»Min bästa baron! Jag gjorde i onsdags den reflexion,
att vårt gamla bollhus är den miserablaste
teater i Europa och i denna egenskap endast kan öfverträffas
af dess invånare, Stenborgs svenska teatertrupp.
Det är skada på en vacker konst och ett vackert språk.
I händelse jag skulle falla genom någon oförutsedd
händelse, så testamenterar jag åt er min idé att uppföra
en ny teater vid Norrmalmstorg, där jag äfven
ämnat placera en staty af konung Gustaf Adolf. Min
mening är, att svenska teatern icke kan uttränga den
fransyska under annan form än i operan, som, förenande
i sig teaterns, musikens, målarekonstens och
plastikens alla resurser, försonar örat äfven med hårdare
språk än vårt. Bland föremål, värdiga en upphöjd
smak, rekommenderar jag för vår scen Birger Jarl och
Gustaf Vasa. Detta, ifall vi ej mer få tillfälle att konferera
härom. I annat fall vill jag, med ert bistånd,
draga försorg om att Sverige ej länge skall sakna ett
tempel för sånggudinnorna.

Eder väl affektionerade »

Konungen underskref »Gustaf». -- Han hade tid
att tänka på allt. I det ögonblick kronan vacklade
på hans hufvud och farorna närmade sig med hvarje
pendelslag, hade han sömnlös tänkt på de svenska sånggudinnorna.

-- Till hvem skall jag adressera brefvet? frågade Paul.

-- Till baron Ehrensvärd ... Huru mycket är
klockan?

-- Tre kvart på fyra.

-- Säg till att man väcker mig klockan sju.

Paul gick. Lampan brann allt mattare i förrummet,
och den tidiga sommarmorgonen begynte gry öfver
Valdemars udde på Djurgården i nordost. Uttröttad af
nattvak, sjönk ynglingen ned på en stol, med hufvudet
lutadt mot fönsterkarmen, och somnade mot sin vilja
så tungt, att han icke vaknade förrän solen redan stod
högt på himmelen.

Bestört sprang han upp. Klockan var redan åtta,
frisören var kommen, och kammartjenaren var sysselsatt
att kläda konungen. Gustaf III bar på denna märkvärdiga
dag svarta silkesstrumpor och skor med aflånga
silfverspännen, svarta benkläder, en enkel blå rock med
förgyllda knappar, vanlig officersvärja, opudradt, bundet
hår och trekantig hatt utan plym.

Efter att hafva gjort en promenad till häst, lämnade
konungen sina rum klockan före tio. Hans
annars lugna och klara blick var fördunklad af tårar. Men
Gustaf III var vacker i detta ögonblick, när han, spelande
om sin krona, gick att rädda sitt rike från Polens öde.

Han begaf sig till rådkammaren, och det var riksens
råd som började revolutionen genom den trotsiga
fordran, att konungen skulle uppläsa det bref som han
natten förut hade mottagit från hertig Carl. Han vägrade,
och en liflig ordväxling uppstod. Några de häftigaste
bland riksråden ville genast försäkra sig om hans
person och fråntaga honom värjan. De hade ju redan
låtit iordningställa de rum där han skulle hållas fängslig
på Kastenhof.

Riksrådet grefve Kalling, som af rådet var beklädd
med oinskränkt myndighet uti Stockholms stad, ville
hindra konungen att lämna rådkammaren. Darrande
af vrede, såsom man aldrig sett honom förr, slet
Gustaf III sig lös, kastade sig på sin väntande häst och
red till artillerigården, där han mönstrade trupperna.
»Svenska Botten» och många andra officerare hade
redan samlat sig kring hans person, och i spetsen för
denna skara af tillgifne begaf sig konungen till fots
tillbaka till slottet. Från denna stund rullade händelserna
utför en sluttande bana, och opinionernas medvind
växte till storm.

Paul Bertelsköld hade på morgonen varit upptagen
af konungens order och fick först klockan elfva på
förmiddagen ledighet att gå ut. Han skyndade till markisinnan
Egmonts hotell vid Drottninggatan, men det var
icke lätt, den dagen, att bana sig väg. Hela Stockholm
var i rörelse, och alla de största gatorna fyllda af folkhopar.
Ett rykte hade gått som ett åskväder öfver
staden, att något var på färde, icke mot rikets, utan
mot konungens säkerhet.

När Paul öfver Norrmalms -- numera Gustaf Adolfs
-- torg ville vika åt vänster, för att sedan åt höger
inkomma på Drottninggatan, spärrades vägen af flera
hundrade sjömän, gesäller och järnbärare, som villrådige
skockat sig kring en ovanligt storväxt och groflemmad
karl, klädd i en luggsliten blå vadmalsjacka,
talgade becksömsstöflar och ett slags studentmössa på
sned öfver örat. Denna figur, hälften herre, hälften
dräng, och för resten af ett godmodigt, jovialiskt utseende,
hade onödigt nog -- ty han var i alla fall



ett hufvud högre än alla andra -- klifvit upp på en
bodtrappa och höll därifrån en sorts tal, hvars välkända
brytning genast röjde en finne från Åbotrakten.
Skada blott, att de längre bort stående kunde af talet
uppfatta endast spridda ljud, ty åhörarne sorlade och
skreko i kapp med talaren.

-- Hvad säger han därborta? frågade Paul, som ej
slapp fram och till sin förvåning igenkände sin gamle
hederlige Eudoxius Lejonfäll, Leo benämnd, f. d. teologie
studerande vid Åbo akademi.

-- Han gormar något om att det läker i skeppsrummet,
skutan kränger och finnarne brassa klyfvarbommen,
svarade den tillfrågade, en matros från flottan
med en ofantlig tuggbuss vid hvardera kindbenet.

-- Vi lära allt få en styf bris och svenskarne
gjorde klokast att vända rodret och hissa kunglig flagg,
återtog Paul i samma ton. Han kände ganska väl
Sprengtportens hemliga beskickning till Finland, i afsikt
att börja revolutionen i Borgå och Sveaborg.

-- Nej så, hjärta i min talg, vi segla i finnarnes kölvatten!
svor matrosen, förnärmad uti sin svenska ambition.

-- Lefve friheten! Åt fanders med finnkole! skreko
flera röster.

-- Ned med den grofva lurken därborta på trappan!
I Rosenkammarn, att klappa smöret ur honom! ropade
andra.

Det såg betänkeligt ut för vännen Leo och, hvad
som var värre, för konungens sak.

-- Finns här ingen student? hördes den misslyckade
talarens grofva basun i larmet, ty han begynte komma i
trångmål för sina farliga nyheter.

Men om där ock fanns en student i hopen, teg
han visligen, ty församlingen bestod just af sådant folk,
som Upsala studenter hvar afton brukade slåss med på
gatorna.

Paul makade sig småningom närmare och lyckades
obemärkt komma till trappan just i rätta stunden, när
redan ett dussin armar sträckte sig efter den finske
jättens luggslitna vadmalskrage och denne slog omkring
sig med van arm och orubbeligt lugn, men med ringa
utsikt att segra mot öfvermakten.

Med ett hopp var Paul vid hans sida och stötte
tillbaka de djärfvaste angriparne, i det han med hög
röst ropade:

-- Lefve konungen!

-- Kas perkele! Är du här? ropade Leo förtjust.
Vik opp ärmarna och låt oss klappa dem bruna och blå,
så många de äro. Lefve konungen!

Men i stället vände sig Paul till den uppretade
folkhopen och höjde åter sin röst så högt han förmådde:

-- Hvar redlig svensk, som i dag ropar: lefve
friheten! skall också ropa: lefve konungen! De vilja
fängsla vår kung, men det skall icke ske, så länge ett
ärligt svenskt hjärta slår. Och därför ropar jag än
en gång: lefve konungen!

--

18. Midtunder jubelropen.

Paul Bertelskölds korta tal gjorde synbarligen bättre
verkan, än den föregående talarens. Hopen sorlade
som förut, men meningarna voro delade.

-- Han ljuger, den adelsvalpen! skrek en spenslig
skräddaregesäll och höjde hotande sin fruktansvärda arm.

-- Hacka honom till sylta! ropade en hjältemodig
korfmakare.

-- Lefve friheten! skrek en alnshög sockerbagarlärling.

-- Men si, kungen skola de låta bli att kölhala,
mumlade matrosen med de två tuggbussarna.

-- Han är en bra kung, han står på folkets sida
mot herrarne, menade järnbärarne.

-- Därför tänka herrarne skära halsen af honom,
inföll en barberare, som aldrig rakade andra än rojalister.

-- Vet hut, och slå ej puder i ögonen på folk!
skrek en hårfrisör af motpartiet.

Folkopinionen vacklade hit och dit, då konungamakten
åter fick en farlig fiende i en af mösspartiets
mest slipade och förfarne handtlangare, samme Hallberg
som lät bruka sig till att värfva bönder vid riksdagen.
Han klef upp på en annan trappa och höll ett tal på
sitt sätt.

-- Si, nog är kungen bra -- sade han -- för den
som vill vara en hund och ta smörj, men jag är en enfaldig
bonde och tycker att svenskarne kunna så gärna
vara fria, som lyda pisken. Jag förstår mig ej på hvad
riksens råd har för sig, men det glunkas här i staden
att kungen tänker sälja Finland åt ryssen, och när herrn
blir enväldig, tänker han sälja åt holländarn all handel
med tobak och åt engelsman all handel med salt och
skrifva ut två riksdaler koppskatt på alla arbetare, som
det skall brukas hos turkarne; för si, herrn behöfver
pengar. Och fastän jag är bara en fattig bonde, så
menar jag, att rådet och riksens ständer fått nys om
saken och tänka korta af snärten på pisken.

-- Lefve friheten! skreko Mössornas anhängare allt
hvad de förmådde och begynte här och där dela ut
pengar till en skål för ständerna.

Paul och hans vän blefvo fullkomligt öfverröstade
och kunde tacka sin lycka att man glömde bort dem i
oväsendet. Det såg illa ut med konungens sak.

Då hördes plötsligt från trakten af Jakobs kyrka
det med hurrarop blandade sorlet af en annan, än
större folkmassa, och snart såg man konungen, omgifven
af flera hundrade officerare och en tallös svärm af alla
åldrar och stånd, komma gående från mönstringen vid
artillerigården. Han var varm af gåendet, hans stora
ögon blickade kring med mod och tillförsikt, och han
hälsade oupphörligt åt alla sidor. Så oemotståndligt var
intrycket af hans personlighet, att allt konstgjordt groll
i ögonblicket smälte bort som drifvor i vårsolen. Vid
hvarje gathörn tillväxte jublet, ökades folkhopen. Alla
fönster voro uppfyllda med hufvud vid hufvud, själfva
taken buro åskådare; blommor kastades från fönsterna.
Det var ett triumftåg, så mycket mera hänförande som
det var alldeles oväntadt och alldeles oförberedt.

Som en allt uppslukande svallvåg utgöt sig denna
människomassa nu öfver Norrmalmstorg, ryckande alla med
sig framåt slottet. Men entusiasmen smittar. Samme
handtverkare, matroser, järnbärare, som nyss förut hade
varit färdige att stena den som ropade »lefve konungen»,
sågos nu, bortförde af strömmen, instämma i samma rop.
Dagens vindflöjel var inom få ögonblick alldeles omsvängd
och pekade nu på full medvind för konungamakten.

-- Se -- sade kung Gustaf till sina följeslagare --
det blåser nordanväder!

Nordanvädret ansågs i alla tider för ett gynnsamt
tecken, och nordan blåste när Gustaf Vasa fordom
började befrielsekriget i Dalarna.

Paul Bertelsköld kunde ej motstå den allmänna
hänförelsen. Han uppsköt sitt besök hos markisinnan,
fattade sin vän under armen och följde folkströmmen.
Men utom konungen och hans officerare, insläpptes af
vakten endast några få personligen kände, och bland
dem var Paul, som drog med sig Leo.

De stannade på borggården, medan konungen i
rapportsalen höll det korta, ljungande tal till officerarne
och underbefälet, hvarigenom revolutionen först proklamerades
och hvari han högtidligen afsvor enväldet på
samma gång som han fordrade en damm emot anarkin.
Alla utom baron Cederström svuro honom trohet. Deras
hurrarop hördes ned på borggården.

-- Hvad skall det betyda? frågade Leo.

-- Det betyder, att vi fått en konung i stället för
en namnstämpel, svarade Paul.

-- Men hvarför titta de gamle herrarne därborta så
oroligt ut genom fönstret?

-- Det är riksens råd, som öfverlägger i rådkammaren,
om det ej varit klokast att arrestera konungen
för två timmar sedan. Gif akt på herrarnes förlägna
miner! De tycka ej om hurraropen därinne. Makten
är så frestande; de ha så länge varit själfve allrådande
herrar, att de ej utan innerlig hjärtängslan åter se sig
degraderade till undersåtar, såsom vi andra. Jag förmodar
att de redan hafva vakt framför dörren.

Så var det. Rådet, som velat arrestera konungen,
var nu själf bevakadt och inspärradt. För att de afsatte
småkungarne åtminstone ej skulle lida lekamlig nöd,
serverades deras middag på stället, men »aptiten var
icke synnerlig», säger härom ett samtida ögonvittne.

Det dröjde ej länge, innan konungen åter visade sig
med sin talrika svit, steg till häst och red med blottad
värja kring staden, öfverallt följd i hälarna af den jublande 
folkmassan. Han hade knutit en hvit näsduk kring
armen, och snart sågos flera tusende dylika fältbindlar.
Man trängdes omkring honom, man kysste hans kläder;
man grät och hurrade på en gång. Alla trupper svuro
honom trohet, kedjor utspändes framför slottsportarna,
och kanoner framkördes. -- Man kunde ju ej veta, att
de voro oladdade, ty artilleristerne stodo bredvid dem
med brinnande luntor.

En makt fanns ännu, som hade kunnat försöka motstånd, 
och det var ständernas hemliga utskott, som så länge
representerat den högsta, suveränaste folkviljan. Men 
desse herrar förlorade, likasom rådet, alla koncepter, 
och när de en stund hade skrikit om hvarandra, utan att 
komma till något beslut, läste sekreteraren gravitetiskt 
in protokollerna i skåpet, förklarande att hans befattning 
nu vore slutad.

Medan på detta sätt revolutionen utbredde sig kring
hela staden och Stockholm böljade som ett oroligt haf,
skyndade Paul Bertelsköld med klappande hjärta till
markisinnan Egmonts hotell. Han fann en vakt vid
porten, stående lugn med gevär på axel. Intet anfall
hade skett, ingen fara var att förmärka. Något lugnare,
ilade Paul uppför den hemliga trappan.

Dörren var stängd. Han klappade på. Ingen öppnade.

Han skyndade åter ned och sprang uppför stora
trappan. Här var dörren oreglad. Paul kunde ej påminna 
sig att detta händt någonsin förr. Men i dag var
allt förklarligt. Alla domestiker, äfven Babette, 
voro ute på gatorna.

Med hastiga steg gick Paul genom den glada, praktfulla, 
öde salongen, därifrån in genom stora förmaket,
sedan igenom två eller tre inre rum, lika öde som salen,
tilldess att han, tyst och med återhållen andedräkt, 
öppnade dörren till markisinnans innersta kabinett.

Hvilken syn! Den vackra fransyskan låg där, klädd
i sin hvita morgondräkt, men själf nästan ännu hvitare,
utsträckt på en liten hvilsoffa beklädd med ljusblått
siden. Hon tycktes sofva, men hennes bröst höjde sig
icke; det rika, bruna håret föll, till hälften upplöst, öfver
den halfblottade skuldran. En hårnål af diamanter, som
fäste hennes morgonhufva, skimrade mot dagen; en
hvit ros var fästad vid barmen. Ögonen voro slutna,
läpparna slutna. Uttrycket i hennes ansikte var strängt
och allvarligt -- den leende, liffulla gestalten, som nyss
tycktes lefva endast för nöjet och glädjen, var nu en
staty af marmor med evighetens allvar utbredt öfver sitt
sköna anlete.

Paul stannade ett ögonblick, själf en bild af den
stela marmorn. I nästa ögonblick kastade han sig på
knä bredvid den sofvande och kysste hennes hand.
Handen var ännu varm. Han kysste hennes panna,
hennes läppar: äfven de voro varma. Men hon andades
icke mer. Hon var död.

Detta kunde han icke fatta. Hans tankar stodo
stilla. Tiden tycktes honom ha stannat uti sitt lopp,
och allt syntes honom som en dröm. Han grät icke.
Han rasade icke. Han gjorde intet försök att återkalla
henne till lifvet. Han satt där stum, orörlig, tanklös,
ständigt betraktande denna sköna staty med det höga
allvaret öfver den hvita pannan och de slutna ögonlocken.

Bredvid soffan stod ett litet bord af mahogny, inlagdt 
med pärlemor. På detta bord låg ett bref. När
Pauls ögon mekaniskt föllo därpå, blef han varse sitt
namn i utanskriften.

Midtunder jubelropen.

Han bröt papperet, utan att veta hvad han gjorde, och
läste, utan att veta hvad han läste, följande ord på fransyska:

»Min högt älskade! Vi kunna icke tillhöra hvarandra; 
hvarför skulle jag lefva? Vredgas icke på mig,
att jag går från lifvet på samma gång som från dig!
Mitt lif har varit till ingen nytta; jag vill åtminstone att
min död skall medföra någon välsignelse. Vet således,
att jag förskaffat konungen af Sverige den tid och de
penningar, förutan hvilka han ej kunnat rädda sitt rike,
mot en ed, som jag icke kan bryta. Jag har svurit att
från i dag tillhöra en man som jag afskyr. Men Herminie
d'Egmont säljer sig icke. Min fordringsägare skall endast
hafva min andlösa kropp.

O min älskade, vi båda ha lefvat uti ett djupt
sjunket tidehvarf. Jag beklagar dig, som med rent hjärta
ännu står kvar. Men lef, min Paul, lef för det ädla,
det i sanning stora på jorden! Lef för en annan tid,
när mannen åter älskar sin ära, kvinnan sin själfkänsla,
folken sin frihet! Framför samma hälsning till konungen
af Sverige och till din mor. Och sedan -- tänk stundom
med vänskap på en stackars olycklig kvinna, som älskat
dig för mycket för att vilja kedja dig vid sin förspillda
lycka, och som i döden förblifver med ofläckad heder din

Herminie, markisinna d'Egmont.»

--


19. Ett namn.

Hvilket ändlöst jubel var icke
dessa dagar i Stockholm!
Det var icke en revolution,
det var en folkfest. Det
var icke glädje, det var yra.
Där flöt intet blod, men desto
mera öl, brännvin och drufsaft.
En klok man sade om
fröjderuset 1772, att det var alltför häftigt för att blifva
varaktigt.

Allt hade ju gått så öfver förväntan lyckligt. De
brinnande kanonluntorna hade ej förts till fänghålen.
De färdiga patronerna hade ej blifvit affyrade. De
spärrade tullarna hade icke förvandlat Stockholm till ett
fängelse. Kedjorna framför slottsportarna nekade att
de voro kedjor för friheten. Konungen hade ju själf
bedyrat, huru han ansåg såsom sin största ära att vara
»den förste medborgaren bland ett fritt folk». Och huru
mildt, huru hofsamt begagnade han icke sin seger!
Själfva de arresterade småkungarne blefvo snart frigifne,
och samme herrar, som på morgonen velat hindra sin
monark att lämna hans egen kungaborg, fingo på kvällen
den nåden att kyssa hans hand.

Efter de första hotande åtgärderna, efter häktningarna
och varningarna, följde snart de lugnande kungörelserna,
den frivilliga kungaförsäkran, benådningarna, belöningarna
och trohetsederna af höga och låga. Huru man beundrade 
den unge, vackre monarken med den milda och likväl så 
värdiga hållningen! Huru man trängdes omkring honom, 
hvar han visade sig! Kvinnorna kysste hans fötter, när 
han höll stilla med hästen midtibland folkhopen, och 
mången ibland den högdragna adeln, som nyss hade talat 
om konungen i en ton af förakt, täflade nu om den äran 
att få bära släpet af hans mantel vid den förestående 
hyllningen.

En enda fanns, som var likgiltig för det allmänna
jublet rundtomkring honom, och det var Paul Bertelsköld. 
Han hade vaknat ur sin första smärta och lefde
nu blott för en annan tanke, som stod med den uti
nära samband. Svärmisk i kärlek, svärmisk i hat,
hängde sig hela hans själ vid den bitterljufva trösten,
att när han ej fått lefva för den älskade, hämnas åtminstone hennes död.

Sent på aftonen af den märkvärdiga dagen blef
Paul kallad till konungen. Han måste lyda och gick.

Gustaf III hade varit stor denna dag -- icke därför 
att han segrat, utan därför att han förlåtit. Där
sken ännu kring hans panna denna triumfens kungliga
stolthet, som adlades af medvetandet att hafva räddat
sitt folk, ej endast sin krona. Men själfva det nästan
underbara i hans oväntade framgång tycktes uppfylla
honom med den känsla af ödmjukhet, som oemotståndligt
griper segraren på slagfältet, när han känner sig
framburen mot målet af högre, osynliga makter, mäktigare
än hans vilja, hans vapen och hans fältherresnille. 
Han betraktade den bleke ynglingen med en hög, ädel 
kungablick och sade till honom:

-- Jag har ej låtit kalla er, grefve Bertelsköld,
för att dela min glädje, utan för att dela er smärta.
Jag gladde mig åt att vår lyckliga revolution ej kostat
en enda droppe blod, och jag erfar nu att segern är
köpt för ett högt pris. Jag har vunnit ett rike, men
förlorat en vän. Vore jag icke som konung förbunden
att ställa mitt folks lycka högre än mina personliga
känslor, så skulle jag kanske tillstå för er, att jag 
förlorat mer än jag vunnit. Utan markisinnan Egmont
vore jag nu en fånge uti mitt eget slott. Det är
den enda tröst jag kan skrifva till grefvinnan, hennes
tant, i Paris.

-- Jag har en hälsning att framföra till ers majestät, 
sade Paul med låg röst och framräckte markisinnans
sista bref.

Konungen läste det, och hans blick mörknade.

-- Begär icke att veta mer om denna hemlighet,
sade han. Den person markisinnan antyder står utom
mitt rikes lagar, och äfven om han ej gjorde det, finnas
inga bevis. De brottsliges eget samvete må blifva deras
domare.

-- Hans namn, ers majestät! Af nåd endast hans
namn!

-- Hvad begär ni af mig? Denna lyckliga dag har redan 
mulnat af sorg; skulle jag ännu grumla den
med en hämnd? Nej, Bertelsköld, en hämnd skulle
här icke någonsin uppnå sitt mål, den skulle blott störta
er, störta kanhända mig i fördärfvet och sätta mitt rikes
mödosamt tillkämpade välfärd åter på spel.

-- Ers majestät behagade förliden natt yttra sitt
nådiga välbehag med mina ringa tjenster och tillägga
ett löfte att i afton ihågkomma mig. Vågar jag utbedja
mig detta enda namn, så skall jag anse mig mer
än kungligt belönad.

-- Nej, icke nu, åtminstone icke i dag. Ni är
ännu icke i stånd att beherska edra känslor, och ni
måste likväl göra det. Men om ni efter några dagar
begär att få veta en hemlighet, som det kanske vore
lyckligare för er att aldrig ha anat, så vill jag uppfylla
er önskan. I dag skola vi endast egna en saknadens
hågkomst åt denna högsinta kvinna, hvilken
är långt större än ni eller någon annan än jag kan
ana, men som hellre ville anses för en flyktig kokett,
än vara föremål för sin samtids beundran. Ja, hon
har rätt: vi måste lefva för den sanna storheten; för
friheten, upplysningen, vetenskaperna, konsten, humaniteten.
Jag vill följa hennes råd ... Jag och er mor,
säger hon! Er mor måste då vara en ovanlig personlighet,
ty markisinnan Egmont var sträng mot sitt kön.
Framför till grefvinnan, er mor, min compliment och
min önskan att få se henne presenterad vid hofvet.
Jag vill påminna mig att hon är en född grefvinna
Stenbock?

-- Min fars första maka var en grefvinna Stenbock,
men jag är en son af hans andra gifte, svarade Paul,
rodnande mot sin vilja. Det fanns någon som kom
honom att glömma till och med markisinnan Egmont,
och det var hans mor.

-- Ah, nu minns jag -- återtog konungen, som
kände alla adliga ätter i riket -- er mor heter Falkenberg
i sig själf.

-- Det var min farmor -- svarade Paul och tillade
med säker röst: -- min mor är född Larsson, borgaredotter
från Vasa.

Konungen smålog, kanhända för att dölja en viss förlägenhet, 
ty att presentera en borgaredotter vid hofvet, vore
hon också en nybakad grefvinna, kunde ej gärna komma
i fråga. Men han fann sig genast och sade förbindligt:

-- Ni tillhör således Vasaätten på möderne. Namnet
är så kärt för mig, liksom för hvarje svensk, att jag
önskade kunna göra något för Vasa stad, och därom
vill jag vid tillfälle rådgöra med er mor. Men ni 
behöfver hvila och lugn, min bästa Bertelsköld. Huru
lång tjenstledighet önskar ni?

-- Jag skall vara tacksam, om ers majestät tillåter
mig att vistas en månad på Falkby.

-- Det beviljas. Önskar ni något annat? Till
exempel en kammarjunkaretitel?

-- Jag tackar ers majestät. Jag förstår ej sätta
värde därpå.

-- Er mor är finska, jag förlåter er att ni har
ert eget hufvud, genmälde konungen vänligt. Jag får
då rätta mig därefter och skall söka att utfinna något
som är bättre i er smak. Au revoir.

Paul gick, med ett törne i hjärtat.

Därefter följde de märkvärdiga dagar, när revolutionens 
verk fullbordades med en laglig stadfästelse. Den 20 
Augusti togs ed af alla rikets kollegier och
af Stockholms borgerskap. Den 21 Augusti församlades
de nyss så enväldiga ständerna, för att på folkets tron
uppsätta en konung. Historien har vittnat om denna
dag, och berättelsen stiger blygsamt i skuggan, blott för
att plocka en trampad, förgäten blomma från den breda
kungsvägen.

Det var då konung Gustaf höll det skönaste bland
alla hans många sköna tal, och det gick som en 
solblink kring hela Europa. Det var då han uppläste sin
frivilliga kungaförsäkran och framlade för ständerna den
nya regeringsformen, hvilken lydigt antogs med trefaldigt
ja och skyndsamt undertecknades. Aldrig har en 
statsförändring blifvit lyckligare genomförd, snabbare erkänd.
Öfver hela det trötta riket flög med detta rykte det
gladaste eko, och Sprengtporten med sina finnar anlände, 
efter finnarnes vana, en postdag för sent. Endast
några bland de utländske ministrarne läto undfalla sig
förbittrade, hotande ord om grannarnes pligt att »försvara 
Sveriges frihet».

Ingen gaf akt därpå. Under folkets jubel bars
frihetstiden till grafven, och samma dag gömdes i 
katolska kyrkogården ett vissnadt kvinnohjärta, brustet
bland främlingar, för hvilka hon okänd dött.

Morgonen därefter begärde Paul Bertelsköld audiens.
Konungen hade redan hunnit glömma honom, och det
var förlåtligt efter sådana dagar.

-- Hvad önskar ni, min vän?

-- Ett namn, ers majestät!

-- Ah, ni har rätt, jag har lofvat er det. Men
är ni också beredd att höra detta namn med den 
själfbeherskning, som ert land och er konung ha rätt att
fordra af er? frågade konungen med ett allvar, som
liknade stränghet.

-- Ja, ers majestät.

-- Godt. Jag kan nu med mera lugn, än för några
dagar sedan, anförtro er denna hemlighet. Min tron
står nu fast rotad på folkets kärlek: jag vill se hvem
som skall våga ett försök att frånrycka mig den. Men
det är i alla fall en allvarsam sak. Ni minns kanhända,
att hertigen af Choiseul för två år sedan plötsligt föll i
onåd hos konungen af Frankrike?

-- Jag påminner mig det.

-- Känner ni orsaken?

-- Man sade att han blef störtad af grefvinnan Du Barry.

-- Naturligtvis. Choiseul hade alltid visat denna
kvinna sitt förakt, och utom honom fanns det blott en
i Frankrike, som vågade göra det. Ni känner denna
person?

-- Ja, ers majestät.

-- Du Barry var hatad, som alla favoriter, men
hundra försök att störta denna nya Pompadour 
misslyckades alla. Choiseul och hennes öfriga fiender
sammansvuro sig då att förskaffa henne en fruktansvärd 
rival i en ung dam af börd, en skönhet, hvars ovanliga 
snille redan en tid hade väckt allas, framförallt 
konungens af Frankrike uppmärksamhet och beundran. 
Du Barrys fall ansågs säkert; men de sammansvurne hade 
missräknat sig i en viktig omständighet: den ifrågavarande 
damen vägrade att ingå på deras förslag.

-- Ah, ers majestät ... jag börjar förstå.

-- Ja, min herre, denna kvinna var alltför högsinnad, 
alltför ädel, för att vilja under sådana förhållanden 
bestiga en tron. Man gjorde henne de mest lysande anbud, 
man erbjöd henne millioner, om hon ville gifva sitt 
samtycke, men hon förblef obeveklig och reste till 
Sverige, förföljd af grefvinnan Du Barrys fruktan och 
hämndlystnad. Då såg hon en dag min tron darra, mitt 
rike nära att störtas i en afgrund, och allt berodde 
uppå att i det afgörande ögonblicket äga tid och penningar. 
Det fanns endast ett medel, och
den ifrågavarande damen beslöt att, mig ovetande, 
begagna sig därutaf. Jag erfor för sent, att hon användt
till min räddning de millioner och det inflytande, som
stodo beredda för priset af hennes samtycke. Penningarna 
voro endast ett lån, som jag skall betala; men
ni inser, att med hennes karakter innebar detta lån
en dödsdom för låntagarinnan. Hon var för stor, för
dygdig, för att bära ett lif af lysande vanära -- hon
föredrog, i stället för Frankrikes fläckade tron, att okänd
dö som Sveriges räddarinna. Nu vet ni namnet, min
herre. Hämnas, om ni förmår, på -- Ludvig XV,
konung af Frankrike!

--

20. Tredje pröfningen.

En vacker sommardag, strax på eftermiddagen, satt
Vera Bertelsköld med sin guvernant, fröken Sjöblad,
på en grässoffa vid stranden af Falkby och läste högt
ur en lärorik bok. Det var grefve Tessins bref till
Gustaf III som barn: sanningar och dygderegler, klädda
i det lättaste, behagligaste språk som ännu »en gammal
man» talat till »en ung prins». Men så angenäm denna
läsning var, eller kanske borde vara, lyckades boken
icke att fängsla det lifliga barnet. Veras spelande glada
ögon lyftades ofta till lärarinnan med en frågande blick,
om det ej redan var nog, och när hon icke fick svar,
flög blicken förstulet omkring på den blå fjärden, de
gröna öarna, till änderna, som plaskade därborta i viken,
eller till det hvita seglet vid andra stranden af sjön.

Vera hade allt inom sig ett stycke af sin mor, den tiden
Ester Larsson red vid Korsholms vallar, och flickan
liknade en af dessa otamda fålar, på hvilka man första
gången lagt betsel, och som ostyrigt rycka på den ovana
tygeln.

Naturen var ock så skön, att hon likasom kastade
en grön skugga på bokens blad. En mild sommarvärme
låg som en kärlekens andedräkt öfver hela den intagande
nejden; en lätt sydost krusade vattenspegeln; i det
behagliga vågsvallet lekte löjorna; skogen doftade af hälsa,
och på ett åkerfält nära stranden såg man skördefolket
muntert knyta tillsamman de rika sädeskärfvarna.

Grefvinnan hade icke misstagit sig, när hon valde
Lotten Sjöblad till sitt barns lärarinna. Hon var en
tyst, allvarsam flicka om några och tjugu år; icke
vacker, men god och förståndig. Just det tysta, goda,
lugna och allvarsamma i den fattiga, af motgången
pröfvade flickans väsen drog det ostyriga barnet till sig
och kufvade med en enda blick den lillas trotsiga lynne.
Vera hade gjort märkbara framsteg, och dock kände hon
ingen boja trycka: hon var fri som den vippande sädesärlan
på strandens stenar.

-- Hvad är det du ser därborta? frågade fröken
Sjöblad efter en stund, når hon märkte att elevens korta
tålamod började tryta.

-- Jag tänker uppå, om jag vore en gräsand, svarade Vera.

-- Och hvarför ville du vara en gräsand?

-- Då skulle jag simma öfver sjön och sedan utför
floden till hafvet och sedan öfver haf vet kring hela
världen. Jag skulle söka min mamma kring alla länder
och haf.

-- Du längtar då mycket att återse mamma?

-- Mycket, mycket! sade Vera och hennes tindrande
ögon fylldes af tårar.

-- Hvem vet, kanske kommer mamma snart tillbaka
ifrån sin långa resa. Det beror på om hon är
nöjd med dig.

-- Hur vet ma bonne det?

-- Jag har ju ofta bref af din mamma. Hon skrifver
hvar vecka till mig hvad jag bör lära dig, och hvar
vecka skrifver jag till henne och berättar om du varit
god eller elak.

-- Jag vill inte vara elak! Nej, jag vill inte vara
elak! skrek flickan och stampade i det mjuka gräset med
sin lilla bångstyriga fot.

Guvernanten smålog.

-- Hvad ondt har då den stackars rödväpplingen
gjort dig, att du så illa trampar honom och beröfvar
biet hans honung? Men kom, du skall få leka gräsand
en stund i vår klara sjö.

De gingo till det täcka, grönmålade badhuset vid
sjön, och innan kort voro de båda ända till armarna i
det friska, svalkande vattnet. Vera plaskade af alla
krafter med händer och fötter.

-- Men det där är icke en gräsand, det är en groda,
skämtade guvernanten.

När Vera en stund fått lektioner i simkonsten, begärde
hon att få plaska ännu »helt litet», medan hennes
lärarinna redan gått upp i badhuset. Det var så obeskrifligt
roligt. Vattnet stänkte omkring henne som strålarna
af en delfin. Vid det att hon skrattande, med lillfingren
för näsan och tummarna i öronen, inbillade sig
dyka under vattenytan och likväl endast doppade näsan,
såg hon, triumferande öfver sin skicklighet, upp och
blef varse en herre helt nära på stranden. Litet, ej
mycket häpen, dök hon tillbaka med de bruna lockarna
flytande på vattnet, men igenkände snart sin egen
bror Paul.

-- God dag! nickade han.

-- Vill du se hur jag simmar? ropade Vera, glömmande
allt i förtjusningen öfver sin nya talang.

Och med händerna i bottnen utförde hon i sitt eget
tycke så märkvärdiga experimenter, att hon minst bort
promoveras till simmagister, ifall sådana funnits den
tiden.

Paul måste skratta Det var första gången han
åter på länge skrattat, och det var som ett solsken efter
en lång, mulen dag.

När sedan toiletten var gjord och de båda syskonen
omfamnat hvarandra, frågade Paul efter sin far och sin bror.

-- De redo för en timme sedan till gamla Flintas
stuga där borta på udden, svarade Vera.

-- Var icke Bernhard fordom sträng emot gamla
Flinta? återtog Paul.

-- Det var fordom, sade fröken Sjöblad. Paul skall
ej mera igenkänna sin bror.

-- Ja, bjäbbade Vera, det var den tiden Bernhard
var elak; ja så elak, så elak var han, att jag kunnat
bita honom, men nu kysser jag honom hvar dag. Gissa
hvad han gör därborta på udden! Han bygger åt Flinta
en mycket bättre stuga än hennes gamla.

-- Kunna vi ej ro dit öfver sjön?

-- Det kunna vi visst. Det vill säga, om ma bonne
ej har något däremot.

-- Du var för länge i vattnet, du kan ro, för att
åter bli varm, nickade guvernanten.

-- Ack så präktigt! utropade det glada barnet och
bortdansade i fröjden ett nytt moln från sin brors panna.


-- Du skall få se hur jag kan ro! Och jag har mina
egna små åror! Jag får ju ro med paret, ma bonne?
Jag har blifvit mycket starkare nu än i somras, när jag
rodde med en åra.

-- Och i nästa sommar ror du med tre! skämtade
Paul. Nu tager jag för-årorna på min lott, du ror med
de andra, och ma bonne styr. Det skall gå som en
spansk kadrilj.

Sagdt och gjordt. Den lilla båten med de tre 
lustfärdarne sköt ut som en mås öfver den lätt krusade
sjön och styrde mot änkan Flintas stuga vid udden af
motliggande strand.

Under tiden hade de äldre grefvarne Bertelsköld, far
och son, ridit ut på sin vanliga eftermiddagspromenad,
dels för att se på skördefolket, dels för att besöka den
åttioåriga soldatänkan och hennes nytimrade stuga. De
växlade under ridten månget ord om de nya förbättringarna
i jordbruket och om inrättandet under vintern
af en folkskola på Falkby.

-- Min far -- sade grefve Bernhard -- råd mig
huru jag bör godtgöra allt hvad jag brutit. Det 
förekommer mig ofta som vore ett helt lif otillräckligt
därtill. Hvad betyda all ånger och alla föresatser, om
de ej beseglas af manlig handling? Jag vill vara en
man, min far, jag vill förblifva en ädling i stor mening,
och jag hoppas att icke därigenom blifva en främling
uti Guds rike.

-- Och har du icke en hel värld att verka uti
och en hel mänsklighet, åt hvilken du kan återbetala
din skuld mot människor? Verka mäktigt för din tid
och ditt folk, och din förorättade mor skall välsigna dig,
din vredgade Gud skall förlåta dig, icke för dina verk,
utan för Hans verk, som blödde på korset.

När de kommit till det ställe af landsvägen, där
en smal gångstig tog af åt vänster till Flintas koja
vid stranden, mötte dem en vagn, hvars löddriga bästar
flitigt pådrefvos med pisken. I vagnen satt en äldre
herre, som vid anblicken af de tvenne ryttarne lät hålla
stilla och ropade dem vid namn. Det var general
Pechlin.

-- Vänsterom och tillbaka till byn, mina herrar!
utropade generalen med mera ifver än man annars var
van att finna hos denne sluge och kalle riksdagskämpe,
-- Beväpna folket! Ring i stormklockorna! Låt man ur
huset göra campagne, och visa att herrarne äro krigare
och patrioter!

-- Skämtar ers excellens, eller är fienden i landet?
frågade far och son på en gång, ty posterna hade blifvit
kvarhållna i Stockholm, och den stora nyheten om revolutionen
hade ännu ej hunnit till denna aflägsna bygd.

-- Hvad? utropade Pechlin åter. Veta herrarne ej,
att kungen på det infamaste sätt har våldfört regeringsformen,
fängslat patrioterne och förklarat sig enväldig,
med tillhjälp af några uslingar bland militären, några
ofrälse skojare och Svenska Botten?

-- Vi ha ej hört ett ord därom.

-- Landtliga oskuld! F-n anamma hela holsteinska
ligan. Jag kommer direkt från Stockholm och har
blifvit uppehållen på vägen af den förrädaren baron
Hjerta, som ville arrestera mig, men jag visade honom
konungens order. Man ur huset, säger jag, annars
är det förbi med friheten! Frukta ingenting, jag ställer
mig i spetsen för Jönköpings regemente, vi uppbåda
landtvärnet och rycka mot Stockholm att massakrera de
hundarna och deras komediant på tronen. Om tre dagar
skola vi sätta hela Sverige i lågor!


-- Men, ers excellens, vi måste få närmare underrättelser, 
innan vi skrida till sådana ytterligheter. Ständernas 
styrelse har verkligen varit så usel som möjligt,
invände grefve Bernhard.

Generalen fattade eld.

-- Hvad? utropade han. Min herre resonerar mot
friheten? Var så god och akta ert hufvud. Äro herrarne
adelsmän och förstå ej att kungen vill regera med
tillhjälp af det ofrälse packet, som man köper för några
plåtar? Det är sant, herrarne ha sina sympatier. Man
har familiariserat med mobben. Man har illustrerat
familjen med smörhandlare-connaissancer och krönt
tjärtunnan med ett grefvevapen. Men jag prevenerar herrarne,
att sådana adelsmän skola vi utvotera från riddarhuset.



-- Ers excellens! utbrast grefve Carl Victor Bertelsköld 
häftigt, men afbröts af sonen.


-- Tillåt mig svara honom, min far! -- sade grefve
Bernhard -- emedan jag härtills haft äran anses vara
af fullblodsras. Där borta arbetar vårt skördefolk. Jag
förklarar ers excellens, att vi ej taga en enda man från
arbetet, innan vi med säkerhet veta om hans majestät
verkligen trampat vår frihet under fötterna. Och hvad
de skymford angår, dem ers excellens behagat yttra om
våra släktförbindelser, så tillbakavisar jag dem med
förakt. Bland de ofrälse stånden finns lika mycken heder
som hos adeln, och till bevis härpå förklarar jag för
ers excellens och för hela världen, att vi hafva den äran
räkna till vår familj en person af ofrälse börd med så
ädla och upphöjda tänkesätt, att hvarje furste och hvarje
adelsman bör anse sig hedrad af en sådan förbindelse.

-- Kör! skrek generalen i vredesmod och bevärdigade 
ej mobbens försvarare ens med en nick till afsked.

-- Jag tackar dig, min son! sade grefve Carl Victor rörd.

-- Tacka mig ej, min far, svarade grefve Bernhard.
Jag har en stor oförrätt att godtgöra, och jag vill
godtgöra den.

De fortsatte, tankfulle och upprörde af den stora
nyheten, ridten till stranden. De märkte icke, att en
bondkvinna, som, skymd af en tall vid vägen, hade hört
deras samtal med generalen, följde dem dit.


21. Vid Flintas stuga.

Den vackra, klippiga udde, där änkan Flintas stuga
var belägen emellan tallarna, låg till hälften betäckt
af spånor, och från den nya stugan, som skulle blifva
färdig till hösten, hördes ljudet af timmermännens yxar
och sågar. Men Flinta bebodde ännu sin förfallna koja:
hon ville ogärna därifrån. När jag flyttar, sade hon, så
flyttar jag »längre bort».

Nu satt hon på bänken vid trappan, spann ullgarn
till vintern och gnolade sakta en psalm för sig själf.
Vid stranden stod hennes sonson Mårten, en tjuguårig
fiskargosse, hvisslande på en lustig visa, medan han
tjärade en kullstjälpt båt. Spinnrocken, psalmen, visan,
myggornas surrande, vindens sus i tallarna och vågornas
entoniga sorl mot stranden, allt detta var röster ur lifvet
uti naturen och satte musik till aftonens skönhet, som
låg utbredd i fager glans kring den solklara nejden.

Då upphörde den gamla att spinna, lyssnade en stund
på något som ingen annan hörde, och frågade sonsonen:

-- Har hon kommit tillbaka ännu?

-- Nej, sade gossen.

-- Gå och se hvart hon gått. Där är någonting
ondt i skogen.

-- Hvad skulle det vara, farmor?

-- Jag vet icke. Men där är något ondt, och hon
är i fara. Jag känner det på mig.

-- Å, det är ljusa dagen!

-- Gå, säger jag. Guds ängel säger till mig, att
du skall gå.

Motsträfvigt lämnade gossen sitt arbete, mumlande
något om allehanda tokeri, som far uti gammalt folk, när
de bli barn på nytt. Men van att lyda, gick han
hvisslande framåt den smala gångstig, som ledde till
landsvägen.

När han så gått en stund, utan att förmärka något
besynnerligt, mötte han oförmodadt en jätte, som tycktes
vara försedd med tvenne ansenliga pucklar, en frampå,
den andra på nacken. Mårten var ej af de ängsligaste,
men vid denna syn upphörde han att hvissla och såg
sig om efter reträtt.

Emellertid kom jätten närmare och befanns vara
en ovanligt stor, groflemmad karl, som ogeneradt bar
framför sig på bröstet ett gyckelskåp med en markatta
och på nacken en spenslig, svartmuskig karl i besynnerlig
dräkt och med ett slags kapuschong af lodjursskinn till
hälften neddragen öfver öronen.

-- Hej, bonde! -- skrek han till Mårten -- finns
här ett pörte? Jag har hittat en skrottTorndyfvel eller småskräp. vid landsvägen.

Men Mårten, som fått tid att taga sin man med
hans bihang i närmare ögnasikte, svarade med ett utrop,
hälften förundran och hälften skräck:

-- Nej, si svarta Josef!

Vid dessa ord sågs den spenslige, svartmuskige
mannen haja till, vred sig lös från jättens nacke, slant
ned på marken och kilade af som en orm mellan buskarna.
Det var flink expedition. Jätten såg sig förbluffad om
och sade, i det han tog sig vid örat:

-- Kas perkele!

Och därpå slängde Paul Bertelskölds gamle vän Leo
gyckelskåpet med markattan föraktligt ifrån sig. Men
Mårten besinnade sig icke länge och tog till fötter att
förfölja den flyende.

När han kommit ett stycke in i skogen, såg han
svarta José liggande nedhukad bakom en sten och speja
mot gångstigen. Spanjoren, som i denna ställning hade
en förvillande likhet med ett lurande lodjur, löste en lång
knif från sitt bälte. Han var känd för en utomordentlig
skicklighet att kasta detta farliga vapen på långt håll,
utan att någonsin förfela sitt mål.

På gångstigen kom med hastiga steg en kvinna i
bonddräkt. Hon anade ingen fara; hon hade blott sina
skäl att skynda till Flintas koja.

Då reste sig svarta José till hälften med
hämndgnistrande ögon och mattade mot kvinnan ett dödande
kast. Mårten ville springa till, men blef oförmodadt
förekommen. Ett skott small af vidpass femtio steg därifrån,
en lätt rök höjde sig öfver videbuskarna, och spanjoren
hasade ned från stenen, vältrande sig i sitt blod. Det
var tydligt, att någon tagit honom för det rofdjur, som
han så sällsamt liknade både till sitt yttre och inre.

-- Hvad var det? sade kvinnan till Mårten.

-- Det var svarta Josef, som ville döda ers nåd,
svarade Mårten, och det klack i hans ärliga fiskarehjärta.

Ett moln for öfver bondkvinnans ädla panna, men
hon tvekade icke ett ögonblick hvad hon borde göra.

-- För mig till honom! sade hon.

Mårten ledsagade henne till den fallne lönnmördaren,
som låg bakom stenen. Han andades ännu. Kulan hade
gått genom hans högra skuldra.

-- Han kan räddas, om kulan fås ut, sade kvinnan,
sedan hon med van hand undersökt såret och
sönderslitit en fin näsduk för att verkställa den första
förbindningen. -- Hvar skola vi få hjälp att föra honom till byn?

-- Jag skall ropa på den långa drasuten därborta,
menade Mårten, pekande på Leo, som stod kvar vid
gångstigen, obeslutsam huruvida han borde eller icke
borde lämna den stackars markattan ensam i skogen att
dö af svält.

Men innan Leo hann till stället, hade redan två
ryttare närmat sig långs gångstigen, och den ene, med
den afskjutna spanska jagtbössan öfver axeln, hade stigit
af hästen för att uppsöka det förmodade villebråd, som
fallit för hans kula. Det var grefve Bernhard
Bertelsköld.

-- Mora från Östanlid! Och José! Hvad skall detta
betyda? utropade han förvånad, när han vid stenen fann
bondkvinnan sysselsatt att förbinda den sårade.

-- Jag ville hämnas er och mig själf, sennor! sade
spanjoren med svag röst. -- Hon och er bror äro skulden
till allt. Caramba! Jag skall ännu betala dem, om jag
får lefva.

-- Du skall lefva, José, men ej för att hämnas,
utan för att ångra och för att tillbedja! hviskade kvinnan
allvarligt.

-- Blef jag icke för er skull bortjagad ifrån min
tjenst? mumlade den sårade.

-- Jo. Och därför ville du döda mig och min son.
Men också vi skola hämnas. Vi skola läka ditt sår.

Innan kort hade man tillredt en mjuk bår af trädgrenar,
och på denna bars den sårade af Leo och Mårten till byn.

-- Vill herrn vara så god och säga åt människan,
att hon tar vara på markattan! sade Leo, pekande på
bondkvinnan. Han kunde icke förmå sig att lämna sin
grinande skyddsling värnlös i skogen.

Grefve Bernhard steg till häst, utan att yttra ett
ord, och red vid sin fars sida steg för steg, ofta
stannande och tankfull, ned mot stranden.

-- Var det icke mora från Östanlid? frågade fadern.

-- Jo, svarade grefve Bernhard.

Emellertid hade bondkvinnan gått en genväg öfver
bergen och kommit förr till stugan. Gamla Flinta satt
ännu på sin bänk vid trappan. Hon hörde den kommandes
steg, medan rocken spann, vågen glittrade, svalorna flögo
och solskenet droppade som silfver på fjärden.

-- Är ni helbrägda? frågade hon.

-- Ja, sade bondkvinnan och stod ödmjuk som en
botgörarinna inför den fattiga i hennes fromma ålderdom.

-- Lofvad vare Gud. Det är något som säger mig
att er svåraste pröfning i detta lifvet nalkas sitt slut.

-- Ja, min mor. Och likväl darrar jag.

-- Kalla mig icke mera er mor, ty tiden är kommen
att de som ni tillhör böra få er tillbaka. Hvarför darrar
ni? Har ej Guds välsignelse följt er i med- och motgång?

-- Alltid! Alltid, min mor.

-- Har ej det allrahårdaste hjärta på jorden, som
kanske aldrig annars mjuknat, blifvit vunnet åt Gud och
människor genom er flykt?


-- Ack, ej genom mig!

-- Nej, men genom Guds makt. Och har ej den
man, som Gud satt till er försvarare, men som glömde sin
dyraste pligt, blifvit väckt till besinning, när han mistade
er, och älskar han er icke nu mera än någonsin förr?

-- Jag tror det, ja. Men ej genom mig!

-- Nej, åter och alltid af Herrens hand, som ledde
er väg.

-- Det är sant.

-- Och har ni ej vakat öfver er yngre son bättre
och verksammare än om ni förblifvit hemma hos er?

-- Kanhända. Jag vet ej.

-- Och har ni ej som en osynlig ängel vakat
beständigt öfver ert yngsta barn, som behöft för en tid
en främmandes vård, emedan hennes själ för mycket
liknade er?

-- Ni har kanske rätt.

-- Och har ej Gud Allsmäktig nu genom sorgens
pröfning luttrat eder alla, luttrat er själf, och uppfyllt
den djupa klyftan, som hotade en gång att begrafva er
mans hela släkt i inbördes tvedräkt?

-- Jag hoppas det!

-- Nå, hvarför darrar ni då? Hvarför dröjer ni än
att prisa Gud?

-- För det att jag är en fattig, syndig kvinna, som
icke är ren inför Hans heliga ansikte. O, min mor, jag
har engång bedragit!

-- Har ni bedragit? Det är omöjligt.

-- Det var engång i Stockholm. Jag ville pröfva
min   styfson, och han bestod profvet. Men jag tänkte:
människohjärtat är svagt, han måste bestå ännu flera
prof. Och emedan det ej kunde ske annorlunda, så
förställde jag mitt ansikte och gaf mig ej tillkänna. Det
har jag sedan bittert ångrat. Jag minns ej att jag ljugit
mer än denna gång i hela mitt lif.

-- Är det så -- sade den gamla mildt -- så var
vid godt mod, och lär att också däri igenkänna Guds
oändliga nåd. Se, ni har försakat mer än de flesta
kvinnor, ni har frivilligt skilt er från det käraste ni hade
på jorden, ni har lidit ensam, öfvergifven, smädad, belönt
med otack, och hvar ni gått, har ni dock hämnats ondt
med godt. Men Herren såg att ni däraf kunde blifva
egenrättfärdig och högmodig öfver er dygd, och därför
sände han eder denna frestelsen, i hvilken ni föll. Ni
trodde er vara för klok, för stark, och Herren straffade
er med en synd.

-- Det är sant. Jag känner att jag behöfde det.
Och ännu i denna stund bor där i mig min ungdoms
stolta, trotsiga ande, mot hvilken jag kämpat och åter
kämpat i hela mitt lif. Det är så tungt för mig att
komma tillbaka till det hus, från hvilket jag blifvit
fördrifven, att komma dit okallad -- fastän det innesluter
allt hvad jag i detta lifvet har kärast. Se, så syndig,
så högmodig är jag ännu i djupet af mitt hjärta!

-- Låt det blifva min sak, sade den gamla. Gå in
i min stuga. Jag hör hästarnas hofvar trampa marken,
och de bringa till eder er frids dagar.

--

22. En afton i rosiga moln.

De båda herrarne stego af sina hästar och besågo
den nya stugan. Båda voro tysta och allvarsamma:
riken och hjärtan voro i uppror.

När de besett arbetet, gingo de att spraka en stund
med den gamla, såsom deras vana var nästan hvarje
dag. Hon var ju änka efter en af de tappre karoliner,
som numera nästan alla försvunnit från jorden. Hon
hade sett och känt major Gösta Bertelsköld, de
nuvarande grefvarnes far och farfar. Hon mindes ännu
den tolfte Carl; hon visste omtala så mången sällsam
bragd, som redan dött ut i efterkommande släktens
minne. Öfver hennes hvitnade hår låg efterglansen af
ett förgånget tidehvarf. Hvilket djupt intryck måste
icke den karolinska tidens väldiga strider, höga
hjältemod och oerhörda pröfningar hafva efterlämnat, när
dess spår ännu så långt efteråt voro skönjbara i en
sällsam lyftning äfven hos de ringa, som då lefvat med!
Denna soldatänka var endast en mycket gammal och
fattig kvinna af folket, utan annan kunskap än Guds
lefvande ord i sitt hjärta och framfarna dagars hågkomst
på sina läppar; men där fanns hos henne någonting
stort och vördnadsbjudande, som gick öfver denna dagens
mått och likasom öfverskyggde seklet med »skuggan af
ett namn».

De tvenne grefvarne Bertelsköld, som själfve voro
af karoliners släkt, brukade därför gärna tillbringa en
timme hos soldatänkan Flinta. Grefve Bernhard hade
fattat för henne en vänskap som liknade vördnad, och
det var rörande att se, med hvilken omsorg han sökte
att utplåna hos henne minnet af forna oförrätter. Han
hade varit den ifrigaste att förskaffa åt den gamla en
bekvämare boning. Han hade utverkat åt henne en
pension af fjorton plåtar om året, som var mycket för en
soldatänka. Han hade försett henne med nya kardor,
ny spinnrock, en täppa för linodling och sex vackra får,
utom den röd- och hvita kon, som var gummans
skötebarn. Och sedan några veckor hade Mårten genom
honom fått de skönaste nät för fisket, hvarigenom kojans
invånare nu blifvit lika välförsedda och oberoende, som
de förr varit fattiga och betryckta.

Nu satte sig de båda grefvarne, som vanligt, på
trappan, och sedan de växlat några ord om stugan och
om fisket, begynte den äldre grefven att omtala den
stora nyheten ifrån Stockholm, huru konungen tagit regementet.
Gamla Flinta skakade sitt hvita hufvud och sade:

-- Gud bevare konungen. Det var den bön jag
som barn hörde läsas morgon och afton. Jag förstår
mig ej på de nya tiderna, men mig tyckes, att sämja
i huset gör stadigt bo. Det skulle hvar människa bedja
sin Gud om. Ty i kärleken och af kärleken måste vi
lefva. Gud löne dem som hafva ett trofast hjärta.

Herrarne svarade icke. De kände sig veka i hågen.

-- Och därför säger jag: Gud löne grefvinnan,
ers nåds hustru, förty hon har visst ett trofast hjärta,
fortfor den gamla, utan att släppa tråden. -- Jag undrar
hvar hon kan vara och när hon skall komma tillbaka.

-- Där lägger en båt ut från Falkby brygga, sade
den äldre grefven, i det han framtog ur fickan en
kikare, men han kunde ingenting se, ty där var någonting
fuktigt, antingen på glaset, eller uti hans öga.

-- Hvad vet ni om grefvinnan? frågade grefve
Bernhard, som anade något under de liksom i förbigående
yttrade orden. -- Gumma, ni vet någonting, och
det är icke rätt af er att förtiga det nu.

-- Jag vet att mycket är annorlunda nu, än när
hennes nåd for, svarade gumman lugnt och fortfor att
spinna. -- Men jag vet också, att hon icke for gärna
bort och icke onödd. Si, där är någonting i en kvinnas
hjärta, som karlar icke förstå. När karlar hafva
En afton i rosiga moln.


något på sinnet, rusa de till och äro färdige att slå
himmel och jord i stycken, om det stode i deras makt.
Men när en bra kvinna har hjärtesorg, går hon bort
att i tysthet blöda. Det hände sig, när jag var ung,
att Petter Stål, som stod närmast salig Flinta i roten,
brukade säga till hustru sin: nog hade jag kunnat få en
bättre än du, Karin -- för si, far hans hade varit sergeant,
men Karin var hemma från Falkby torp. Icke
var det så illa ment, men Karin var af den sorten, som
tålde det nitton och tjugu gånger, ej mer och ej mindre.
När hon tjuguförsta gången hörde detsamma, gick hon
bort och begärde skiljobref. Och hela socknen förundrade
sig, förty alla visste att Karin var klok och ödmjuk, och
sin man var hon underdånig i allt, utom äran. Men
nu är frågan, om hon gjorde rätt eller orätt.

-- Hon gjorde rätt, sade grefve Bernhard med fast
stämma.

-- Jag fruktar hon gjorde hvad en kvinna bör göra,
tillade hans far sorgset.

-- Men hvad tror ers nåd att Petter Stål gjorde,
när han fick höra det? fortfor den gamla. Han gick
till prästen en söndag, när gudstjensten var slut och
det mesta folket ännu var kvar i kyrkan, och Karin
med, och då sade han så högt att alla hörde det: jag
har en för bra hustru för mig, och om jag gift mig med
drottningens kammarfröken, hade jag aldrig kunnat få
en så bra hustru som Karin. Jag är med om skiljobrefvet,
förty jag är henne icke värd.

-- Och hvad svarade Karin? frågade båda grefvarne
på en gång.

-- Ja, hvad svarade hon? fortfor den gamla efter
en liten paus, hvarunder bondkvinnan, som inne i stugan
åhört samtalet genom det öppna fönstret, fick tid att,
obemärkt af de båda herrarne, träda ut och närma sig
tyst bakom dem. -- Ja, hvad svarade hon? Hon svarade
med att innerligen taga sin man i famn ...

Vid dessa ord kände grefve Carl Victor Bertelsköld
två mjuka armar sluta sig kring hans hals och
tårar, så varma som mildaste sommarregn, droppa
ned på hans kinder. Det var så oväntadt, så öfverraskande,
att ingen af de fyra förmådde på länge yttra
ett ord. Spinnrocken upphörde att snurra, myggorna
att susa, fåglarna att kvittra; vågorna tycktes gä så
sakta som kärlekens famntag emot den gröna stranden,
och själfva de lätta molnen på himmelens fäste
tycktes, rodnande af ömhet, återspegla ett af de sällaste
ögonblick uti detta korta människolif -- det, när
tvenne hjärtan, som skildes af synd och sorg, åter mötas,
för att aldrig sedan i lifvet upphöra att slå för hvarandra.

Den första som bröt tystnaden, den första som,
icke åtskilde, men frigjorde detta oupplösliga famntag,
var den gamla åttioåriga, som nu hade gäldat äfven sin
skuld för alla bevisade välgärningar. Hon upplyftade
sina darrande händer mot himlen och bad en tyst,
brinnande bön, en af dessa lofsånger utan ord, men
som höras ända till änglarnes boningar och som delades
af alla de närvarande. Sedan, när den största bland
alla pligter var uppfylld och fyra hjärtans brinnande tack
var sänd till den Högstes tron, då aftorkade den gamla
tårarna från sin skrynkliga kind och yttrade med ett
godt, fromt smålöje:

-- Nå, hvad svarade Karin sin man på kyrkgången?

-- Hon svarade -- sade grefvinnan Ester, som
nu från sin panna afkastat bondkvinnans skymmande
huckle och visade ett par stora, glänsande äkta pärlor
under de mörka ögonhåren -- hon svarade: se Guds
hand är i nåd öfver oss ovärdiga! Alla stå vi med
en skuld på vårt samvete inför Hans dom: huru skulle
vi icke prisa Hans namn med att förlåta hvarandra!
Och så, som jag inför Hans ansikte lofvar dig, att
aldrig med skuggan af en tanke mera förolämpa din
kärlek, så beder jag också dig att förlåta all den
sorg jag gjort dig, alla de ensamma stunder du saknat
din maka, som dock hade svurit att aldrig öfvergifva
dig. Du min dyraste vän uppå denna jord, jag har
felat mera än du, när jag öfvergaf dig; och tro mig,
det kändes i mitt hjärta såsom hade jag förlorat allt
på jorden, när jag ej hade dig! Men nu har jag
dig åter, nu skall jag aldrig mera öfvergifva dig; jag
skulle ej mer kunna bära en sådan sorg. Och därför
är det nu jag, som heder att få komma tillbaka till
dig. Vill du unna mig en så stor, så oförtjent glädje?

-- Det är rätt, alldeles så sade Karin, yttrade den
gamla vid spinnrocken. -- Och därpå svarade hennes
man ...

-- Hennes man svarade -- inföll grefve Carl Victor
Bertelsköld -- att han för Gud och människor bekänt
sig ej vara värd en sådan kvinna. Och minns du --
sade han -- att du en dag för tjugu år sedan förutspådde
allt? Men jag i min blinda kärlek förstod dig
icke. Jag kände hvarken människors fördomar eller
min egen svaghet. Jag trodde mig stark, och därför
sände mig Gud denna pröfning. Nu först känner jag
dig och mig. Nu skall jag ej trotsa mer, och se, ändå,
min Ester, ändå skola vi ha kraft att tillsamman besegra världen!

-- Och jag, min mor! Hur skall jag våga lyfta
mina ögon till er? sade grefve Bernhard i helt annan
ton än för ett år sedan just på samma plats.

I stället för svar slog grefvinnan Ester sina armar
omkring hans hals och kysste honom såsom en mor
kysser sin älskade, sin förlorade, sin återfunne son.

-- Om jag någonsin känt min ringhet och Guds
makt, sade hon, så har det varit när jag sett Hans verk
uti dig. Vet du icke, Bernhard, att man här i lifvet
älskar det allramest, för hvilket man mest har lidit?
Jag såg dig vända om på den väg, där så få återvända,
och där allt tycktes förena sig att skilja dig från oss.
Jag såg dig omfamna din bror, som du engång hatade
-- och jag skulle ej älska dig! Jag förnam din andra
pröfning midt i hädelserna af tidens otro; du förblef
stark i din tro -- och jag skulle ej tacka Gud för dig!
Sist, helt nyss, hörde jag dig smädas och hotas för min
skull, och du tog mitt försvar -- och du tror ännu att
du ej är mig kär! Bernhard, Bernhard, om du visste
huru det känns att ha återvunnit en son, sådan som du,
ja, tro mig, du skulle afundas mig det, ty i dag ser jag
klart en välsignelse öfver oss alla!

Vid det hon ännu talade, närmade sig båten med
de tre, som hade mötts vid Falkby simhus. Ingen
skulle ha tänkt på Vera, om ej gumman Flinta hastigt
ryckt grefvinnan i klädningen och med en finkänslighet,
som endast en kvinna förstår, hade hviskat till henne:

-- Gå in i stugan!

Grefvinnan gick.

Strax därpå landade båten. Paul föll i sin fars
armar och tryckte hjärtligt sin brors hand, utan att gifva
akt på deras upprörda känslor. Den som däremot genast
märkte det, var Vera. Hon betraktade dem med förlägen
min och nästan med häpnad.

-- Nå -- sade gumman Flinta -- vill ej lilla fröken
hälsa på sin goda vän därinne i stugan?

Gumman hade en skatt som alltid lockat Vera till
talludden, och det var en den täckaste lilla kattunge.
Det var den, som Vera i sin förlägenhet nu gick att
smeka. Men när hon inträdde i stugan, såg hon en
bondkvinna sitta vid fönstret, betraktande henne, utan
att säga ett ord.

Vera såg på henne och rodnade ända till örsnibbarna
-- såg därpå bort, i den tron att hon misstagit sig --
såg sedan åter på den främmande och blef allt rödare
och häpnare. Hon vågade ej taga ett steg, hon stod
som fastspikad vid tröskeln ...

Då utbredde sig långsamt den främmande kvinnans
armar. Hon sade ännu icke ett ord, hon förändrade
icke en min, hon rörde sig ej från sin plats -- hon 
utbredde endast sin öppna famn.

-- Mamma! ... stammade Vera nästan ohörbart.

-- Vera! hviskade den främmande lika sakta.

Och i ett nu låg dottern i sin moders älskande
famn -- och när de två möttes, såg ingen, allenast
Han, som skådar i det fördolda.

--

23. Rikets morgon.

I slutet af Augusti går solen upp klockan fem på morgonen, 
och redan strax efter fyra begynner det dagas.
Både Bernhard och Paul Bertelsköld voro, en sådan
morgon, uppstigne före solen. Där var något att göra
på Falkby.

Den sköna morgonens första barndomsfägring låg
som en förklaring bredd öfver hela nejden. Hvad det
var friskt! Hvad det var svalt! Luften var så ren,
som hade den flödat ur eviga hälsokällor, och så genomskinlig, 
att man kunde urskilja lommens vingar högt i
det blå. Daggen låg i stora, klara droppar så tätt öfver
gräset, att gården och parken voro öfversållade med
blinkande diamanter. Öfver stranden af sjön låg ännu
ett lätt flor af den kyliga nattdimman; öfver töcknen
aftecknade sig björkarnas luftiga löf och granarnas mörka
grönska mot den rosiga morgonhimmelen. Man kunde
räkna hvart löf, hvart barr, och alla voro försilfrade,
skinande, likasom tårögda af glädje och skönhet.

Det är något sällsamt att se för dem, som ej äro
vane att lämna sin bädd före solens uppgång, huru
skuggorna af träd och byggnader falla långa mot väster
i återskenet af österns purpurfärgade moln. De långa
skuggorna likna annars aftontankar och båda natten;
men när de båda ett försvinnande mörker, en stigande
dag, huru helt annan är icke då deras stämning för
ögat! Paul kände tydligt, huru natten i hans själ 
begynte att ljusna, huru nya tiders morgon begynte 
gry för bans blick.

I parken hade ett dussin unga bondgossar och flickor
från byn redan flera timmar varit i flitigt bestyr med
majstänger, löfdekorationer och dessutom något annat
hemlighetsfullt vid en ny byggnad borta vid grinden.
Samma paviljong, som förra sommaren kläddes för grefvens
födelsedag, var åter medelpunkten för en blifvande fest,
och chef för hela den viktiga tillställningen var den
gamle, beskedlige trädgårdsmästaren Bergflykt, som härtills 
-- något långsint i all sin beskedlighet -- ej kunnat
förmås att glömma sin lidna oförrätt, men ändtligen
gifvit med sig, när han förnummit att hans forna matmor
återvändt från sin långa resa. Det var som hade han
nu med fördubblad ifver velat godtgöra sin envishet, och
han biträddes däri med klumpiga, men ärliga karlatag af
en groflemmad figur, som arbetade i sitt anletes svett
för fyra andra.

-- Nå, Leo, sade Paul, du trifdes ej länge i Stockholm?

-- Det är lätt sagdt att trifvas, när man ej har
något att äta.

-- Men hvarför kom du till Sverige?

-- Hvarför? För det att jag fick sjunde gången repuls
i prästexamen. Flugorna hade prickat Gadolins kodex;
där kunde inte en häst läsa sådan hebreiska. Så tänkte
jag: olkoon! Jag ger mig till kungens dragoner.

-- Och därför hurrade du så förtvifladt för kungen.
Men du blef ej dragon?

-- Visst också! Kungen skrattade, när han fick
se mig, och sade: om jag hade en elefant, min gosse,
skulle du strax bli dragon, men dig orkar ingen kamp
bära i Sveriges rike. Vill du blifva flygelman i mitt
fotgarde? Tackar som bjuder, sa' jag; det är under
min värdighet, jag har sju gånger fått på fracken i 
prästexamen. Jag går till Paul Bertelsköld, sa' jag, och 
blir hellre hans dräng, för si, han är också academicus.
Nej, se på de lärde, sa' kungen; det folket har ambition.

-- Vill du bli skolmästare, Leo, uti vår nya folkskola?

-- Tack skall du ha. Det vore icke så oäfvet.
Nog skall jag plagga förnuft i pojkarna.

-- Topp. Min far har just bedt mig skaffa en bra
karl, och lofvar du att ej af pur välmening slå ihjäl
dina pojkar, så går resten utaf sig själf. Du kan ju se
till att inga flugor pricka katekesen.

-- Gud välsigne dig; jag visste ju att du skulle
vara en civis, du, och nästa gång vi slåss med gesällerna,
så ropa bara på mig, sade Leo och snöt sig fyra gånger,
i sitt hjärtas förtjusning.

Emellertid gick solen, huld och majestätisk som
sagornas fedrottning, upp öfver skogstopparna. Sjön glimmade, 
skogen glimmade, mänskornas anleten lyste af fröjd.
Det blef en herrlig morgon efter en töcknig natt.

Småningom vaknade äfven det öfriga Falkby, och
bland de tidigaste var grefvinnan själf. Hon var som en
god ande tillstädes öfverallt; hon tänkte på allt och
alla, blott ej på sig själf. Men grefvinnan Ester hade
ingen aning därom, att festen till en stor del gällde henne.

Ty i dag skulle man ju på Falkby, såsom uti allt
Sveriges rike, fira med en glad folkfest sitt fäderneslands
räddning från anarki och upplösning. Säkra nyheter
hade nu kommit från Stockholm, och general Pechlin
hade grundligt bedragit sig på folkets tänkesätt. Ingen
människa tänkte på att gripa till vapen; alla hade varit
utledsna vid ständernas ändlösa käbbel och hälsade med
odelad förtjusning den unge, älskade konungens upphöjande 
till en makt, som han begagnade med så mycken
hofsamhet och som lofvade mera verkliga garantier för
folkets frihet, än partiernas fala styrelse och oförsonliga
förföljelseanda. Allt Sveriges rike gick denna tid som i
ett rus af hänförelse; bekanta och obekanta omfamnade
hvarandra, när de möttes på vägarna, och hurraropen
för konungen fortplantades från den svenska hufvudstaden 
i långa, bortsväfvande ekon från berg till berg
och från dal till dal, från Nordsjöns stränder ända till
Saimas fjärdar och från Sundets vimplade böljor ända
till lappens fiskarekojor fjärran vid den ensliga stranden
af Enare sjö.

När därför grefve Carl Victor Bertelsköld längre fram
i den klara morgonen uppträdde på en vacker, löfklädd
balkong uti Falkby park och talade till det församlade
folket manliga, ädla ord om rikets fara, om de främmande
makternas stämplingar, om den osaliga tvedräkt, som nu i
femtio år hade söndrat folket, och om den unge konungens
mod att våga krona och lif för sitt rikes räddning
-- och när han sedan manade alla att fritt och frimodigt 
svära sin ed på den nya regeringsformen, för att
trofast i alla skiften lefva och dö för lag och frihet, för
konung och fädernesland -- då gick äfven ur hjärtat
af detta församlade folk ett enda, omätligt, enstämmigt
jubelrop, och eden beledsagades af ett »lefve konungen!»

högre än detta rop hade ljudat någonsin förr, sedan den
store Gustaf Adolfs dagar för etthundrafemtio år tillbaka.
De ärlige östgötarne voro yra af glädje; de skreko sig
hesa, så att de knappt kunde hviska, och med deras
hurrarop blandade sig den jättelike finnens bas, lik ett
lejons rytande.

Den dagen var fridag för hela Falkby gård, och en
präktig festmåltid var arrangerad för folket vid långa
bord uti parken. Högsätet innehade gumman Flinta: det
hjälpte ej att hon krusade emot, hon måste sätta sig
öfverst mellan grefven och grefvinnan och satt där så
vacker och ärevördig som ett förgånget tidehvarf, med
sitt snöhvita hår och sin fromma, ödmjuka blick. På
båda sidor om dem sutto Bernhard och Paul Bertelsköld; 
närmast dem socknens kyrkoherde, bredvid honom
fröken Sjöblad, bredvid henne Vera, som bedt att väckas
klockan fyra på morgonen, men råkade af misstag sofva
till klockan nio. Närmast dem åter sågos ett par hemkomne 
riksdagsmän, som åto och drucko för ständernas
lyckliga resa, och så vidare Bergiflykt, Leo, Mårten och
andra husets intima vänner, till och med skåningen
Rasmus, som svor, pine dö, att själfva märra i stallet
skrikit hurra för kungen.

Skämtet var icke fint, men det hade en mening.
Ty om vid denna tid djuren på marken, fåglarna i luften,
fiskarna i hafvet och själfva den grå graniten i Sveriges
och Finlands urberg haft en talande tunga, skulle de
hafva ropat ut öfver land och haf ett: lefve kung Gustaf!

Och så vardt afton och morgon i Sveriges rike.

--


24. Morgonljusning på Falkby.

Festen var ännu icke fullständig: efter dess politiska
fröjd följde en enskild.

När måltiden var slut, trädde grefven af Falkby
ännu engång upp på balkongen och äskade ljud.

-- Mina vänner, sade han, jag har ännu något att
säga eder. Gud har gifvit mig det, som hvarje man
måste önska sig, och det är en bra hustru. Hon är en
dotter af folket, hon blygs ej därför, men jag anser det
för en ära. Se, därför står vår släkt genom henne 
midtibland folket, såsom jag står här ibland eder, och för
oss finns icke mera hög eller låg, utan hvar och en
skall anses efter sitt värde som människa. När nu min
hustru reste bort för mer än ett år sedan, gjorde jag
det löfte inom mig, att om Gud förhjälpte henne lyckligt
tillbaka, skulle vi tillsamman bevara för alla tider minnet
af hennes återkomst. Nu har det skett, och därborta
vid grinden står ett nytt hus, som skall heta Estersgård.
Hälften af detta hus skall blifva en folkskola; den andra
hälften blir en vårdanstalt för fattiga, moderlösa barn.
Viljen I följa mig dit, så skola vi bedja vår gode pastor
att nedkalla Herrens välsignelse öfver detta nya hus,
öfver »Esters gård».

Ett obeskrifligt jubel uppstod vid dessa ord bland
det församlade folket. De trängdes kring grefvinnan, de
täflade om att kyssa hennes kläder, men hon afböjde det,
hon tog den ena efter den andra i hand och påminde
dem, att hon ju var en ringa mans dotter, de skulle
anse henne såsom en af dem. Och så följdes alla åt
till den nya inrättningen.

Det nya huset var så omhöljdt af blommor och löf,
att det liknade en berså. Sex fattiga, blomsterklädda
barn, anförda af Vera, mötte grefvinnan vid trappan och
framräckte åt henne husets nycklar, under det att de på
en gammal, enkel melodi, sjöngo några af Paul författade
verser, hvilka slutade med följande ord:

I Esters gård
är hem och vård.
I Esters hus
är frid och ljus.
Gud vare lof,
som Ester bjöd
ett sådant hof
och gaf all nöd
en älskad hamn
i Esters famn.

-- Ja -- hviskade grefve Bertelsköld till sin rörda
maka -- detta skall blifva ditt hof! Har man icke sagt
dig en gång, att du är en född prinsessa? Nåväl, man
har sagt sant: detta skall vara ditt konungadöme; denna
krona är din!

-- Det är för mycken glädje! hviskade grefvinnan.
Och detta hus är icke uppfördt på en dag; du måste
länge ha tänkt därpå?

-- Och hvarpå skulle jag ha tänkt under den långa
tid när jag saknade dig, om ej på din återkomst? Det
är ännu något, som jag vill förtro åt dig allena. Gamla
Flinta skall ej länge behöfva sin nya stuga. Jag har
anslagit ett litet kapital för att efter hennes död 
beständigt underhålla en gammal, fattig och from kvinna
i hennes stuga. Och udden, där hon bor, skall allt 
framgent heta Fridsudden. Är du nöjd därmed?

Grefvinnan tryckte hans hand.


Kyrkoherden höll därpå ett tal till folket, ej utan
tidens skum i harangerna till det grefliga herrskapet,
men när han märkte ett moln på deras panna, slog han
tvärt om och talade så vackert om en kristelig uppfostran 
och de små fattiga barnen, som här funnit en fristad, att 
alla på nytt stodo med våta ögon i den nytimrade stugan. 
Därefter lästes välsignelsen öfver Estersgård, folket 
sjöng en psalm, och akten var slut.

När grefven och grefvinnan trädde ut på trappan,
funno de där en nyss ankommen kär gäst: det var
baronessan Louise Clairfeld, född Bertelsköld, som nyss
återvändt från Berlin. Hon bar sorgdräkt efter sin man,
och hennes flyktiga, men icke elaka hjärta hade veknat
för smärtan. Hennes man hade kvarlämnat endast skulder,
hennes korta höghets tid var förbi, och hon kom att
tillbringa sin öfriga lefnad i fädernehemmet.

-- Se, nu äro vi alla här! utropade grefvinnan
Ester gladt. -- Endast du saknades, min Louise!

-- Min mor! sade den forna världsdamen rörd ocb
sjönk i sin styfmors armar. Äfven hon hade upphört
att säga madame.

Louise Clairfeld var van att hämta alla sina intryck
och lefnadsregler från sin beundrade bror Bernhard.
När hon såg honom så helt annorlunda än förr, så olik
sig själf som en människa kan blifva genom sinnets,
hjärtats, tankens totala omskapelse, skyggade hon i början
rädd tillbaka. Men hon begynte snart, med kvinnans
instinkt, att förstå sin broder. Han smålog, när han
märkte hennes häpnad.

-- Se, sade han, du förvånas öfver att finna mig
så förändrad. Det kommer sig däraf, att du aldrig känt
mora från Östanlid.

Folket roades sedan hela dagen med lekar i parken.
Endast öfver Pauls vackra, mörka ögon låg ett flor af
vemod, ty han igenkände baronessans nya kammarjungfru,
som trippade öfver gården med en välbekant spotsk min.
Det var den oförbätterliga, klipska, näbbiga Babette.

Men hans tankar fingo snart en gladare riktning,
när grefve Bernhard visade honom ett nyss ankommet
bref från Erik Ljung, som befann sig väl på sitt lyckliga
Surutoin med sin raska Erika och lät hälsa, att han nu
afslutat det omtalade egendomsköpet i Finland för grefve
Bernhards räkning. »Och Cecilia Larsson -- stod där
i brefvet -- sänder sin vän Paul den hälsning, att eken
på Surutoin vuxit högre än taket, och skickar honom
bifogade blad af hennes vackraste ros.»

Paul såg ej mera Babette. Han kysste rosenbladet.

Och så vardt afton och morgon i Falkby gård. Men
därute i parken hördes ännu barnens röster, som sjöngo:

I Esters gård
är hem och vård.
I Esters hus
är frid och ljus.
Gud vare lof,
som Ester bjöd,
ett sådant hof!

Slut på femte cykeln.


Femte cykelns innehåll:

Fritänkaren:  . . . . . . . . . . . . . . . . .   7

 1.  Doktor Martin  . . . . . . . . . . . . . .  14
 2.  Lifsgnistan  . . . . . . . . . . . . . . .  18
 3.  Surutoin . . . . . . . . . . . . . . . . .  25
 4.  Återblick på gamla vänner  . . . . . . . .  30
 5.  Fostersonen  . . . . . . . . . . . . . . .  37
 6.  Stormiga tankar  . . . . . . . . . . . . .  41
 7.  Förbrytaren och hans domare  . . . . . . .  47
 8.  Stjärnor af första och andra ordningen . .  53
 9.  Den glänsande kulan  . . . . . . . . . . .  61            
10.  Konsten att göra guld  . . . . . . . . . .  68
11.  En ung bankir och en gammal student  . . .  73
12.  De fyra riksstånden och en gammal bekant .  79
13.  Lars Larsson den yngre . . . . . . . . . .  85
14.  Guldet frestar . . . . . . . . . . . . . .  90
15.  En akademisk disputation . . . . . . . . .  96 
16.  Publik skandal . . . . . . . . . . . . . . 101
17.  Aurora-sällskapet  . . . . . . . . . . . . 107
18.  Biskop Mennander . . . . . . . . . . . . . 114
19.  Sorger uti det sorgfria  . . . . . . . . . 120
20.  Själahandlaren . . . . . . . . . . . . . . 125
21.  Olika lofsånger  . . . . . . . . . . . . . 131
22.  Pauls dröm . . . . . . . . . . . . . . . . 137
23.  Två som försvunnit . . . . . . . . . . . . 141
24.  Läxan och afskedet . . . . . . . . . . . . 143


Aftonstormar: . . . . . . . . . . . . . . . . . 151

 1.  På Falkby i Östergötland . . . . . . . . . 153
 2.  Grefvinnan Ester . . . . . . . . . . . . . 159
 3.  Familjen Bertelsköld år 1771 . . . . . . . 165
 4.  Styfmor och styfson  . . . . . . . . . . . 171
 5.  Åskmolnet ljungar  . . . . . . . . . . . . 177
 6.  Afskedet .	. . . . . . . . . . . . . . . . 183
 7.  Vallflickans visa  . . . . . . . . . . . . 190
 8.  Ett fädernesland på auktion  . . . . . . . 196
 9.  Högsta anbudet . . . . . . . . . . . . . . 202
10.  En audiens hos Gustaf III  . . . . . . . . 208
11.  Paul Bertelskölds hemkomst . . . . . . . . 215
12.  Det farliga ämnet  . . . . . . . . . . . . 221
13.  Oförklarliga gåtor . . . . . . . . . . . . 226
14.  Annalkande stormar . . . . . . . . . . . . 233
15.  Remnan i isen  . . . . . . . . . . . . . . 239
16.  Stormen brister lös  . . . . . . . . . . . 244
17.  Den gamla sagan om två bröder  . . . . . . 250
18.  Svenska Botten . . . . . . . . . . . . . . 256
19.  Konspiratör mot konspiratör  . . . . . . . 263
20.  Borgarefruarna . . . . . . . . . . . . . . 269
21.  Riksens fruars bänk  . . . . . . . . . . . 275
22.  Markisinnan Egmont	. . . . . . . . . . . . 281
23.  Stormstegen till ett hjärta  . . . . . . . 287
24.  Hat och kärlek . . . . . . . . . . . . . . 294
25.  Konung Gustaf III . . . . . . . . . . . . 300
26.  Bref och varningar . . . . . . . . . . . . 306
27.  Intriger och spindelnät . . . . . . . . . 312
28.  Affären numero fem . . . . . . . . . . . . 319
29.  Slutet på affären numero fem . . . . . . . 325
30.  Än en försvunnen . . . . . . . . . . . . . 331
31.  Avisorna och deras publik . . . . . . . . 336
32.  Spindeln i nätet . . . . . . . . . . . . . 342

Morgonljusning: . . . . . . . . . . . . . . . . 351

 1.  Mammons träldom  . . . . . . . . . . . . . 357
 2.  Konstellationen den 14 Januari 1318  . . . 364
 3.  I jägarehuset vid Brunnsviken  . . . . . . 371
 4.  Vid randen af evigheten  . . . . . . . . . 377
 5.  Den gamla och den nya människan  . . . . . 384
 6.  Kampen om en människosjäl  . . . . . . . . 391
 7.  Två kvinnors kärlek  . . . . . . . . . . . 399
 8.  Frestaren i ödemarken  . . . . . . . . . . 407
 9.  Första pröfningen  . . . . . . . . . . . . 414
10.  Konspiratören och handsekreteraren . . . . 422
11.  En stor skådespelare . . . . . . . . . . . 429
12.  En fest i Djurgården . . . . . . . . . . . 436
13.  De vises konung bland dårar  . . . . . . . 443
14.  Andra pröfningen . . . . . . . . . . . . . 451
15.  Den 18 Augusti . . . . . . . . . . . . . . 458
16.  Tomten med röda mössan . . . . . . . . . . 465
17.  Den 19 Augusti . . . . . . . . . . . . . . 472
18.  Midtunder jubelropen . . . . . . . . . . . 479
19.  Ett namn . . . . . . . . . . . . . . . . . 487
20.  Tredje pröfningen  . . . . . . . . . . . . 494
21.  Vid Flintas stuga  . . . . . . . . . . . . 502
22.  En afton i rosiga moln . . . . . . . . . . 508
23.  Rikets morgon  . . . . . . . . . . . . . . 516
24.  Morgonljusning på Falkby . . . . . . . . . 522

--

