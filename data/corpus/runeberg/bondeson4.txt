



AUGUST BONDESONS

SAMLADE
SKRIFTER

FJÄRDE DELEN

I GLIMMINGE OCH KRÖPLINGE

M. V. K.


STOCKHOLM

ALBERT BONNIERS FÖRLAG


LAHOLMS BIBLIOTEK
312 00  Laholm
Tel. 0430-122 10, 122 17


I GLIMMINGE OCH KRÖPLINGE

M. V. K.

AV

AUGUST BONDESON


STOCKHOLM

ALBERT BONNIERS FÖRLAG



STOCKHOLM

ALB. BONNIERS BOKTRYCKERI 1940



I GLIMMINGE OCH KRÖPLINGE





OM HANSPÄRSGÅRDS HÖNS

eller

hur Kristens Kalles Börta i Hanspärsgård kom att kallas Fru Tyska Höna.

Sörens Svens och Kristens Kalles i Hanspärsgård hade
i alla tider hållit ihop och levat som riktigt goda hinstufolk.
Aldrig kunde Sörens Sven dricka sin söndagseftermiddagsgök, 
utan att Kalle skulle in och ha en med. Och om Kalle
kom hem ifrån stan eller från krogen, så hojade han på
Sven långa vägar och vinkade med lommeflaskan. Och
alla de koppar kaffe, som Sörens Stina hade trugat i Kalles
Börta och Kalles Börta i Sörens Stina, dem vill jag inte
tala om en gång — för dessa morerna hade nu hållit på
med att fägna varandra i över tjugu år. Och ovanpå alltihop
så var det känd sak i hela socknen, att Sörens Svens Johan
och Kristens Kalles Johanna både tyckte om varandra och
skulle ha varandra, för de gamla ville den gången rent
detsamma som de unga. Så det var så lugnt och så rart som
i ett fåglabo i denne gården.

Ja, till och med det värsta tålamodsprovet för gårdbofolk, 
som bo stuga i stuga — det att ha höns bägge och
ändå bli sams om äggen — hade de bestått med heder.
Fast nog var där alltid ett faseligt vaktande och lockande
på de välsignade hönorna under värpetiden. Och ett
kacklande var där av hönor, som voro innestängda i stugorna
för att värpa hemma, så det kunde höras långt ut på gärdet.
Men det var la inte heller mer än billigt, att var ville ha
sitt.

Men se, höns har nu ifrån världens skapelse varit ett
rackarepack och blir det med i alla tider. Och till och med
i Hanspärsgård skulle där bli stor förargelse för det
packets skull.

Se, så länge som dessa bägge folken nöjde sig med att
ha riktiga hyggeliga bondhöns, så länge gick allting galant
och bra. Men så en söndag efter påsk var Kalles Börta i
prästagården med en grann kalvastek och skänkte
prostens, och då så ville prostinnan visa sig äraktig igen och
tyckte det, att hon skulle ge Börta nio rara liggägg, för de
hade sådana obegripligt stora granna tyska höns där i
prästagården. Hon hade gärna fått hela halvtjoget, Börta,
men en bör alltid lägga udda, det visste nu Börta lika väl
som prostinnan.

Börta blev så glad, så hon kunde ända nigit igenom golvet
där. Och genast hon kom hem, så lade hon en skrocka på
dessa rara äggen.

Och det har la ingen knappt hört talas om en sådan tur,
som hon hade, den Börtan, för där blev sju hönekycklingar
och en tupp efter de nio äggen — det var bara ett enda,
som inte var frött. Börta var också så vid som skrockan
själv för sina kycklingar. Hon talte knappt om annat
varken hemma eller borta än om dessa kycklingarna. Och
skrockan fick gå med sina små och spatsera där inne i
stugan ända som en annan mor. Och om hon så flög upp på
själva storabord, så sa Börta inte så mycket som schas en
gång.
Kalle sade ingenting om detta här, han heller, så länge
som kycklingarna voro små. Men när de voro så pass stora,
så de kunde hoppa upp, vart de ville, de med, så tyckte han:

—  Du är rent för flat imot dessa hönsen, Börta! Låta
dem gå inne så här. De vörda ju varken bord eller bänkar.

—  Å, tyckte Börta på sitt vis. Du ville la att de små liven
skulle ut i glipen på skata och kråka och hök, du! Och vad
bord och bänkar anbelangar, så är det la, vet jag, inte du,
som håller dem rena. Eller vad?

—  Nej — men en ska behöva titta sig för, var gång en
ska sätta sig här inne, mente Kalle.

— Vad har du fått ögonen till, om inte du ska titta dig
för, sade Börta. Kycklingakräken bli inne, så länge jag
vill, kom ihåg det. Ska jag inte kunna få ha någon glädje,
jag!

—  Hm! Du kan få så lagom glädje av det härna packet,
muttrade Kalle. En ska aldrig fästa sig för hårt vid detta
jordiska, för då blir det avguderi, sade han sedan fromt.

— Fästa sig för hårt! Avguderi! — Fäster du dig inte
för hårt! — Titta där på vråskåpet! Där har du ditt
avguderi. Har du tittat till avguden i dag? tyckte Börta och
blev grisk.

Då kunde Kalle inte hålla sig för grin.

—  Nej gu, har jag ej, för den är tom. Det vet du lika
väl som jag, tyckte han.

—  Uh! Är du inte tom, du med! — Men kom ihåg, att
kycklingarna ä mina. Och de bli inne i stugan, så länge jag
vill. Kom du det ihåg! sade Börta.

Därmed basade hon ut i köket och gjorde så slut på kivet.

— Hum! — Kvinnfolk och höns står inte till att aga,
muttrade Kalle för sig själv och gick ut förstuvägen.

Men Kalle kunde allt bli häftig, han med. Och det blev
han riktigt en gång, när Börta gick och strök väck hans
nye mullbänk, som han hade lagt på bänken vid dörren,
medan han satt till bords. Då röt Kalle till och frågte, vad
den onde hon hade på hans mullbänk att göra. Och då blev
Börta harm och skyllde på, att hon trodde, det var skrockan,
som hade lagt en där. Men efter den betan så aktade hon
sig allt för att ta miste på Kalles mullbänk.

Inne hos Sörens hade de roligt åt Börta och hennes tyska
kycklingar. Det var ingen konst att höra, vad som sades
i hinstugan, till visse när Kalle och Börta trätte så där
smått, för då ropte de i alla fall, så högt de orkte. Då
grinade Sörens Stina och Sven värre. Stina hade lagt en höna
denne våren, hon med, och fått en bra hop kycklingar,
men det var av de gamla hederliga husens höns. De redde
sig gott i uthusen — det var intet pjåsk med dem.

Men så om eftersommaren, när Börta äntligen tyckte,
att kycklingarna voro stora nog för att reda sig ute, och
hon då släppte dem ut på gården, då var det inte fritt, än
det gick likasom en alteration igenom kroppen på Stina.
För granna voro de att se på, där de kommo springande,
högbenta och långhalsade och så med dessa fina svart-
och gråspräckliga fjädrarna. Och när hon sen tittade på
sina egna kycklingar, som fladdrade och flögo som små
lärkekröpplingar, då kände hon ända som nånting, de kalla
för avundsjuka. — Kunde inte hon skaffat sig liggägg
ifrån prästagården, hon likaväl som Börta? Jo, men hon
hade lagt så många ägg, som hon ville lägga den sommaren,
innan Börta fick dessa välsignade äggen av prostinnan, så
hon hade ju ingenting att anka på. — Och Sven stod där
med en lång stund och tittade på Börtas kycklingar.

— Det var jäden så granna! tyckte han till slut.
— Ja, tycker du inte det! sade Börta och skubbade sig
av förnöjelse.

Då gick Sörens Stina in, hon orkte inte höra på mer.

Så led det imot vintern. Börta slaktade ut alla sina gamla
skrockor utom ett par, som skulle vara till julasoppa, för
nu ville hon inte ha mer än ett slag. Det var bara tre fyra
fjorkycklingar, som fingo leva över vintern. Och det första
det började bli kallt, så tog hon alla hönsen in i stugan och
släppte dem under sängen. Kalle hade fått snickra en ny
höneskammel, med tillräckligt stora hål för dessa tyska,
när de ville sticka ut huvudena och äta ur hon. Och detta
sade Kalle ingenting om, för han hade la varit med om
att se hönsen inne under stränga vintrar både i sin egen och
föräldrarnas tid där på stället. Och ska hönorna värpa,
så ska de också ha den gode värmen — det var givet.

Sörens Sven fick också ge sig ihåll med och ansa om den
gamle höneskammeln under deras säng. För när Börta tog
in sina höns i stugan, så måste Stina också låta sina vara
inne, fast de inte hade fått det på många herrans år. Men
hon kunde inte lida, att Börtas hönor skulle börja värpa
innan hennes egna.

Men det gjorde de i alla fall. För det var inte mer än
åtta dar efter jul, när som den förste hönekycklingen av de
tyske lade sitt första ägg i sängabosset vid fötterna i Börtas
säng.

Börta blev så stor för detta ägget så. Det var gult. Hon
ropte genast in Kalle och Johanna för att visa det för dem.

— Det var det granna! tyckte Kalle och kände sig nästan
försonad med allt besväret och all förargelsen, han hade
haft av dessa kycklingarna, medan de voro små.

Och Johanna sade:
—  Nu slippa vi att koka påskäggen i hösmöle längre,
för nu ha vi dem gula ändå.

Men Börta kunde inte bärga sig hemma med detta ägget,
hon skulle tvunget in i hinstugan och visa det.

Sörens Stina höll justament på med att pyssla om
kaffekitteln där på fyren, när Börta kom in. Och hon hade bakt
ett helt fat med vafflor, som stod där på bordet.

—  Har du sett så grant ägg förr i din tid? Det har en
av de tyske vurpit, tyckte Börta och räckte ägget mot Stina.

Stina tittade på det. Men hon tog det inte i näven. Hon
sade bara: "nää!" — Sen gav hon sig till att riva i
eldglöderna under kaffekitteln rent anskrämmeligt.

Börta stod där och pekte med sitt ägg en liten stund.
Men när Stina aldrig tycktes bli färdig med sitt myckna
rivande i eldmörjan, så gick hon igen och in till sitt. Detta
var förste gången, som det hade hänt, att en av
gårdbokvinnorna kom in till den andra, medan där var kaffe för
rätta, utan att hon blev bjuden med på en kopp. Börta bet
sig i läpparna, men sade ingenting   därhemma.

Snart så började alla dessa sju tyska att värpa hos Börta.
Hon kunde nu skicka det ena tjoget ägg efter det andra
in till staden. Och stadsborna riktigt revos om dessa rara
äggen och bjödo över varandra, så att Börta fick en hel
banko för det sista tjoget, hon hade in dit.

Detta gick riktigt i magen på Sörens Stina. Hennes hönor
visade inte det minsta tecken ännu till att vilja värpa, hur
titt hon än kände om dem och fast de fingo vara i den gode
värmen under sängen och fingo både korn och bröd i smyg.
Hon vände sig bort eller gick undan, det första hon fick syn
på Börta. Och de som alltid förut haft samma mjölketider
—  nu möttes de aldrig en endaste gång, när de gingo till
eller ifrån fähuset. Det var Stina, som ville så ha det. Och
Börta, hon tyckte det, att hon trängde rent inte till att gå
i vägen för Stina.

Så en dag kom Kalle in till Sörens och ville låna ett
kvarter brännevin. Den gamle Bocken, sockenskräddaren,
var kommen, innan han var väntad — det händer la inte
så titt — och sådant folk får en passa upp med både mat
och brännevin, ifrån det de stiga in genom dörren och till
de lucka henne efter sig, ifall en vill behålla sitt hederliga
namn och rykte i stugorna.

Medan Sörens Sven var ute i häbbaret i sin kista och
höll på med att tvingla upp brännevinet, så säger Stina till
Kalle:

—  Det var orimmeligt, vad Börta får många pengar
för sina rara ägg, sade hon och nöp ihop munnen.

—  Ja, de betala bra i stan, tyckte Kalle.

—  Ja, men smakar det, så kostar det, tyckte Stina. Tänk,
vad föda där ska till sådana därna stora fina hönor! Det
får korn till.

—  Ja, det förstår sig, de ska ha att äta, om de ska värpa.
Men korn blir la det lilla. Börta kokar vatten och sollar
med agnar och höfrö och poteteskinn och regerar, så hon
gör sig då mycket större besvär med att laga till åt hönsen
än med vår egen matnad.

—  Ja ja, det är la gott och väl. Men hur mycket hon än
kokar och sollar, så ska där allt annat till än agnar och
höfrö och jordpäreskinn ändå, om det ska bli några ägg
av vid denna tiden, när hönorna inte kunna ta så mycket
som ett grönt strå eller en mask ute. Titta du efter i
kornarken, så ska du allt få se, vad det ska till, för att det ska
bli ägg av. Sådana stora höneliv! — Vad gör det, vad
kon mjölkar, när hon slår ut et med tanden! Det samma
ville jag säga om hönsen. Vad är det för välsignelse med
vad de värpa, när de äta upp för fulla värdet. — Mina
små kräk ha inte vurpit ett ägg ännu, men så kosta de heller
ingenting att föda.

Kalle kom inte till att svara något på detta, för Sven
klev in i stugan just i det samma och flydde honom
brännevinet.

Men så snart han hade gett skräddaren en välkomstsup,
så var det allt han som krånglade upp på loftet och tittade
efter i kornarken. Jo se, där var inte mycket korn igen!
Men där kunde la inte vara så värst mycket heller — de
hade ju både mältat och malit gryn till julen, så —

När han kom ner i köket, så kunde han la ändå inte
hålla sig, utan sade till Börta:

—  Du, Börta! Det var räligt, vad det är litet korn igen
i arken. Du får inte ge hönorna så mycket korn.

—  Har du sett mig ge hönorna så mycket kom? tyckte
Börta och blev ända arg med en gång.

—  Nej, men —

—  Vem har sagt, att jag ger hönorna så mycket korn,
då?!

Kalle kände sig, som om han haft skjortan full av
ettermyror.

—  Vem har sagt det? röt Börta. Säg, vem som har sagt
det!

Kalle ville inte för något pris ställa till ont emellan
gårdbokvinnorna, för han visste ju, att det fingo alla husens
hjon slita för. Men han visste också, att Börta var inte att
narras med, och han ville inte själv stå för detta härna.

—  Vem har sagt det? ropte Börta tag på tag.

—  Nej, det var ingen, tyckte Kalle så sävligt och rev
sig i huvudet. Det var bara, när jag var där inne till hinste
och skulle låna brännevinet, så sa Stina —

— Kunde jag inte ge mig den onde på, att det var hon,
som har sagt et! — Tvi för ett sådant as till gårdbokvinna!
Avundsjuka! Tvi, ett sådant as! — Hm! — Jo jo, när jag
kom dit in med det första ägget och ville visa henne i all
vänlighet, så var hon så mutten och sur, så hon ville inte
ta i et en gång, utan hon vände sig ifrån mig och bara blåste
och rev i eldmörjan. Och hon bad mig inte sitta ner och
få en kopp,  fast hon hade kaffekitteln på. Och vafflor
stod där ett helt fat på bordet. Har jag gjort så med henne
nån gång, vad? Tvi den onde! — Men hälsa du den moren,
att hon kan först gå upp och titta efter i deras egen kornark,
hur mycket där är igen, innan hon gör sig några onödiga
bekymmer om vad som finns i andras. Tvi, ett sånt as!
Gå och vilja ställa till ont emellan äkta folk! Tvi!

Kalle rev sig både fram och bak. Hade han bara låtit
bli att låtsas om detta härna och aldrig tittat efter i
kornarken. Så är det med att lyssna till käringaprat.

Men Börta hon gick på:

—  Det förgjordade, avundsjuka kräket! Kom! Ge
hönorna så mycket korn! Likasom jag inte slitit och skrapat
och kokat och sollat med allting annat bara för att spara på
kärnen. Hon ska se, att här ska finnas både malt och gryn
och vafflemjöl med, när hon inte har så mycket korn igen,
som hon behöver att bränna till ett kok kaffe. — Och du,
ditt nötahuvud, jag kan inte bättre säga. Din sjane! Var
det för att titta efter kornet, som du var uppe på loftet.
Du trodde la inte jag hörde, det slamrade i arklocken där
uppe, fast du gudbevars gjorde dig till och skrapade med
fötterna och harskade dig! Tvi! Ska det vara hedern för
en vårdar sitt hus och ser om sitt och sina så gott en
nånstingen förmår!

—  Börta! bad Kalle så vackert.

— Börta! Ja, det är jag! ropte hon. Jag ska vörda er,
som I vörden mig. Jag ger er den onde allihop.

Därmed slängde hon upp stugedörren och gick in. Där
satt skräddaren mitt uppe på storabord med benen i kors
och tittade under glasögonen på den som kom in. Han
skulle, förstår sig, ingenting få höra, så att Kalle kom heller
inte åt att få säga något för att förklara och försvara sig.

Nu var ofreden lös i gården och det bara för dessa usla
hönsens skull — och utan att de hade gjort något slags
ohägn eller att det hade varit kiv om äggen eller någonting.

Stina och Börta skydde varandra värre än pesten. De
tittade aldrig åt varandra och hälsade aldrig på varandra.
De kunde inte sitta i samma stol i kyrkan en gång. Men de
hade inte basat ihop ännu — den ena väntade bara på, att
den andra skulle säga det första ordet, sen —!

Sven och Kalle låtsade om ingenting, de voro lika goda
gårdboar som förut. Men bägge voro de för innerligt keda
av det eviga käringasnacket; för de fingo, förstår sig, höra
allt vad som jäste inom Stina och Börta och som de inte
kommit åt att säga varandra.

Johan och Johanna voro också lika sams. De talte
ständigt om denna osämjan emellan morerna och bara
grundade på, hur de skulle bära sig åt för att få dem goda igen.
Det började bli ledsamt för dessa unga människorna med.
För såg Stina dem stå och tala med varandra, så ropte
hon alltid Johan till sig och hade något, som han genast
skulle göra åt henne. Och fick Börta syn på dem, så var hon
inte sen till att ropa:

— Vad står du där och skubbar dig efter, Johanna?
Har du inte annat att sköta? In med dig till spinnerocken!
Jag tål inte att se människor, som bara stå och lata sig
och prata lort.
Så gick vintern. Det började lida mot våren. Mor Stinas
höns måtte nu hålla till godo med att sitta på vageln i
fähuset. De hade länge fått vara ute om dagarna och skrapa
i gödselstacken. Hennes lille vite hane, med de stora
skärfjädrarna i stjärten och den store kammen, som fått en
liten vitblå kant utav vinterkölden, han sprätte i dyngan
och var en sådan pappa så och han gol sitt gälla kukeliku
så grant, så ingen bondtupp har galit det grannare. Och
svar fick han alltid, för inifrån Kalles stuga ropade mor
Börtas  store  tyske  ett grovt kokokoo,  så det  sångrade
i   den  gamla   innebyggda   sängen  och   sparlakanen  ända
viftade.

Stina hade på den sista tiden blivit litet mildare i synen.
För tre fyra stycken av hennes hönor hade nu också börjat
värpa så snällt som helst i sängen där inne i stugan, så nog
artade det sig till, att hon skulle få påskägg i huset alltid.
Och det tröstade henne.

Börta nändes inte att släppa ut sina höns ännu. Hon
fodrade dem inne. Och värpte gjorde de, så att det stod
härrliga till. Det såg ut som om de skulle värpa en hel
förmögenhet.

Men så blev det då en riktigt grann dag fram i mars
månad. Solen brässade till, så att snövattnet riktigt skvalade
ner ifrån takskägget. Då tog Börta undan sängaskammeln
och luckte upp förstudörren. Nu skulle de tyske ut och
visa sig.

Tuppen gick iföre med styva steg och tittade sig
försiktigt omkring, hönorna kommo efter vaggandes. När
han kom ut i förstugan, hoppade han upp på tröskeln och
gol ett tag. Så ett till.

Detta hörde mor Stinas hane, som var med sina honor
ute i lyckan. Han svarade genast och kommer som
ett skott genom prången, för att se, vem det är, som tör
gala ute på gården. Nu få de syn på varandra. Den ene
galer värre än den andre. Nu hoppar Börtas tyske ner av
tröskeln och ut på gården. Stinas vite räcker hals och purrar
upp fjädrarna omkring halsen. Stjärten och vingarna hänga
slaka. Mor Börtas sträcker också hals. Hopp! Nu äro de
ihop. Hopp igen! Fötterna slå ihop, och vingarna klappa
imot varandra. Fjädrarna ryka, och bloden rinner. Stinas
vite vill inte ge sig, fast kammen hänger i trasor.

Börta ser på och grinar, för hon ser gott, vem som skall
få stryk.

Nu äro de skilda för ett ögonblick. Den vite galer ett
tag och hackar i backen, som om han tänkte få sig ett
styrkekorn.

Den tyske gal med och hackar. Så ryka de ihop igen.
Den vite är nu ohjälpligt under. Den tyske slår med
vingarna och hugger med näbbet, så att snart är den vite inte
längre vit, utan ser ut som ett svart och rött trasbylte av
jord och blod. Börta springer in i köket efter en spann
vatten för att hälla över slagskämparna.

Medan hon är undan, kommer Stina ut och får se, hur
det är med hennes lille vite. Och i detsamma Börta kliver
ut med vattnet, är Stina framme, sparkar till den tyske,
så att han flyger halvvägs upp på taket, och får fatt i sin
hane.

—  Hum, säger hon. Ditt lilla kräk! Du är ju nära död.

I det samma får hon ögonen på Börta.

—  Ska du ha din rälige högfärdshane till att rent
fördärva min! ropte hon och hon riktigt skalv av ilska.

—  Har jag ställt ihop dem? Det var din, som flög på
min! tyckte Börta och darrade litet på målet.

—  Å, det är din högfärd, som är skuld till alltihop! skrek
Stina. Skaffa hit sådana slofsar till höns, herrskapshöns,
kan la veta. Fru Tyska Höna! Det ska du heta, ditt as.

—  Du skulle ha för Tyska Höna, så den onde tog dig
med en skjuts, ditt leda troll! — Minns du kornet, som du
killade Kalle i näsan med bara för att göra mig förtret!
Ack, ditt usla liv! tyckte Börta och knöt näven mot Stina.
Gjorde jag rätt, så — — —

—  När gjorde du rätt! Du är den ledaste kältringakona,
som finns, ditt as där!

De hade kommit ända inpå varandra.

—  Hum! — Min hane, min hane! Titta hur han blöder
och titta hur lortig! jämrade sig Stina. Det är din skull,
ditt soskaft! skrek hon sen. — Står du där och grinar
så — — —. Med det samma strök hon till Börta med hanen,
så att blod och jord klentes över hela ansiktet.

Börta hoppade rätt upp och ner. Först så strök hon sig
ett tag med bägge händer över kinderna. Sen flög hon på
Stina och fick henne i håret.

—  Iiiih, din kältringakona! Ditt förgrommade usla liv!
Iiiih!

—  Släpp mig, eller river jag ihjäl dig! skrek Stina och
släppte hanen, som blev liggande, där han föll.

—  Iiih, ditt as! Jag ska ge dig både för Fru Tyska Höna
och för kornet och för — iiiih!

—  Din förgrommade Fru Tyska Höna! Sch! Riv och
slit! Sch! Jag ska riva och slita. Spjärna, ditt usla soskaft!
Jag ska spjärna, så dina sure ben ska — — —

—  Iiiih!

—  Sch!

De rycka varandra i håret och klösa och sparka varandra
och skrika, så gott de orka, och vilja aldrig sluta.
Sven och Kalle och Johan och Johanna hade kommit
framrusande, var ifrån sitt håll, lockade av skriket.

— Än I galna, käringar! ropte Kalle.

— Hållen upp med det därna! tyckte Sven.

— Kära, slåns inte! bad Johan.

— Mor, mor! skrek Johanna och ville fram och skilja
dem åt.

Men det var stört omöjeligt. För det var iiih! och det
var sch! tills bägge käringarna ramlade omkull mitt i
snöslasket.

Då blevo de litet avkylda och kröpo ifrån varandra. Men
herre Jesses, så de sågo ut! Håret stod som på de värsta
påskakäringar, ansiktena voro sönderklösta, halsaklädena
slängde om dem, och livstycken och särkar voro i trasor,
så att en såg bara bröstet. Det var en dunderdust! Och se,
käringar ä då alltid värst, vad de än ta sig till, det är en
känd sak.

Men sen de bara väl kommit isär — sen så orkte de
varken slåss eller skälla längre, nu skreko de, så högt de
orkte, bägge två, och ögonen runno som brännevinspipor.
Sven och Johan ledde sin mor in till sitt och Kalle och
Johanna fingo in sin i sin stuga. Och så blev det lugnt —
ute på gården åtminstone.

Den tyske hanen hade nu samlat alla hönorna omkring
sig, både mor Stinas och Börtas. Han snodde sig till höger
och snodde sig till vänster och sprätte med ben och vingar
ikring dem och gol och hade sig där som den värste patron.

Men den lille vite låg, där han låg. Det var inte nog med
vad han  fått av den  tyske;  under slagsmålet hade han
blivit både klämd och trampad, så att med honom var det
ingen vån längre.

När Johan kom ut om en stund, så tog han den stackars
vite i vingen och bar honom ner till vedkasten och högg
huvudet av honom.

Men när han så kom in i stugan med kroppen och ville,
att Stina skulle koka soppa på honom, så blev hon ursinnig
igen och tyckte, att det skulle den onde göra — efter en
sådan förargelse! Men till middan så stod där i alla fall
ett stort fat god tuppasoppa på bordet — för se, det är då
riktig herrskapsmat.

Men arg var hon, Stina.

—  Tycker du, att det usla livet, Fru Tyska Höna, ska
dra hit sådana höns i gården, som ta livet av min lille hane?
sade hon till Sven. Du är en påse! Du säger varken vitt
eller svart. Du kan varken bli riktigt god eller riktigt ond.
Om du satte någon tid på din kvinna, så skulle du gå in och
säga dem sanningen där inne i det usla hålet.
Högfärdshidet! — Ska deras tupp få gå här nu och spatsera, och
jag ska behöva gå och titta på den uslingen och förarga
mig dag ut och dag in? — Om jag bara vore så pass läkt
i synen, så skulle jag genast gå till Hjuleberg och köpa
den största herregårdstupp de ha, om han så kostade tio
riksdaler. För Fru Tyska Hönas tupp ska då inte gå här
länge som herre på täppan. Men det ska du göra, Sven!
Du ska gå och köpa en tupp. Hör du det!

—  Nej, det gör jag rent inte — för att komma mer
förargelse åstad. Jag tycker, det kan vara nog, som det är,
mente Sven.

—  Ja, se där! Du vill, att jag ska ge fil för henne, Fru
Tyska Höna. Jag ska ge fil! Du sätter då inte mer värde
på din kvinna än jag på en utsliten sopekvast. — Du ska,
säger jag, eljes blir jag aldrig god på dig. Kunna inte vi
ha lika god tupp som de! Ha vi inte råd till det, vad? Vilja
de inte ta vara på sin tupp, så kunna de göra vilket den
onde de vilja. Du ska gå, säger jag.

Men Sven ville inte höra på det örat, för han tyckte, som
rätt var, att det hade varit nog rantahej för den tuppen,
de hade haft. Nu kunde gärna Börtas tupp få stå för hele
höneleken, mente han.

—  Jaså, vi ska krusa Fru Tyska Höna om tupp till våra
hönor. Ska vi vara sämre än de och inte ha råd till att hålla
oss med tupp själva? tyckte Stina. — Det säger jag dig,
Sven — går du inte till herregården och köper den störste
tupp, du kan få fatt i — jag ger den onde, vad han ska
kosta, du ska få mina äggapengar, när hönorna ta till att
värpa riktigt — gör du inte det, så blir jag aldrig i tiden
god på dig. — Kunna inte vi ha lika så god tupp som de?
säger jag än en gång.

Detta kunde Sven inte neka till, för han tyckte allt det
samma, han själv med. Men han ville inte gå och köpa
någon tupp.

Stina gick bort till spisen och slog upp en kopp kaffe
och bad Sven göra sig en redig gök, innan han lagade sig
åstad. Och Sven gjorde sig nog en god gök, men han tyckte
ändå, att han ville inte ge sig av i sådana ärenden.

—  Johan kan få gå, sade han.

—  Nej, tvi för allt, vad lett är, tyckte Johan. Han ville
inte höra talas om det här.

Men hur nu Stina lirkade med Sven — fram på
eftermiddagen gick han upp på loftet och tog på sig
helgdagskläderna och så ledade han av bort till herregården en halv
mila väg, utan att Johan ens fick veta det. Och om kvällen
så kom han hem och släppte en hane in i fähuset. Det gick så
fint och finurligt så, han smög sig in igenom måckedörren
med honom, så ingen människa hade reda på, att där var
en stor gul spansk hane i husen där, utom Sven och Stina.
Han kostade sina hela femton daler, denne spanske —
en har la aldrig hört ett sådant hanapris förr men så var
han också så stor som en liten bra gåse.

De bägge gårdbomorerna sovo inte mycket den natten.
Börta var bara arg. Ett sådant lett leverne! Tvi för en
sådan rackarekona, den Stinan — slå henne mitt i synen
med den usle, lortige hanen! Fram på ottan, när hennes
tupp började gala under sängen, hörde hon ända som
några leda, hesa ljud utifrån gården: "Ohohooh!" Hon
trodde nästan, att det var Stina, som i sin ilska försökte
härma hennes tupp, för inte kunde det la vara spökelse
efter den lille gälle strunthanen, som Stina hade haft. —
Stina låg där och var arg, hon med, men hon var ändå
mer glad. Hon fröjdade sig över att få se sin nye hane
ta imot den lede tyske om morgonen. Och när hon hörde
de hesa, grova ropen utifrån fähuset, så riktigt hoppade
det gamla hjärtat i henne.

Stina var ute i fähuset, innan de hade luckt upp
förstudörrarna hos Kalles. Men hon släppte inte ut hönsen ändå,
hur mycket de än kacklade och knotade. Sven stod ute i
förstugan och skubbade sig till rätta i kläderna.

Efter en stunds väntan hörde Stina äntligen Börtas
träskor slamra mot stenläggningen i Kristens förstuga. Börtas
hönor började också kackla. I det samma rök slåen ifrån
den övra halvdörren där. Och den tyske hanen flaxade
upp på den nedra halvdörren och slog ihop vingarna och
gol: "Kokokoo!"

— Ohohooh! lät det så grovt och lett ifrån Sörens Svens
fähus, att Börta spärrade upp både ögon och öron. Hon
luckte upp den nedra dörren med. Den tyske hoppade ner,
och hönorna stassade ut på gården.
Nu öppnade Stina sin fähusdörr, och ut rusade hennes
höneflock, med den store gule spanske iföre.

—  Ohohooh! skrålade den spanske.

—  Kokokoo!  skrek den tyske.

De tittade på varandra ett ögonblick. Så rände de imot
varandra.

Börta kunde inte hålla inne med ett rop, när hon såg
den store gule basa ut igenom Sörens fähusdörr.

— Sickana rackare!

De brasade ihop med en gående gång, dessa hanarna.
Hopp och smäll och brak och knak! Fjädern rök, och
bloden spottade.

Mor Börtas tyske stod sig gott i början, fast han var
mindre. Han var kvickare i vändningarna än den store
spanske. Och Börta kunde inte låta bli att dra på munnen,
när hon såg honom hoppa över den andre räliusen tag på
tag.

—  Kalle! Kom ut, Kalle!

Kalle kom ut i bara knäppebyxorna.

—  Kors ifrån åttan! tyckte han, när han fick syn på
den store spanske sålaren.

Men snart så hade den tyske hoppat sig trött. Den
spanske stod lika styv på sina grova, gula ben. Nu gjorde
han ett hopp och fick den tyske under sig. Och Jesses, så
han slog med vingarna och huggde med näbben.

—  Hihihi! lät det i  Sörens  fähusdörr.  Och där klev
Stina ut och grinade, så att magen hoppade. Och Sven stack
ut huvudet i sin förstudörr och grinade, han med.

Då blev Börta tändande arg. Och Kalle var inte god, han
heller. Börta ut och fram till hanarna. Kalle efter.

—  Ta den räliusen i nacken och släng honom undan!
Han rent fördärvar min hane! skrek Börta till Kalle.
Stina skrek till: Låt bli! och rusade fram med en
måckegrep i högsta hugg. Sven kom utspringande ur sin förstuga.

Men innan de hunno fram, hade Kalle fått den spanske
om nacken — ända så som en tar arga gåsar — och svängde
honom ikring ärliga tag.

—  Ska du vrida nacken av hanen ! ropte Stina.

—  Det  ger  jag  den  onde,   tyckte  Kalle  och  svängde
honom än värre ikring. Vad skullen I med honom här?

Kalle var riktigt arg, nu sen han väl kommit med upp
i leken.

—  Vad  skulle  Fru Tyska  Höna  med sin tyske här?
skrek Stina. Släpp hanen!

—  Den är födder här, så han blir här, så länge han lever,
Fru Spanska! skrek Börta och knöt nävarna åt Stina.

—  Släpp hanen, säger jag! skrek Stina och ville rycka
honom ifrån Kalle.

—  Tan där då! ropte Kalle och gjorde en släng, så den
spanske for långt bort i fähusväggen.

—  Dödar du min, så ska den onde ta din! skrek Stina
och med det samma lyfte hon grepen och trask till den
tyske, så han orkte inte göra mer än ett par sprattlanden
— sen låg han där.

—  Min hane! ropte Börta och var nära att få
dånedimpen mitt i sin ilska.

Den spanske hade också fått nog. Nackabenet var
avbrutet. Han snodde omkring som ett hjul, och huvudet
hängde och slängde på honom. Stina sprang fram och träsk
till den med.

Du ska slippa att pinas! — Min store granne hane!
Det var femtan daler! skrek hon.

Johanna och Johan hade också kommit ut. Johanna hade
slängt en knäppekjol på sig i hastigheten, och Johan hade
inte hunnit få på sig mer än kippeträskorna. Johanna grät.
Och Johan stod där och ända skalv, när han såg, huru onda
föräldrarna voro. Han tänkte på, hur mycken fiendskap
och förargelse, som skulle komma efter detta.

—  Det kunde du gärna låtit bli, sade Sörens Sven till
Kalle och pekte på den gule spanske, som låg där slagen.

—  Jag tycker, du kunde låtit bli att vara med om att dra
hit en! — Den tyske kunde räckt till för hele gården, mente
Kalle.

Därmed gick Kalle in till sitt. Sven sade ingenting mer,
utan gick in till sitt, han med. De voro karlar.

Men käringarna spände till att skälla, det värsta de
någonsin orkte, och knöto nävarna under näsan på varandra.
Denne gången så brasade de ändå inte ihop — de hade la
fått nog av slagsmål dagen förut.

Johan ville ta vara på stekarna.

Men Börta skrek:

—  Släng min på  dyngan!  Jag  äter  inga  ihjälslagna
tuppar.

—  Inte jag heller, Fru Tyska Höna! skrek Stina.

—  Å, du Fru Spanska! Du skulle ha, så —

—  Kära, kommen med in, mor! bad Johanna så vackert
och tog Börta i armen.

Så gingo käringarna också, var in till sitt. Men så länge
de sågo en skymt av varandra, så skällde de.

Och inne i bägge stugorna var det storm hela dagen.
Både karlarna och kvinnorna voro arga.

Inne till Kalles vankade där åtminstone mat, för
Johanna tog sig an det bestyret. Börta var för "attererad"
för att kunna tänka på sådant. Hon bara grät för sin tyske
hane och skällde på Stina hele utlångande dagen. Men till
Sörens Svens blev det dåligt med matnaden. Stina var så
arg, så hon måtte lägga sig och ha en våt handduk om
huvudet. Inte för de femton dalerna — men bara för det, att
hon inte hade fått den glädjen, som hon hade väntat sig
av den store spanske. Jesses, om han hade fått leva för den
usle Kallen, vad han skulle ha ansat om Fru Tyska Hönas
tyske högfärdshane! — Johan fick tända i fyren och koka
kaffe, det blev alltihop. Men Sven var ute och klämtade i
kistelocket och lagade sig en rejäl gök att styrka sig med.
— Först fram imot kvällen kände Stina sig så pass, så
hon kunde stiga upp och rusta till litet åt karlarna. Då var
fyren full av aska. Hon skrapade ihop kol och aska i en
spann, som hon bar ut i köket, innan hon fyrade på under
jordpäregrytan.

Men det var inte bra, att Stina var arg, när hon tog ut
askan. Det blev en faselig natt efter denne stormige dagen.
De hade inte sovit länge i Hanspärsgårdsstugorna, när
Sörens Sven vaknade vid ett lett brakande och sprakande.
Elden var lös i stugan. Där hade varit glöder i askan, som
tänt eld i spannen och sen i hela längan. Stugan var full av
rök, och elden åt sig in och fladdrade i valvbräderna närmst
köksväggen. Människorna upp i ett hoj och till att skrapa
ihop och bära ut häbbarsvägen, vad räddas kunde.

— Vi få väcka Kalles! ropte Sven, det första de
kommo ut.

Där blev en hemsk uppståndelse till Kalles med, när de
hörde höstandet på dörrarna och ropet: Elden är lös! De
upp i ett flygande och till att släpa ut på sitt gods.

Elden slog upp högt i luften ifrån halmtaket. Det var
sunnan vind, så att lågorna flögo genast över på
ladugårdstaken. Kreaturen måtte ut först och främst. Folk kom ifrån
granngårdarna och hjälpte till att bärga. Men elden tog en
sådan fart i de gamla torra trähusen och halmtaken, att
mycket brände inne.

Ute i hagen stodo nu dessa husvilla folken. Kistor och
grytor och stolar och sängkläder voro slängda huller om
buller. — Takresningen på bålahusen ramlade. Lågorna
virvlade upp som ur en tjärgryta inom de brinnande
väggarna. — Stina grät.

—  Herre Jesses! kunde det vara eld i askan, som jag
bar ut i går kväll. Det tog eld i köket, och jag hade inte
haft tänt i fyren där. Herre Jesses!

Hon gick fram till Börta och Kalle, som stodo där och
lade sitt tyg till rätta.

—  Kära människor, varen inte onda på mig! jag rår
inte för et! jämrade hon sig.

—  Det kan ingen för olyckan fly, sade Kalle andäktigt.

—  Du får inte va ond på mig, Börta, för dessa hönsens
skull! — Börta! sade hon och räckte fram sin hand.

—  För hönsen! — Nu ha vi la inga höns att tala om
mer, tyckte Börta halvt bittert.

Där hade bränt inne så mycket, som varit viktigare att
bärga än hönsen. Nu var där ingenting annat än kol och
aska varken efter de tyska under Börtas säng eller efter
de gamla svenska i Stinas fähus.

—  Kära, var inte ond! bad Stina omigen.

—  Nej. Herren har straffat oss nog för vårt kiv, sade
Börta. Nu behöva vi varandra bättre än nån gång förr. —
Vi ska aldrig träta mer. Det blir genast förbannelse i
gården, när gårdbofolk träta.

De båda kvinnorna tryckte varandras händer ärligt och
uppriktigt.

— Nu bygga vi ihop och ha hönsen ihop, sade Stina.
Husen voro gudskelov så gamla, så de skulle ändå byggts
om till Johanna och Johan. Nu få de slå ihop bägge
ställena till ett, och så få vi var sin undantagsstuga i var sin
ände på längan.

— Ja, det får la bli så. För inte orka vi bygga två längor
för den lille brandstolen, mente Börta.

Och så blev det. För vad kvinnorna ville, det ville
männen, och Johan och Johanna lade sig la inte imot det.

Och innan sommaren var slut, så stod där en grann
nybyggnad i Hanspärsgård. Det var framhuslänga med stuga
och stugukammare och kök och en kammare i var änden
på längan. Och en ladugård så rar och stor, så en får leta
efter dess make på långa håll.

Och kreaturen valsade, feta och granna, där på gården,
när de skulle till och från betet. Men några höns syntes
ej till Johan sade:

— Veten I, sade han till de gamla, jag lider aldrig höns
mer, för det är ett pack. Viljen I nu som jag, så ska vi ha
oss en grann trädgård, och ska vi ha trädgård, så kunna vi
inte dras med höns.

Så stod bröllopet med lust och lek. Och Johan och
Johanna flytte in i stugan och de gamla, Sörens Svens och
Kristens Kalles, i var sin kammare. Och de äro så innerligt
sams allihop, så det var aldrig så rart före denna
hönsahistorians tid. Och de äta nästan vart mål vid samma bord,
alla dessa tre folken, för det blir alltid bättre mat i en stor
gryta än i tre små. Det enda, som det har kunnat bli litet
kiv om, det är, vilka som skola ha lille Sven Karl, Johans
och Johannas pojke, hos sig om natten. Men nu ha de
kommit sams om, att de skola ha honom en natt var i tur och
ordning.

Och höns kommer där aldrig mer i Hanspärsgård,
varken svenska eller tyska eller spanska, för Johan står fast
vid sin mening och har allt satt stormträd ikring
trädgårdsjorden.

Men denna hönsahistorian har kommit ut i bygden, och
och det finns allt de, som roa sig med att kalla mor Börta
för Fru Tyska Höna. Det sker nu bara på baken, förstår
sig, för inte är det någon, som tör säga det mitt i näsan
på henne, det kunnen I lita på.


FÖR MÅNGA.

Skräddaren Johannes Kröpelin i Kröplinge ägde stort
ingenting annat än sin synål och sitt pärsejärn, om en nu
inte vill räkna syringen med. Och mjölnarens piga,
Johanna, hade inte att vänta så mycket som ett
blaggarnslakan i hemgift. Men de hade fått sådant tycke för
varandra, de bägge, så de voro ända tvungna till att flytta
ihop. De skulle leva så nätt, så nätt! De kände ju med sig,
att de voro inte komna hit till världen bara för att må gott,
var för sig. Nej, fingo de bara dela allt med varandra, så
skulle den svartaste brödskalk smaka som pepparkaka och
den suraste drick sötare än kössebärsvin och det hårdaste
slit ljuvare än en glad lekstudans. — Men en sak var det
ändå, som skräddaren kom till att fundera litet på. Tänk,
om de skulle happa till att få en för stor ungaskara! För
till och med de, som ha gott om det, så ha de strängt med
att dra upp för många barn. Ett eller två skulle han nog rå
med att hylla och föda. Men varför skulle då vår herre
vilja lägga tyngre börda på honom, än han tålde! Det blev
nog bara ett eller två! — Och så höll han bröllop med sin
Johanna, och de satte bo i Trulsagårds lille kammare.

Inom ett år så skrek den förste lille Kröpelinen i vaggan.
Och skräddaren var så karlavulen, för det första barnet
blev en pojke. Han hade visst aldrig tänkt sig annat, än
att det skulle så bli, men roligt var det i alla fall. Och nu
så grundade han skarpt över, vad han skulle kalla denne
pojken. Han slet mest ut almanackan, allt under det han
bläddrade och letade efter riktigt passeliga namn.

Så ställde han då till ett kristningagille, som tålde att
talas om. Hele byn var bjuden, fast inte hälften av folket
kunde få rum i husen där. Men de, som måtte bli utanför
behövde la inte jämra sig för det, för där var en bra
solskenstid strax utom gården till att sitta i, och skräddaren
hade köpt hem ett halvankare brännevin till kalaset, så inte
hade de trång till att torka heller, hur duktigt solen än
blakade på.

Själva mor i Trulsagård höll fram pojken. Och han var
då så kry, så han skrek under hela kristningen och det, så
det ända brakade i den granne kristningastassen.

—  Vad hette barnet? frågade de, som stodo utanför och
inte kunde samla, vad prästen sade.

—  Hieronymus Peregrinus Anatolius, ropte skräddaren
med hög röst, så att alla skulle höra det.

Han var ända stor i själen, skräddaren, för han hade
kunnat leta upp tre sådana namn. I hela socknen fanns då
inte en bondunge, ja, inte någon annan heller, som var karl
till att visa fram maken till ett enda av dem.

—  Tvi den oleke! Det låtte ju ända som öknamn och
skällsord, alltihop, spottade Nils i Smedsgård.

—  Vad har pågauslingen kunnat gjort för ont, efter
han skulle ha tre namn att dras med, och så leda! tyckte
Per i Radlängan.

Men då ställde skräddaren sig på tå och satte upp
huvudet, så högt han kunde, och så sade han:

— De namnen duga jagu både länge och väl, för de stå
i almanackan allihop, så I veten det, gubbar. Och tre namn
ska pojken ha, för ifall han skulle happa till att bli det enda
barnet, så vill jag ändå ha den närmsta släkten uppkallad.
Se Hieronymus, det heter han efter min far, för han hette
Hans, och Peregrinus heter han efter Johannas far, för
han hette Per, och så heter han Anatolius efter både min
mor och Johannas mor, för de hette Anna bägge två.

—  Jäden i den skräddaren! Det var inte så dumt ändå,
mente Per i Radlängan, för han tyckte, det var ända
finurligt att kunna kalla pojken Peregrinus efter Per.

Det blev, må tro, en stor förtrytelse i bygden för alla
dessa granna namnens skull. Men snart så blev det gott
igen. Föräldrarna kallte pojken rätt och slätt för Per —
det var skräddarmor, som ville så ha det. Men byaborna
tyckte, det var mycket roligare att tala om skräddarens
lille Grinus.

Nästa året så kom skräddarens Johanna med sin andre
son. Skräddaren blev varken glad eller ledsen. Han kunde
haft nog av den han hade, mente han, men i alla fall — nu
fick lille Per sällskap, och det är alltid bra, och två pojkar
skulle han nog rå med att föda upp — han hade just aldrig
tänkt att slippa undan med mindre — och han skulle göra
dem till duktiga skräddare, bägge två, för en duktig
skräddare går aldrig nån nöd på.

Denne pojken kallte han Nikolaus August efter
dalaprinsen, och det kunde la folk inte säga annat än gott om.
Och kristningagillet var bra nu med, fast denna gången
fick främmaden rum i husen.

—  Se så, då! Nu är jagu denna ättaleden färdig, tyckte
skräddaren där på gillet. Nu vill jag inte veta av fler
arvprinsar.

Och det tog han göken i botten på.

Detta sade han på själva nyårsdagen och han sade det
om och om igen, vart han kom sedan. Men före nästa jul
så var det lika när — en pojke igen!

Skräddaren både svor och hoppade. Hade det varit en
flicka ändå! Pojken ville han knappt se. Tvi, för allt vad
lett är! Nog skulle han la maksa att föda upp denne lille
uslingen med, men bekymmersamt blev det alltid — inte
kunde han göra skräddare av dem alla tre, för då finge
de la ända slåss om förtjänsten. Och tänk sen, vad
byaborna skulle grina åt honom, efter allt vad han hade pratat.

Pojken blev kristnad i all tysthet. Det var knappt att
skräddaren kom sig för att bjuda böramor och ett par
faddrar till, och de fingo inte mer än en doppekopp och en slät
för hela besväret. Och pojken fick vara nöjd med ett enda
namn — inte för det, att skräddaren behövde spara på
namnen nu längre, nej pina dö! Men ett karlanamn blev det
i alla fulla fall, för själve kungen Karl den femtonde var
den, som fick släppa till det. Och därmed var det slut på
namnlistan så visst som — — —

Men hur mycket skräddaren svor och anturade sig, så
blev det år och pojke de fem nästa åren med, Oskar,
Gustaf, Herbert, Robert och så till slut Raoul eller lille
Rulle. Honom, den siste, kallte han upp efter den
schangtilaste karl, han kände, själve ryttmästaren vid skånska
husarregementet, greve Raoul Hamilton. För det var nu
på det viset, att skräddaren hade fått en hel femma för
han ansade ryttmästarens jaktbyxor. Detta var den största
förtjänst och den största heder, han hade haft i all sin tid,
och därför så ville han la också visa ryttmästaren den ära,
han kunde, och så kallte han pojken för Raoul.

Där blev smått och mindre än smått om smulorna hos
skräddarens. Han fick slita både natt och ljusan dag för
att skaffa något att sticka i munnen på sina åtta gaphalsar.
Och så grubblade han var stund över, vad det skulle bli av
dem. Att göra dem till skräddare alla åtta — bevare oss väl!
En skräddare i var stuga! Då finge de la sy åt varandra!
Nu knotade han och klagade för vem han träffte över den
tunga börda,  som vår herre hade lagt på honom.  Hur
många rika knasar fanns det inte, som kunde ha råd till
att föda upp en hel kycklingakull med ungar, men som
ändå inte hade en enda. Han, kräket, som ingenting hade
annat än sina fattiga, utslitna nypor, han hade fått kullen.
Inte var det rättvist delat. De två äldsta pojkarna hade
han haft mer än nog av, de andra sex, dem kunde vår
herre gärna få ta igen. Det var syndigt sagt, det visste
han, men han kunde nägu inte säga bättre. Han hade ju
knappt råd till att bestå sig en fattig tobaksbuss i vardagslag
och ett halvstop brännevin till högtiderna allt för de många
pojkarnas skull.

Men den yngste, Raoul eller lille Rulle, som de kallade
honom, när det inte var så noga, han hade ingenting mer
gemensamt med sin manhaftige och yverborne namne än
bara namnet. Han var så klen, den lille Rullen. Och innan
han blev årsgammal, så lyckte han igen sina små ögon för
alltid och på näste söndag så blev han myllad ner i ett hörn
borta på kyrkegården.

Liklagsfolket, som hade hört skräddaren svärja och
knota alla dessa åren, trodde la nu att han skulle räta på
ryggen och prisa vår herre, för det han äntligen blivit av
med en av de välsignade pojkarna. Men skräddaren gick
där sà allvarsam så, han svarade knappt ett ord, när någon
talte till honom.

Om kvällen så kom Nils i Smedsgård och skulle gå över
kyrkogården. Då stod skräddaren där borta i hörnet vid
den lille mullhögen och grät och snyftade. Och så talte
han för sig själv:

—  Du lille Raoul, du kunde gärna blivit hos oss. Jag
skulle gärna döjt dubbelt ont, bara du hade blivit hos mig.
Varför skulle vår herre ta dig ifrån mig, lille Raoulen!

Nils kom ända fram till graven, utan att skräddaren
märkte det.

—  Står du här och låter illa! sade Nils och lade sin hand
på hans axel.

Skräddaren väckte till.

—  Jag tycker, nu skulle du la lovsjunga i glädjen, för
vår herre änteligen har tatt en, efter allt vad du har låtit
lett för de pojkarna, mente Nils.

Då ryckte skräddaren på sig och grep Nils i armen:

—  Ja du, ja du! Men varför skulle det justament vara
den lille, som jag kallte Raoul?

—  Hm, tror du då inte, att det skulle blivit samma låt
i dig för vilken av dem, som gått bort? sporde Nils.

— — — Jo, Gud hjälpe mig!


OM HIERONYMUS PEREGRINUS
ANATOLIUS' STORA LYCKA.

Det var nu hela femton år, sedan skräddarens lille Raoul
slutat detta världsliga i sin ålders knoppning. De andra
sju bröderna hade vuxit upp och blivit duktiga skräddare
allihop. De tre yngste, Gustaf, Herbert och Robert, följde
fadern i stugorna. Men Per, August, Karl och Oskar drevo
yrket i den stora staden Göteborg, där Per var mästare och
de andra tre gesäller hos honom.

Sen pojkarna blivit så pass stora, att de kunde hjälpa
till att dra något till huset och ej längre behövde tära på
hans egen lilla förtjänst, blev det snart välstånd hos
skräddarens. Han hade nu länge haft sin egen stuga nere på
byallmänningen vid lerhålan. Och där fattades varken bröd
eller sovel eller brännevin i det huset.

Midsommaraftonen var inne. I stugan, vid det uppslagna
fällbordet, sutto skräddaren och Nils i Smedsgård med
brännevinsflaskan och glas framför sig. Skräddaren
pratade och fäktade, Nils satt där lugn och hörde på, med
armbågarna stödda mot knäna.

— Du ska tro, det är allt roligt att få ta imot en sådan
främmad, om en nu kan kalla sina egna för främmad!
tyckte skräddaren. Jesses, vad det är roligt, när det går
barnen väl! Var det strängt att dra upp desse pojkarna,
så är det så mycket roligare nu. Eller vad säger du,
Johanna? vände han sig till hustrun, som gick där och
småordnade i stugan och just nu var i håll med att plocka av
några gula blad på "pillagonian", i fönstersmygen.

—  Joo, tyckte Johanna. Men jag är bara så rädd för
att Per ska behöva skämmas för sitt ringeliga hem och för
oss, när han kommer hem med sin fina fru.

—  Skämmas! Å hundan! tyckte skräddaren. Visst är
hon fin utav bara jäden, frun, och det, så det ända frasar
om henne av silke och sammet, men inte är jag blyg för att
imot na. Hon är la min sonakvinna ändå och din med. —
Du kunde lytt mig och följt med till Göteborg i somras,
så hade du fått se henne och inte behövt vara rädd för
sådant. Du skulle bara sett, så mån hon var om mig och
hur hon plockade för mig. Hon fick aldrig nog mat och
drick i mig, fast jag åt, så jag orkte knappt att gå, så stinn
var jag. Du kunde lytt mig, säger jag.

—  Vem skulle då passat grisen och hönorna, om jag
hade följt med? tyckte Johanna.

—  Du har då alltid Martas bekymmer, Johanna! Tror
du inte, att Mali i Smedsgård hade gjort det. Hon som
hjälper dig så titt eljes. Eller hur, Nils?

—  Jo, det kan la veta, mente Nils. Men vad det
anbelangar, att den fina göteborgsfrun skulle behöva skämmas
för sina svärföräldrar, så nägu det har nån nöd. I han det
så bra nuförtiden, så jag vill se dem, som kunna ha det
bättre. Då ska I tänka på den tiden, I sutten till husa och
haden  pojkarna  små.

—  Ja, Gud vare tack och lov, att den tiden är förbi!
sade skräddaren och knäppte ihop händerna. Nu är jag så
nöjder som nån herre i stan.

—  Ja, I kunnen la begripa, att jag är nöjder, jag med!
sade Johanna. Jag mente bara, att jag kanske inte kan tala
fint nog och passa upp dem fint nog.

—  Å, du har kunnat tala fint nog för mig och passa
upp nog fint för mig, och jag är noga på det utav sjuttan,
det vet du, tyckte skräddaren och grinade.

—  Ja, du ja! tyckte Johanna och drog på munnen, hon
med. — Men du, Nils, du kan gärna säga till Anna
Johanna, att hon låter Mali komma hit nån stund och hjälpa
mig litet till rätta desse darna, som främmaden är här.

—  Främmad! Jag vill inte höra talas om nån främmad,
ropte skräddaren. Det är ju våra egna barn!

—  Jo, det ska hon visst få, mente Nils. Dägan är snäll
och förstår sig på allting riktigt bra nu, sen hon kommit
ifrån prästagården. Det är allt en god sak att låta barnen
komma ut.

—  Ja, det kan en se på Per, om en ska kunna se det på
nån! mente skräddaren.  Tänk,  om han skulle gått här
hemma i socknen, inte hade det då blivit en sådan karl av
honom! Hm! Nej, ut med barnen, så de få lära sig nåt!
Då kunna de nåt också. Och kunna de nåt, så slå de sig
alltid fram här i världen. Se på Per! Tänk, vad den pojken
har haft för en lycka! — Jag minns la jag, vad det kostade
på, innan vi fingo rustat ut honom, så pass vi kunde, när
han skulle till Halmstad. Och så att släppa ut honom ifrån
sig, justament som han började kunna göra lite nytta för
allt, vad vi hade slitit med honom. Men jag följde honom
själv till stan, och så tog jag pojken i näven och så gick jag
ifrån skräddaremästare och till skräddaremästare och bjöd
ut honom, ända till han fick stanna hos Löflundh. Han var
snäll och lovte att ta pojken på försök. Då sa jag till Per:
"Du är min äldste, det vet du", sa jag, "och låt mig nu se,
att du hedrar din fader och din moder och sköter dig väl!"
sa jag. "Var villig och flitig", sa jag, "och hav Gud för
ögonen. Nu har du läst dig fram", sa jag, "så du vet det
rätta", sa jag. — "Ja, pappa", sa han, "det kan I lita på,
att jag ska vara både snäll och duktig", sa han. Och så grät
han, och jag grät med.

Rörelsen blev här skräddaren övermäktig. Han fick
torka sig i ögonen med knogarna ett i ett, och snibbarna på
det svarta silkehalsaklädet, som han tagit på, dagen till
ära, knöcklade sig fram utanpå västen. Han tog flaskan och
slog i en sup åt Nils och en åt sig själv, för att åter komma
i jämvikt.

—  Skål, Nils! Vi dricka för Per, för han har, min liv,
hållit ord som en karl!

—  Ja, fortsatte han, sen de tömt glasen, han har varit
duktig, så det förslår. För Löflundh blev så nöjd med
honom, så han ville då inte mist en för nåt pris. Han hade
så fina nypor, den pojken, så han kunde sy ut och stoffera
vad den onde som helst, för jag ska säga, han bråddes på
mig, den pojken. Och så flitig sen! Hade han en ledig
stund, så satt han hemma och botte för andra och tjänte
sig en tolvskilling och var så rädd om var styver; för han
visste då ingenting roligare, än när han fick ihop så pass,
så han kunde köpa nånting gott eller nyttigt och skicka
hem till oss. Ja, kors, för alla de polkagrisastrutarna och
lakrisastängerna  han   skickade  hem   till  pojkarna!   Och
kakor till mor och förklädstyg, och halskappetyg till mig,
fast det har jag då inte gjort så värst stor skada på. Det
kunde varit i min ungdom. För då var jag fin utav sjuttan.
Eller hur, Johanna? — Nu tycker jag bäst om mitt gamla
svarta halsakläde, när jag ska vara fin. Men det förstår
sig, när jag var i Göteborg i somras, så var jag då tvungen
till att ha halskappa på vareveli endaste dag, för jag visste,
de ville så ha det. — Och den första julen han kom hem,
så hade han jagu köpt en riktigt dyr skräddaresax, hon
kostade minst sina fem riksdaler, som han gav mig i
julklapp. Jag har na, min liv, lika god än.

Därmed drog han ut bordslådan och tog fram saxen.

—  Titta här! Hon varar mig ut. Och om de så ville ge
mig tjuge riksdaler för na, så lögn bleve det, att de finge
na ifrån mig. För det är ett minne och ett minne, som står i
mantal. Nägu, det är nån skräddare på milavägar, som kan
visa fram maken till sax, ett sådant bett är det i na. — Ja,
så var han hos Löflundh i fyra år och så blev han gesäll.
Och när han var ett och tjuge år, så var han värre än
Löflundhen själv. Han fick klippa till det finaste kläde och
kordroj och ordna till allting där. Och Löflundh sa: "Får
Per hålla på, som han har börjat, så blir han jagu den värste
skräddare, de nånstingen ha haft i Halmstad stad", sa han.
Och jag tror jagu, att pojken hade fått gifta sig med en av
hans döttrar, om han bara hade velat bli stilla. Men så kom
det på Per, att han skulle längre ut i världen och se sig om.
Och då så hjälpte la inte Löflundhs övertalningar och inte
nånting, för pojken är lik mig — har jag fått nånting i
huvut, så kunna de då inte få ut det igen, om de så ta till
stora tänger. Så reste han med ångbåten till Göteborg. Och
Löflundh hedrade honom på alla de vis, när han såg, att det
inte var nån möjelighet att få honom till att stanna.

—  Och det är som jag alltid säger: Vad människan är
öden till, det måste hon också överfara. Vad hon ska bli, så
blir hon, och dit hon ska komma, dit kommer hon. Det är
säkert. Ja, det gu är det. Och Per skulle, kan veta, tvunget
till Göteborg, för det var justament där, som lyckan väntade
på honom. — Nu måtte det komma nån körare. Titta,
pojkarna slängde trillan och bränneträna och sprungo neråt
liden! tyckte skräddaren, som under hela tiden haft ett
öga utåt vägen, där Gustaf, Herbert och Robert brände
trille. Har du kaffet färdigt, Johanna?

— Ja, kitteln har stått på både länge och väl, men jag
vill inte lägga på kaffet, innan vi få se dem, för eljes blir
kaffet inte så gott, som jag vill ha det, tyckte Johanna,
där hon stod vid fönstret och spejade efter de väntade
gästerna. — Nej, de komma inte. Pojkarna ha allt fått tag
i trillan igen, sade hon efter en liten stund.

— Ja, sade skräddaren och rätade på sig ett tag, det
var justament i Göteborg, som lyckan skulle ta honom
riktigt i famnen. För när han kom dit, så fick han kondesjon
hos en riktig herrskapsskräddare, som hette Cesar. Och
den var så skröpeligt rik, så. Och pojken hade inte varit
där i två år, innan Cesar satte honom till förste man på
verkstan, och ingenting kunde varken göras eller beställas,
utan att Per skulle vara med om det. Och Per blev Cesars
högra hand, för se, Cesar drack allt lite väl mycket. Han
var med i en mängd drickeslag där. Och i Göteborg är det
inte ont om det starka, så mycket såg jag då den lilla tiden
jag var där i somras. Vill en ha sig en rejäl blyhatt, så gu
finns där att köpa. Det är, som där står i visan:


"Tacka vill jag i Göteborg,
för  där  finns krogar vid  varje  torg.
Där kan man glömma all världens sorg,
och träder genast in på krogen."


Och Cesar hade pengar utav turoma. För han hade gift
sig med en krögaredotter och fått faseligt många pengar
med henne. Och så hade han sitt fina hantverk. Och det
är med pengar som med en snöboll — har en bara en
grundplåt och så tur, då är det, som när en trillar en snöboll
utför en snölid; det blir ända ett lass av en, innan han
stannar. — Men det var inte bra, att Cesar krökte arm så
anskrämmeligt, fast han hade god råd till det. För en
morgon så låg Cesar död i sin säng — han hade fått
fylleslag om natten, Cesar.

—  Stackars Cesar! sade Johanna och vickade på
huvudet.

—  Å lapperi, det gick ingen nöd på honom. Han mådde
bra, så länge han levde. Och sen så var det la ingenting
att stackra för! tyckte skräddaren. — Men var Per rent
omistelig för Cesar, så blev han la ändå omisteligare för
änkan. Hon ville, att han skulle stå för hela skrädderiet
och sköta det rent som sitt eget. Och det gjorde han. För
där var inga barn efter Cesar, utan änkan fick behålla
hela rikedomen — de hade sådant testamente sig emellan,
Cesar och frun. Och hur det nu var, så gick det på det viset,
så innan  året var gået, så lystes där i kyrkan för Per och
änkefru Charlotte Cesar. — Ja, jag har talt om detta mer
än en gång förut för dig, Nils, men det gör mig så gott
att få tala om et igen. Ha, ha! — Det var pojke, som hade
lycka med sig!  Och  de gjorde ett likadant testamente,
som Cesar och frun hade haft, för det ville Per. Kan veta,
han är la yngre än hon. Och de leva så kräseliga som i det
värsta kalas vareveli dag och ä så rika, så pengarna ända
hänga utanpå dem. Och Per är så fin, som om han ända
vore klippt ut ur modesjunalen, och så aktad, så han får
nästan gå med silkehatten i hand hela tiden, när han är ute
På gatorna, så tätt hälsa de på honom och bocka. Ja, det är
pojke, som har haft lycka. Och eget hus ha de, ett stort
fyravåningars stenhus. Och August och Karl och Oskar
leva som herrar där också och ha fina rum att bo i. August
står så väl hos Per, så han är rent hans högra hand. Och
när Per reser bort, för han far ända bort till Engelland
ibland, och köper tyger, så är August pappa i huset. Ja ja,
frun slipper han la att bekymra sig om, förstår sig. Det är
rent, som när Per var hos Cesar. Men vi ska la hoppas på,
att August slipper att ärva Per på samma vis ändå; för
Per dricker inte mer, än vad han tål vid. — Nu tycker jag,
de kunna komma snart! sade han och reste sig upp.

—  Ja, det tycker jag med, mente Johanna.

— Vi få gå ut på vägen och titta efter dem. Titta vi
länge, så få vi la se dem till sist, sade skräddaren och satte
på sig hatten.

Nils tog avsked med Johanna och tackade för fägnaden.

—  Ja, då så säger jag till Mali, att hon går hit i kväll.
— Jag tror allt, hon vill gärna komma, viskade han till
Johanna. Och Johanna nickade gott förstånd och smålog.

Gubbarna hade inte länge stått ute på backen, innan det
hördes buller av åkdon nere i liden.

—  Gu, åka de inte i karett! ropte skräddaren. Det skulle
prästen se! Och så kommer det en lassavagn efter. Där
sitta Karl och Oskar!

Och uppför backen och fram till skräddarens förstubro
körde en öppen droska, där Per med fru åkte rätt fram
och August, jämte ett par stora hattaskar, baklänges. På
packvagnen, som kom efter, sutto Karl och Oskar och
hurrade, när Gustaf och Herbert och Robert kommo
nerrusande förbi den första vagnen och slängde sig upp på
lasset.

Skräddaren skulle fram och hjälpa ut frun. Men innan
han var färdig, hade Per redan hoppat ur droskan och tog
nu imot sin fru och lyfte ner henne på marken.
Skräddarmor hade också kommit ut för att välkomna gästerna.
— Välkomna, välkomna! ropte skräddaren och Johanna
om varandra.

Men när Johanna skulle fram och hälsa på svärdottern,
så tvärstannade hon på halva vägen.

Kors i herrans namn! Var detta Pers fina fru! Det var
ju en riktig gammal markatta, så fint och grant hon än var
utstyrd. Vindögd och rödhårig och krokryggig! Det hade
Johannes aldrig talt om. Visst hade la pojkarna skrivit
och låtit förstå, att hon inte var så värst grann. Men herre
Jesses! Hade pojken sålt sig!?

Men den fina frun trippade fram, så de brokiga
bandrosetterna och stora blommorna i hatten vajade, och räckte
Johanna sin handskklädda hand.

—  Detta   är   väl   svärmor!   sade   hon   med   gnällande
stämma.

Och Johanna neg, så djupt hon kunde, och sade:

—  Ja, tack! Välkommen!

—  Nu får du hjälpa mig av med kappan, Per. Usch,
så varmt! pustade hon till Per, som ännu knappt hunnit
hälsa på föräldrarna.

—  Frun får la vara god och stiga in i stugan! sade
Johanna.

—  Nej tack, där är väl så kvavt där inne, kan jag tro.
Det är bättre, vi bli ute i det fria, mente hon.

Och så fick Per hjälpa henne av med kappan och ordna
till "kryddepåsarna" på ryggen, så att den blev så jämn
som möjligt.

Skräddaren bockade för den fina frun och tackade så
allra ödmjukast för sist.

Men Johanna smög sig bort till Nils och bad honom,
att Mali skulle få komma fram i röda rappet och hjälpa till
med att bjuda på kaffet.
—  Gärna det! sade Nils. — Men tvi sjuttan för en sådan
lycka! viskade han i örat på Johanna.

Och hon vickade på huvudet. — Tst!

Nu blev det buller och bång. Det stora lämmabordet
måste ut och alla stolarna med.

Den fina frun satte sig på en stol och höll sin parasoll
över huvudet.

—  Jaså, detta är ditt hem, Per! Jag trodde, det var något
riktigt märkvärdigt vackert, efter allt vad du har talt om
det. Men det är ju alldeles likt de andra stugorna vid
vägen. Här finns inte ett träd en gång, som kan ge lite skugga.
Här skulle jag inte kunna trivas för min död. Tänk då på
vår vackra villa vid Jonsered!

Per teg. Men skräddaren tog till ordet.

—  Ja, se, pojken ser la på ett annat vis, för se, hemmet
är la alltid förgyllt i barnens ögon, eller hur? sade han.

Frun svarade ingenting på det, utan tog fram en
luktvattensflaska och slog ut en hel störtsjö över det
uppburrade klädningslivet.

—  Här luktar så starkt på landet. Det är ett gement
klimat, sade hon.

—  Nej, det är la grisen i vedhyddan där borta, kan jag
tro, sade skräddaren varligt.

—  Det är väl, att de inte får ha några svin i städerna,
sade frun.

—  Tvåbenta kunna de la inte säga sig fria ifrån, tyckte
skräddaren och skrattade och bockade åt sin kvickhet.

Frun svarade ingenting på det.

Under tiden hade pojkarna lassat av alla de många
lådorna med drickesvaror och matvaror, som varit
upptornade på lastvagnen och burit in dem i stugan och i
vedhyddan.

Nu ropade skräddaren:

—  Kommen hit, pojkar, Gustaf och Herbert och Robert,
så I fån hälsa på Pers fru!

Och pojkarna klevo fram, den ene efter den andre, med
mössan i hand, och bockade för den fina frun, som gav
dem en finger var att klämma om.

Men så fort de kunde rusade de bort igen och fingo
Karl och Oskar med sig ut på vägen. Nu skulle det brännas
trille rediga tag.

— Tvi sjuttan! Så led käring Per har! tyckte både
Gustaf och Herbert och Robert. Den har han tatt för
pengar.

— Tyst, tyst! viskade både Karl och Oskar. Hon är
arg med som en mossahumla. Finge hon höra en knyst, så
gu ändavände hon hela huset.

Och så brände de trille.

August spatserade under tiden bortåt vägen, som ledde
till Smedsgård. Om en stund kom han tillbaka. Men då var
han inte längre ensam. Han hade en ung flicka i sällskap,
och de smeto lätt bakom stugan och in till Johanna i köket.

Snart öppnades förstudörren. Och ut trädde Mali i
Smedsgård, fin och nätt, i sin nya blåvita bomullsklädning
och det vita förklädet, med kaffebrickan framför sig och
mor Johanna och August i hälarna. Hon neg djupt och
rodnade, när hon bjöd den fina frun att taga kaffe.

—  Så pikanta jungfrur ha vi inte hemma! sade frun
och gav Per en blick, som han kunde tyda hur han ville.

Och Per förstod gott kråkelåten, för han hade nog fått
veta av, att den fina frun var litet svartsjuk av sig.

— Det är Nils Larssons dotter i Smedsgård, sade han.

— Var så god och ta kakor! bad Johanna.
—  Per! sade frun. Gå och leta upp bleckasken och tag
fram de Kluschackska bakelserna, så få vi smaka på dem!

Johanna rodnade ända upp i hårfästet. Skulle hennes
kakor, som hon lagt sig sådan vinn om att få riktigt rara
och som Mali hjälpt henne att baka, skulle de inte duga?
Det var ju dem, hon litat mest på. Vad i herrans namn
skulle det då bli av, när hon satte fram den enkla maten,
som hon tänkte rusta till. Per gav modern en bedjande blick,
när han gick att fullgöra sin fina frus befallning.

—  Är ni säkra på, att grädden är ren ifrån tupperklar?
frågade frun, medan hon rörde om sockret i koppen.

—  Ja, jag vet då att där är ingen lort i honom, för den
är kommen ifrån Smedsgård, sade Johanna. Och jag har
aldrig hört, att nån har mått illa av deras grädde, tillade
hon med stadig röst.

Per kom fram i det samma med bakelseasken.

—  Var så goda och smaka på dessa! Det är de finaste
bakelser, vi ha i stan! Var så goda, var inte blyga! manade
den fina frun och tog själv för sig.

Men handen darrade på skräddarens Johanna, när hon
tog en tårta för att inte förarga den fina sonhustrun.

Då kaffet var drucket, reste frun på sig.

— Per, sade hon, du får laga, så att jag får lägga mig.
Jag är så trött av denna resan. I morgon vill jag vara
utvilad.

Nu blev det, må tro, ett schå i stugan, innan Johanna och
Mali fingo bäddat sängen fint nog. De bäddade om henne
minst fem gånger och riste bolstrarna, allt vad de orkade,
för att den fina frun inte skulle ha nånting att klaga på.
Och så tittade de på varandra gång på gång, men de sade
ingenting.
Per kom in och öppnade fönster och dörrar på vid vägg,
för frun ville ha frisk luft i sovrummet.

—  Och jag, som tänkte, att din fru skulle fått smakat
min gode risgrynsgröt. Grytan är allt påsatt, sade Johanna.
Men kanske den hade inte smakat henne, suckade hon.

—  Tack, mamma lilla! Men jag tror, det är bäst, att
hon får sova i kväll. Jag ska äta både för henne och för
mig, sade Per.

Per skulle vara med inne och hjälpa frun att kläda av
sig och gömma undan "kryddepåsarna" och löständerna.
Så satt han vid hennes säng och talade med henne om
Göteborg och dess härrlighet, tills en stilla snarkning angav,
att hon ej längre behövde hans sällskap.

Då han kom ut, hade Nils i Smedsgård blivit hämtad
dit igen. Och gubbarna sutto där helt förnumstiga, med
ryggarna åt Per, och drucko var sin rejäl gök.

Borta vid hyddeknuten stodo August och Mali. August
hade lagt sin arm om Malis liv och böjde sig fram för att
ta en kyss av henne.

— Titta! sade Nils i Smedsgård. Titta på de bägge där
borta vid hyddan! De tro la inte vi se dem. Det därna kallar
jag för lycka. Det är unga och raska och skapeliga
människor, dom hålla av varandra av hjärtat. Inte bry de sig
om, antingen de ha nånting eller inte ha nånting — det är
med dem rent som med dig och Johanna en gång i tiden.
De ha lyckan, de. — Men Per! Jaja, han får ha det, som
han har ställt sig. Mig angår det inte. Men så mycket är
det, så jag lider aldrig, att du talar mer om Pers stora
lycka. För ta mig den onde, jag ville ha hans fine krokedil
i min vedhydda en gång. Och om de så ville ge mig
etthundra blanka riksdaler, så ville jag inte ligga i samma
stuga som hon en gång.  Skam undre på, att den därne
Cesar, eller vad det var för ett hundanamn du hade på
honom, den förste mannen, söp ihjäl sig. Det skulle jag
med gjort så fort som möjeligt.

—  Ja, men tänk på förgyllningen då! tyckte skräddaren
och vred på sig.

—  Jag ger den onde förgyllningen, tyckte Nils. Förgyll
en lort, så luktar han ändå!

Hieronymus Peregrinus Anatolius hade hört nog. Han
smög sig tyst in genom stugan och gick köksvägen ut i det
fria. Och visst är, att han den kvällen mer än någonsin
förut begrundade sin "stora lycka".


LERGÖKEN.

I Falkenbergs stad, där ha de då de raraste lergökar i
hela kristenheten. Och det tyckte Karl Johan i Hagen med,
så när han var där inne med ett lass bränne dagarna före
jul, så smatt han in till pottemakarens och köpte en riktigt
grann julagök, med två tapplehål på var sida och med ett
vassnäbbigt huvud i den ene ändan och ett blåsehål i den
andre. Den skulle hans lille Sven Petter ha att roa sig med
i helgdagarna.

—  Det är så bra med en sådan där liten lergök till
ungarna, mente Karl Johan, för den kunna de då varken
göra sig själva eller andra nåt ont med. Och slå de sönder
honom, så gäller det bara fattiga sex styver, och det är la
inte hela världen, ifall det ändå nånting ska vara.

När Karl Johan kom hem, så höll Neta Karolina,
käringen hans, på med julabaket, och lille Sven Petter stod
på en stol vid bakebordet och klabbade med och gjorde
kakor, han också.

—  Titta här, Sven Petter! sade Karl Johan och viste
fram göken — han var inte kropp till att gömma honom
till julaftonen.

Sven Petter grinade med hela ansiktet och fick tag i
lergöken. Och så blev där ett blåsande och ett tapplande, så
jestanes mig. Det ville aldrig ta slut, det roliga.


Äntligen så blev det då gammalt — för en stund. Sven
Petter skulle baka mer. Men när han sen skulle ha tag i
den rare lergöken igen, så var den borta. Sven Petter skrek
i himmelens sky. Både Karl Johan och Neta Karolina och
pigan letade, så de kunde letat sig fördärvade, ja, de flögo
under både bänkar och bord, men inte hittade de någon
gök ändå.

Dagen efter var det julafton. Och som de ringde in julen,
så tog Neta Karolina fram och skar en fin kaka till
middagen. Då högg den nye rare bordskniven imot nånting
hårt. Neta Karolina drog ut kniven och tittade honom i
eggen. Där var två stora hak.

—  Nye kniven! Det ville jag då inte haft för en hel
sexskilling, tyckte Neta Karolina och blev riktigt allvarsam
i synen.

Hon bröt kakan och skulle titta efter, vad det var för
nånting   där inne. Det var lergöken.

—  Ditt usla gökaliv! sade Neta Karolina och luktade
på brödkakan. Hon tyckte rent, att den fina kakan luktade
lergök.

Men lille Sven Petter, han blev så hjärtinnerligt glad,
för han fick tillbaka sin julagök. Han blåste, så länge han
nånsin orkte, och inte släppte han den rare göken ur
händerna, innan han somnade på kvällen.

Så blev det liggedags. Neta Karolina låg vid väggen, lille
Sven Petter skulle ligga emellan, och nu kom Karl Johan
själv och skulle krypa ner vid stocken. Han satte sig först
— men oja mig! — vad han kom fort upp igen.

— Aj, som den onde!

Det var nånting, som huggde sig rätt in i skinnet på
honom. Och när han tittade efter, så var det näbbet på
lergöken.

Karl Johan blev nästan förargad och hystade göken bort
på bordet.

Där stod fars vita brännevinsflaska med C XIV J på.
Och göken hackade till flaskan i hastigheten, så hon sprack,
den rara flaskan, och brännevinet rann ut på bordet.

Då blev Karl Johan riktigt arg, för det var inte fritt, än
han var likasom litet häftig av sig, Karl Johan, och så fick
han tag i göken och skulle tröska honom i väggen, så den
onde tog honom på en gång. Han slängde till, så gott han
nånsin orkte! Men göken for på sned och träffte Neta
Karolina i skallen, så bloden spottade. Neta Karolina höll
rent på att dura av, men göken stod sig gott.

Karl Johan blev ända galen. Neta Karolina gav han
rackarn så länge, men göken skulle han då ha kål på, om han
så skulle dö därigenom.

Nu hade han honom igen. Han lade honom på ett
spikhuvud där på golvet och så ryckte han till sig träbetsmalen
i klockevrån. Han skar tänder, Karl Johan, och darrade i
hele kroppen och så trask han till, så lergöken for i tusen
fliser. Men en flis happade till att flyga mitt i ögat på Karl
Johan, så att han fick inte en blund varken i det eller i det
andra ögat på hela julanatten.

Kors för en sådan lergök! Men nu så var det la också
slut med förtreten?

Nej, för juladagen om morgonen så stod den bästa
hönan där på golvet och purrade upp sig och kiftade efter
anden. Så trillade hon ikull och sprattlade med benen och
flaxade med vingarna.

Neta Karolina sprang fram och fick tag i henne. Den
rara värpehönan! Skulle hon mista den på själve juladagen.
Men hon kunde alltid duga till soppa. Och så tog Neta
Karolina yxen och högg huvudet av hönan.

När Neta Karolina så skulle rensa henne, då satt
lergökamunstycket i hönestrupen. Hönan hade la tyckt, att
det kunde passa till att rensa kraven med, men det var för
stort stycke, det.

—  Bevare oss väl för den lergöken! Nu går han igen
med, jämrade sig Neta Karolina.

Karl Johan sade inte ett ord, men han tog
lergökamunstycket i nypan och så gick han ut och fick sig en spade och
grov ett hål igenom både snö och käle. Där släppte han ner
munstycket — så hävde han först dit jorden och stampade
till henne duktiga tag och sen vrok han därovanpa en hel
hög snö och stampade till den med.

—  Kom nu igen!

Men nu så var det jämt slut med lergöken.

Och Neta Karolina sade:

—  Jag kan la aldrig tro, att du är så galen, Karl Johan,
så du går och köper hem någon lergök mer.

Det svarte Karl Johan ingenting på, han bara knyckte
på sig och spottade tre gånger:

—  Tpi, tpi, tpi!


GRAVSTENEN.

Gamle Jöns i Kvarnagård var död. Och begraven blev
han på ett riktigt hederligt vis; för där fanns då inte en
enda kotte, som fick ge sig varken nykter eller sulten ur
jordölet.

Och inom en månad så stod där en ny gravsten uppe på
kyrkegården. Och på stenen var präntat med stora
förgyllda bokstäver:


H. H.
ÅBOEN
JÖNS ARFVIDSSON
I KVARNAGÅRD
* 1799 † 1875

Nu satt änkan barnlös i orubbat bo på ett halvt mantal
med kvarn, och ändå kunde hon räkna till tjugo tusen daler
i utlånta pengar. Och fast hon hade sina fem och fyratio
på nacken, så tålde hon ändå både att ta i och att titta på
för än tuktade hon både dräng och piga, och det var inte
många käringar i socknen, som hade så pass orkehull som
hon.

Hela sorgeåret gick hon svartklädd och viste sig så mörk
som en kittelbotten. En solparasoll skaffade hon sig likväl,
det gjorde hon. Men sen året var slut, då var det, som om
en hade vänt ett blad. För då kom hon stassande i anilinröd
klädning och grön silkesslips och hon var så mild i synen
som en morgonmjölk. Och så lät hon värdera gården och
ställde till en stor auktion, men hon ropte in mest alltihop
själv.

Då hade Skräddare-Nilsen fått fullt vatten på sin kvarn.
Han hade allt ett horn i sidan till mor Nilla; för när han
var där i Kvarnagård och sydde hennes röda klädning, så
happade han till att snacka litet om att få stillastad där.
Men hon bet av honom och tyckte, att en skräddare skall
bara gå ikring i bygden. Det skulle hon ha igen. — Hade
han inte sagt hela tiden, ända sen gubben dog, att
kvarnagårdskäringen gick där och ville gifta om sig! Nu kunde
vem som helst begripa det. Vad skulle hon eljes upp med
den rare gravstenen för så i röda rappet om inte för att
visa, att hon var till äktenskap ledig. Och vad skulle hon
med solparasoll, när hon hade kunnat gå utan i fem och
fyratio år, och vad skulle hon spöka ut sig för så, gamla
kroken, och vad skulle hon låta värdera gården för och
ställa till auktion, om inte bara för att locka dit friare. Men
han  ville  inte  ha  henne  i  sin vedhydda en gång, mente
Skräddare-Nilsen, för det var en riktig rackarekäring till
att dras med.

Det talet gick ut över hela bygden, så vitt som
Skräddare-Nilsen gick. Och alla höllo med skräddaren; för en vet la,
hur det är med sladder — det blir alltid välkommet och
alltid trott.

Snart så fick mor Nilla i Kvarnagård höra glunkas om
det därna och hon blev tändande arg. Och genast så lät
hon pränta dit mer på  gravstenen, så att nu stod där:


     H. H.
     ÅBOEN
JÖNS ARFVIDSSON
  I KVARNAGÅRD
 * 1799 † 1875

     OCH

 DESS KÄRA MAKA
NILLA PEHRSDOTER
  * 1830 †


Det var så gott som en påminnelse om ändalykten. Kom
nu den, som torde säga, att hon bara gick i giftastankar!

Men där var allt ändå en, som spekulerade på att ge sig
bort till Kvarnagård och fria, och det var gamle
Dränga-Hansen, för han tyckte la, det var synd om mor Nilla, kan
veta. Han hade tjänt som dräng i all sin tid och han var
så snål, så han hade aldrig gett ut ett rundstycke, utan till
att tänka på det minst en dag efteråt. Men så hade han
också, vad andra drängar fingo titta långt efter; för han
hade pengar utlånta i femtiriksdalersvis på sina femton
ställen. Och lottafår hade han på alla de femton ställena och
på femton till. Eljes så var han liten och led och rödfnasig
i synen; men det gjorde la ingenting, när han var så rik.
Han hade allt grundat på giftermål både länge och väl, men
han ville först ha skrapat ihop så mycket, så han inte
behövde hålla till godo med en usel piga.

Förste söndagen tog Hans bössan, som Anders Smed
hade satt i pant hos honom för fem riksdaler, och gav sig
bort på Kvarnagårds utmark och skulle liksom jaga harar,
men eljes hade Hans knappt skjutit av ett skott löst krut
efter påskakäringarna en gång, för det hade han la inte
haft råd till. Och så gick han över hela utmarken och
tittade mest i varenda buske. Andre söndagen gjorde han sig
ärende till mor Stina på Kvarnagårdstorpet och lät
åderslå sig och då fick han gå igenom hela Kvarnagårds gärde
på både dit- och hemvägen och han gnodde ut halvmogen
råg i näven och tittade efter, hurudan äringen lovade att
bli. Så tredje söndagen gjorde han sig ett metspö och satte
sig att doppa och doppa i forsen nedanför kvarnen. Och
så var han ända inne under kvarnhjulet och kände efter,
om det var uppruttet. Nej, det var det visst inte. Då fäste
han metspöt emellan ett par stenar och gick upp och ställde
sig framför fönstret vid bistänget och tittade på, hur bina
flögo ut och in i kuporna. Och så till sist bröt han av en
grann ros där och satte stjälken i munnen och tuggade
på den.

Men där kom ändå ingen ut och bad honom stiga in.

Då gick Hans och tog upp metspöt och så daskade han
av hem.

Men fjärde söndagen då gjorde han sig så fin, han
någonsin kunde, och så fram efter mässan var det han, som
stassade i väg till Kvarnagård. Nu skulle han då ha sagt
ifrån, vad han tänkte — det var inte prut med det längre.

Och nu steg han också in i  stugan.

Där satt mor Nilla och läste högt i psalmboken.

Hans gick fram och tackade för sist och sen gick han
bort igen och satte sig vid dörren. Han var så rysligt varm
och svetter i dag, fast eljes så var det just inte så värst hett
i vädret, och inte hade han gått så rysligt fort heller.

Mor Nilla, hon läste.

—  Det är en förskräckelig vidd, I han på er utmark, sade
Hans.

—  Ja, sade mor Nilla och läste på.

Så satt Hans en stund och teg.

—  Det är den granne rågen, I han! sade Hans.

—  Ja, sade mor Nilla och läste ändå högre.

Då blev Hans tyst för en lång stund. Men så sade han:

—  Kvarnen står i många herrans år, sade han och
började liksom darra på målet.

— Ja — hon står la i min tid, sade mor Nilla och klämde
så till att läsa så högt som den värste präst.

Nu blev Hans halvt rädd för att fråga nånting och han
snurrade sin helgdagshätta emellan nyporna så fort som
ett spinnrockshjul. Men han fick la känna sig för litet ändå,
när han var dit kommen.

—  I viljen la inte ta ett får till lotta? sade han, med
hjärtat högt uppe i halsen.

Då slog mor Nilla ihop psalmboken, så att bordet
rungade, och därmed steg hon upp. Det fattades bara det,
att den gamle, grömme, snåle Dränga-Hansen skulle
komma och vilja förbarma sig över henne, när ingen
hederlig storbonde kom. Hon var så arg, så hon kunde
spricka.

— Nej, inte en gammal bagge en gång! skrek hon och
så basade hon ut i köket.

Hans steg upp och gick hemåt. Och nog tyckte han, att
han hade varit bra dum, som någonsin kom de vägarna.
Men han var ändå glad, att han inte hade dabbat till och
friat riktigt. Gud bevare en väl för att få en sådan käring!

Men se, Skräddare-Nilsen, som hade näsan med i allting,
han fick genast väder av, att Dränga-Hansen hade friat
till kvarnagårdskäringen. Sen skaffade han sig bättre
besked av Kvarnagårds pigor, och då var han snart färdig
med en visa. Och den sjöngs nu i alla stugor.



Änkan uti Kvarna gård,
dirum darum dundrium!
Reste upp så grann en vård,
dirum darum däj! — Tjo!

Nu hon tittar efter man.
Dirum darum dundrium!
Kom nu den, som tör och kan!
Dirum darum däj! — Tjo!

Dränga-Hans med kistan full,
dirum darum dundrium!
Han vill åt mor Nillas gull.
Dirum darum däj! — Tjo!

Kring han går i veckor tre,
dirum darum dundrium!
Innan han tör tala ve'.
Dirum darum däj! — Tjo!

In han går och där han står:
Dirum darum dundrium!
"Vill I ta ett lottafår?"
Dirum darum däj! — Tjo!

"Tvi för gamle baggen din!
Dirum darum dundrium!
Aldrig blir du mannen min."
Dirum darum däj! — Tjo!

Hans, han var en stackare,
dirum darum dundrium!
Nilla var en rackare.
Dirum darum däj! — Tjo!

Solen ensam går i skyn,
dirum darum dundrium!
Ensam än han går i byn.
Dirum darum däj! — Tjo!

Månen genom fönstret såg,
dirum darum dundrium!
Ensam hon i sängen låg.
Dirum darum däj! — Tjo!


Hans brydde sig inte om visan för två styver. Men när
hon kom för mor Nillas öron, och det gjorde hon snart,
det var inte farligt, så stängde Nilla sig inne några dagar
och bara drack kaffe och var arg. Och efter den tiden så
viste hon sig nästan aldrig ute ibland folk annat än om
söndagarna, när hon åkte till och ifrån kyrkan. Och för
friare fick hon allt vara i fred till visse nu, sen den granna
visan kom ut.

Mor Nilla, hon riktigt måddes bort. Och efter ett par år
så trängde hon inte till att tänka på friare längre, för nu
stod där att läsa på gravstenen.


H. H.
ÅBOEN
JÖNS ARFVIDSSON
I KVARNAGÅRD
* 1799 † 1875

OCH

DESS KÄRA MAKA
NILLA PEHRSDOTER
* 1830 † 1879


Så en söndag, innan det andra kyrkefolket var kommet,
sa stod Dränga-Hansen uppe på kyrkegården och läste på
den granne stenen. Och då tänkte han för sig själv, men
han sade det inte högt, fast där ingen var, som kunde höra
det:

— Hade jag haft god tur, så kunde jag med fått stå här.

H. H.
Å B O E N
JÖNS  ARFVIDSSON
I  K V A K N A G Å K D
* 1799 † 1875
OCH

DESS KÄRA MAKA
NILLA PEHRSDOTER
* 1830 † 1879

och

dess kära make
åboen
HANS SÖRENSSON
* 1815 †


Men så hisnade han, när han skulle fylla i det sista
årtalet. Stode han här, vem skulle då ha alla pengarna, han
hade skrapat ihop, och lottafåren? Och så tyckte Hans,
att han stod bäst, där han stod, och att gravstenen var
bäst sådan han var.


BÅTSMANNENS BREV.

Det var i sommarens tid. Jag hade just slagit mig ner vid
det gamla stenbordet i trädgården och — för att säga, vad
sant var — så hjälpte jag min syster med att sprita ärter
till middagen.

I det samma kom Halta Stina skuttande in genom
trädgårdsgrinden och såg rent uppriven ut.

— Doktorn är tvungen till att följa med till
båtsmannens borta i mossen. Båtsmannen har slagit Stava så räligt
så. Bloden forsade ur både näsa och mun. Jag kom och
skulle där förbi, och då fick jag höra ett sådant
förskräckeligt skrik och dån därinifrån stugan. Och när jag då
tittade in där, så var båtsmannen ihåll med att slå kvinnan.
Men jag bad honom skämmas för att slå sin kvinna, och
då blev han skämmande och låtte änteligen bli. — Käre
doktorn, kom med och titta till henne!

Jag blev  just  ej   vidare  trakterad  av  detta  sjukbud.
Halta  Stina brukade gärna överdriva allting, det visste
jag sen gammalt. Och båtsman Anckar var känd för sitt
häftiga lynne. Det skulle kunna hända, att han fick lust att
visa detta mot mig, då jag så här, av honom opåkallad,
blandade mig i hans affärer. Men likagott — jag följde i
alla fall med för att, om så behövdes, bistå den skadade.

Vi styrde vägen ut igenom mossen. Jag gick före på den
lilla gångstigen, som slingrade sig fram emellan
torvmossegravarna, Halta Stina hoppade efter — ett upp och ett i
minne! — som klockarns Pelle brukade säga, när han
roade sig med att härma hennes gång.

Under vandringen talade Halta Stina om båtsmansfolket
och dess förhållanden.

—  De ha levat så sams så och haft det så gott så.
Han har varit så snäller imot henne. Och det är en sådan
duktig karl till att slita. Det är minsann inte många
båtsmän, som ha varit så måna om sig och sitt som han. Men
de ha inga barn, och det tycker båtsmannen är så keligt så.
Han har tagit till flaskan på den sista tiden. Och det tycker
inte Stava om, förstår sig. Men hon har inte velat sagt
nånting till honom för det, för hon trodde la, han skulle
bege ändå. Men så i dag happade hon till att säga, att hon
trodde aldrig, att han skulle bli en fyllehund. — Hon talte
om et för mig, innan jag gick. — Då blev han tändande
galen för det ordet, och så blev där trätt. Och så gav han
sig ihåll med att slå henne, stackarn. Och det var en Guds
lycka, att jag kom, som jag kom, för han såg riktigt
mordisk ut. Han har ett sådant hastigt sinne.

Vi voro snart framme vid båtsmanstorpet. När vi klevo
över stättan och in i den lilla kålhagen, där vallmo och
ringblommor prunkade som bäst, varsnade jag
båtsmannens ansikte innanför den halvöppna fähusdörren. Jag
låtsade, att jag ej märkt honom, utan gick raka vägen in i
stugan.

Det var ej så farligt med Stavas skador, som vad Halta
Stina hade skrikit till. Näsan hade sprungit i blod, men
blödningen hade redan stannat, och blodet var borttorkat;
så numera var intet annat att se än en svullen näsa och ett
igensvullnat öga.

—  Det var galet att besvära doktorn hitbort för
ingenting, tyckte Stava. Men det är Halta Stinas skuld. Jag bad
henne inte om et. Hon är alltid så hiad så.

— Jösses, det såg så räligt ut, så jag hade ingen baring,
innan jag fick doktorn med mig hit, mente Halta Stina.

Jag kunde just ingenting säga till detta — jag var
tydligen kommen ut i ogjort väder.

Medan jag nu satt och vilade mig litet, fick jag syn på
ett digert, gulnat brev, som låg till bokmärke i gamle Johan
Arndt där på bänken. Och som jag alltid varit nyfiken,
tog jag brevet och började läsa.

Det var från båtsmannen Lars Pehrsson Anckar till
pigan Gustafva Nilsdotter i Kröplinge. — — —

—  Ja, så låtte det på den tiden, sade Stava och drog på
munnen. Det är det första brevet, jag fick ifrån Lars, och
därför så har jag gömt et. — Men jag klandrar aldrig Lars,
för han har varit god imot mig den mesta tiden. Och något
ont får en la döja, när en är gift bliven. Det är
månghundrade, som ha det värre än jag. Lars har aldrig så mycket
som krökt ett huvudhår på mig förr än i dag. Bara det inte
blir en vane, så strunt i detta! Men ledsamt är det, att det
ska ha hänt. När det har hänt en gång, så vet en aldrig, vad
en har att vänta. Hade jag bara haft vett till att tegat, så
behövde det aldrig hänt.

—  En kan la inte tiga i evighet heller, när en ser
nånting galet, mente Halta Stina.

Jag läste brevet till slut. Då rann där upp en tanke hos
mig. Om jag skulle be båtsmannen komma in och jag så
skulle läsa upp detta brevet för honom! Det vore den bästa
moralkaka, han någonsin kunde få.

Tänkt och gjort! Jag gick genast ut på gården och
öppnade fähusdörren. Där stod Lars Anckar inne i den lilla
ladan och riste ett fång hö, till vad ändamål kunde jag ej
förstå, ty hans enda ko gick ute på bete, så till henne var
det ej ämnat.

—  God dag, Anckar! hälsade jag.

—  Hummm!  God dag! hälsade han igen, utan att se
upp.

—  Vill Anckar komma med in i stugan, så ska jag läsa
någonting för Anckar.

Då släppte han hö fånget, reste sig upp kapprak och satte
ögonen i mig.

—  Jag vet inte, vad doktorn har hos mig att göra —
jag har inte skickat bud efter'n. — Han har inte trång till
att läsa lagen för mig.

—  Nej, jag kommer varken till att läsa lagen eller
profeterna  för Anckar.  Men jag skall läsa upp någonting
roligt, som jag tycker om och som hedrar Anckar själv. —
Kom nu bara! Inte ha vi något ont oss emellan.

—  Ja, det är la inte värre ställt, än att jag tör gå in i
min egen stuga, när jag vill, tyckte han och följde så
med in.

Stava stod vid spisen och höll på med att pyssla om
Svarte Petter. Det brann redan under kitteln, och
kaffehon var nedlyftad från spishyllan. Halta Stina satt tyst och
halvt skamsen på bänken nere vid dörren.

Anckar tog av sig mössan och slog sig ner på bänken
vid nordfönstret.

—  Vad du har brått med att hämta doktare, du, Stina!
tyckte han. Här på trakten bruka vi aldrig hämta dem,
förrän själen sitter i ganerna och ska till att flyga sin väg.

Halta Stina teg, försiktigtvis.

Jag tog plats på bänken jämte båtsmannen och höll så
brevet imot honom.

—  Känner Anckar igen detta här?

Han drog till ett brett leende.

— Det därna gamla! Hm, jaa!

— Ja, det är det, vi ska höra, sade jag, och så började
jag att med hög röst läsa upp brevet.

Carlskrona den i Julij 18..

Ömt innerligt elskade lilla Wen och tilltänkta Macka!

Jag fattar nu pennan i min owana Hand för att skrifwa
några få men Välmenta rader till dig min lella Wen. Jag
glömmer för wist alldrig den Stunden då wi satt där
Ensamma i den lella Barrsån i Länsmansträggården när
harrskapet war Borta och du och Jag min leila Wen sutto der
hela afftonen i Barrsån och du bjöd mig på den goda söta
Punsen och din lella munn war tusen gonger sötare och
månen sken ner igönom Träna på ditt Ansickte min lella
wen. Jag kan alldrig se Månan uppstiga utur Hafvet utan
till att jag tenker på dig och när han går på Hemmelen så
är det ju samme måne som ser på mig och på dig min lella
Wen och jag tycker alltid Han Helsar mig ifrån dig min
lella Wen. Ack min leila wen om du vesste och kunde
begripa hur Högt jag Skattar dig min lella Wen intet Gull
i Warden går upp emot dig min leila wen om Jag så finge
Bo på Kommedantens Slått och äta på Gull tallreck men
ej feck se dig hos mig på Slåttet min lella wen så skulle jag
tycka att Slåttet woro som en Fästning och Gull tallrecken
sämmre än en Grisaho, men när jag har dig host Mig min
lella Wen så skall den lella Båtsmansstugan i Kröplinge
Måsse bli som ett Gull skimmrande Slått och bara Sell och
Pottatis på en Ler tallreck som du har rustat tell åt Mig
skall smaka som den Fetaste Stek och den Sötaste Kaka
på Kommedantens bord och om du wesste min leila Wen
hur jag well arbeta och knoga för dig min leila wen om
jag kunde gå mina Fötter så tunna som Gåsfötter för dig
min lella Wen så voro det alls intet för möcke ty jag
Ellskar dig min leila Wen så att Solen på hemmelen skulle
mista sitt Sken för Mig och Blomsterna på marken sin
Luckt och Necktorgalen i Lunden sin Sång den Dag då
Jag wesste att Du ej Längre war min lella wen. Jag skall
bära dig på mina Armar igönom Lusst och igönom We jag
skall smeka din rotsenröda Kind så Lent som afftonens
Wind o wad jag lengtar efter att Åter få höra din Ljufva
Stemma jag vet intet hwad ord af din Mun som intet skal
låta för mig som det härligaste Orrgelspel intet utom det
jag Ellskar dig intet Lenger ty det woro som ett Dödande
Skott eller en Åska som slår ner och sönderspellrar trädet
till Roten men det ordet skal Du Aldrig säga min lella Wen
ty Du har sagt mig jag Ellskar Dig och på dett Ord litar
jag som på Döden Ack att den Stunden var inne då jag
åter fick se dig och höra Din ljyfva Stemma min lella Wen
men den Stunden är ännu långt Borte ty innan däss skall
jag hafva Faret öfwer Willande Haf och sedt Monga Fålk
och Länder Wi skola på langresa med Korfwätten Freja
i nesta weckan som wi hört på nesta Onsdag så lyfter wi
Ankar Du kan intet förstå min lella Wen hur stor en
Korfwätt är ty Du har icke Sett större Fartyg än Wed skutorna
och Sill båtarna i Fallkenbergs Hamn men om Jag säger
dig min lella Wen att en Korfwätt är till dem Som
Kröplinge Stora Kyrka till de Små backstugerna der hemman
i Kröplinge så kan du Begripa min lella Wen hur Stor en
Korfwätt är Wi har ligget och exserat med Kanoner hela
tiden och det är strängt du skal inte Tro min lella Wen att
det är Sådana Kanoner som Klåckarns Pelle sköt med der
hemman i Kröplinge som en kan ta med en Hand och
Slänga öfver Taket utan det är Kanoner så Stora som de
Största Timmerkubbar och så Svåra att Tio Kröplingebor
med Stakar och Stänger knappt woro Karlar till att lägga
en på en Wangn och du skulle kunna Sticka in ditt Hufvud
i Mynningen min lella wen förutan prut och förutan att
Nesan skulle ta emot en Gong i Söndags war wi på Dans
wid Majstången min lella wen men di dantsar Pållske så
fort her nere och Sprätter med Benena som kalfvar som
Tjesar min lella wen och Jag hadde ingen Ro af att Dansa
när jag icke fick dansa med dig min lella Wen för när jag
såg en Flecka så tenkte Jag endast på dig min lella Wen
Men när vi treffas till nesta Sommar så skall Wi dansa
min lella Wen och Wi skal Dantsa på Rotser hela wårt Lif
igönom Sof gått min lella wen och Drömm om mig ty Jag
drömmer hvar Natt om dig min lella wen och jag well
Sjunga för hvarje Dag som det Står i Wisan


När jag från Hemmet reste en wen jag hadde kär
Och henne i mett Hjärta för hwarje Dag jag Bär
När Stårmarna de tjuta och Sjön mot Skeppet slår
Min tanke då tell Wennen i stilla Hyddan går
                  Ja han går


men låt mig alldrig Höra det att det går Mig som det
Står i Wisan att Fleckan min har taget en annan Festeman
ty då well jag intet lenger lefwa utan Då kastar jag mig i
Hafsens Jup men det well Du ju intet min lella Wen.

Ajö godnatt Sof gott sof Sött min lella Wen Östanwäder
och Sönnanblåst jag wentar Bref på nesta Påst tecknar
din i Döden Trofaste

Lars Pehrsson Anckar

min adräs  är Båtsmannen vid  Södra  Hallans  Kompani
N:o 157 Lars Pehrsson Anckar Korfwätten Freja
Carlskrona skrif gennast min  lella Wen  så  jag  får Brefwet
innan wi far så är du Snell ajö Godnatt.

— Ja, detta har båtsmannen vid Södra Hallands
kompani N:o 157 Lars Pehrsson Anckar skrivit till sin fästmö
Gustafva Nilsdotter, sade jag nu i högtidlig ton.

Båtsmannen valkade bussen ärliga tag, spottade och
svarade så ett långdraget:

—  Nehej!

—  Vad! Har inte Anckar skrivit brevet? Här står ju:
"Jag fattar nu pennan —"

—  Ja, det förstår sig. Men jag har, min själ, inte skrivit
det ändå — jag kan inte skriva mitt namn en gång.

— Nå vem har då skrivit det?

—  Ja, när han nu änteligen vill ha det att veta, så har
en båtsmanskorporal, som hette Storm, där nere i
Karlskrona skrivit det.

—  Efter som Anckar har sagt före då?

—  Å, tyckte båtsmannen, han var allt god för att skriva
ett brev, antingen en då sa före honom, vad han skulle
skriva, eller inte. Det var den värste kropp till att skriva
kärleksbrev, som fanns. Och vem, som ville ha ett brev
skrivet, så behövde han bara gå till honom och ta en liten
romflaska med sig i lommen, för sådant bläck ville där
med till, om det skulle bli riktigt bra. — Så det grannaste
här står i detta brevet — det har allt han smällt dit. Hähä!

—  Ja, men inte hittade väl korporalen på det där om
stunden i den lilla "barrsån" ? mente jag.

—  Neej!

—  Och om punschen!

—  Neej!

—  Och om månen!

—  Neej!

— Och gåsfötterna?

— Nej, det kan la vara.

—  Och om solen och blomstrerna och näktergalen?

—  Jo, gu det gjorde han, ropade båtsmannen ivrigt.

—  Nå, var det också han, som hittade på det — att
dansa på rosor hela livet igenom?

—  Nej, det får la jag ta mig på.

— Och inte har Anckar behövt att kasta sig i havsens
djup!

—  Å nej, då satt jag väl inte här, sade båtsmannen och
skrattade gott.

—  Ja, jag tycker så bra om detta brevet, så att jag vill
skriva av det, sade jag. — Och jag kan svära på, att Anckar
också var mycket väl nöjd med det, när han skickade av
det.

—  Tacka för det, att jag var nöjder med det? tyckte
båtsmannen. — Var du nöjder med det, Stava? ropte han
till hustrun, som stod vid spisen alltjämt.

—  Stolle! sade Stava och vände sig imot oss —
kaffekitteln fick sköta sig själv för ett ögonblick. — Jag
glömmer la aldrig, vad jag hade för bekymmer, innan jag fick
skrivet svaret ditner till Karlskrona. Jag sprang till
klockaren den samme kvällen, jag hade fått detta; och, må tro,
det ville många kruseringar till, innan han blev i ordning
att skriva. Och så måtte jag springa till prästagården med
brevet och be, att det fick följa med i prostens väska. Må
tro, det var många bekymmer för det!

—  Stackars Stava! Det var allt synd om dig. Du var la
räliga ledsen för de bekymmerna med? sade båtsmannen
och plirade så illmarigt imot henne.

—  Å, inte värst ändå! mente hon och skrattade gott.
— Finns det brevet också i behåll? frågade jag.

— Nej men gör det ej! tyckte Stava. Tror någon — —

— Åja, åja, avbröt båtsmannen. Sakta mor! Jag läste
kanske det, jag fick, flitigare än du mitt. För ska jag säga
hela sanningen, så slet jag ut det på resan. Så var det med
det. — Ser doktorn, på den tiden var det la värre rart oss
emellan. Och det kan det la vara nu med, om det kniper.
— Vill du vara god på mig, mor? Vad?

—  Jag har la ingen annan råd? sade Stava, men såg helt
belåten ut.

—  Det är rätt, mor! Då är det nu, som det var förr. —
Då ska la doktorn slippa att bli hämtad hit tidare av Halta
Stina i sådana härna ärenden. — Men kom ihåg det, Stava!
Du kallar mig aldrig fyllehund mer, för det vill jag inte
vara, sade båtsmannen.

—  Nänä, det beror la på dig själv, tyckte hon.

—  Ja, sade båtsmannen och vände sig till mig, jag ska
säga doktorn hur det är. För det är på det lilla viset, att det
blir allt litet ensligt här ute i mossen ibland. Vi sitta här,
vi bägge ensamma människor, och titta på varandra. Och
så händer det, att jag inte kan bärga mig härhemma, jag
längtar, och då ger jag mig ut i bygden och så får jag mig
några supar, för det kan jag säga — jag är inte illa liden
av folk, så båtsman jag är. Eljes så är jag visst ingen
supare. — Det är en olycka, att vi inte ha något barn att
pyssla med och samsas om att slita för. Nu är det bara vi
bägge, och så blir det allt, som jag säger, långsamt ibland
i stugan.

Jag tillsporde dem, varför de ej hade tagit sig ett
fosterbarn.

—  Nej, det har Lars inte velat. Han säger, han kan inte
li att höra skrik av andras ungar, sade Stava.

—  Ja, men om I togen ett litet barn, som ingen annan
i världen ville kännas vid, än I själva, dristade jag mig till
att säga.

—  Var skulle en få ett sådant ifrån, när en inte kan
skaffa sig ett själv? tyckte båtsmannen.

—  Åjo, mente jag, ett sådant kan prästen skaffa er ifrån
Stockholm, ifrån det stora barnhuset. Där är många små
föräldralösa stackare, som tränga till ömhet och vård.

—  Ja, det har jag allt hört, när jag tänker rätt på saken,
sade båtsmannen begrundande. Men det är ett stort
bekymmer och ansvar också med att ha barn.

Nu bjöd Stava på kaffe. Och så drucko vi våra två
bräddfulla koppar var, allt under gott samspråk. Och
båtsman Anckar kom i en sådan upprymd stämning, att han
omtalade hela sin långresa med "korfwätten" Freja för
oss.

Vid avskedet förekommo varken förmaningar eller
ursäkter. Båtsmannen föjde mig ett gott stycke på hemvägen
och lovade så att följande morgon ro mig på en fisketur
på Kröplingesjön.

Vi hade just lagt oss stilla vid en vassbunke där ute i
sjön för att meta abborrar, då båtsmannen bröt tystnaden.

—  Jag ville bara fråga. Tror doktorn då, att det vore
möjeligt att få sig ett barn där uppifrån Stockholm. Mor
och jag lågo i aftes och snackades vid om den saken.

Jag sade honom, att ingenting vore lättare, endast de
vände sig till prästen.

Det blev ej mera talat därom. Men innan vintern kom,
hade båtsmansfolket fått sig ett litet fosterbarn i huset.

Och när jag om julen gjorde besök i deras stuga, då satt
båtsmannen själv med barnet i knät och jodlade för det.
— Nu kan jag gott li att höra ungaskrik. För det är min
Viktoria, tyckte han. Men det är inte justament så titt, som
här skrikes. Prrrrr, lillan! Pm pm pm! T-t-t! Pm!
smackade han åt barnet, och detta sträckte sina små armar imot
honom och log med hela ansiktet. Vi ä så glada åt vår lilla
Viktoria, sade han sen. Och vi ä så sams, mor och jag, så
vi ha visst aldrig varit så sams  förr.


TRATTA-LARS.

Det var till Tratta-Lars, skräddaren, som gamle prosten
i Kröplinge sa:

—  Jag tycker mycket bra om Lars, sa han; för Lars är
en duktig skräddare och en bra karl för resten, jaha. Det
är bara en ting, som Lars skall vara snäll och lova mig. —
Lars förstår nog, vad jag menar. Jo, det är — hum, ja.__
Lova mig nu det! Jag vet, att Lars håller, vad han lovar.

—  Ja, käre prosten, det vill jag visst göra, så vitt som
det står i människomakt, så — mente Tratta-Lars och såg
så innerligt trovärd ut så.

—  Ja, lova mig då, att Lars bara tar sig en sup åt gången.

—  Ja, ja, käre prosten, det vill jag gärna lova, med hand
och mun — men det ska ske så titt, så titt, så titt!

Och Tratta-Lars, han tog sin sup — nu som förut —
så titt, så titt, så titt, som han nånsin kom åt det. Så att
detta löftet till prosten, det höll han då som en hel karl.

Eljes ville nog folk säga, att Tratta-Lars inte var just
så värst ordhållig av sig. För i gårdarna, där de hade tingat
honom till sig att sy, där fingo de hela säckar fulla med
löften, att han skulle komma — då och då och då; men
likafullt kunde de hitta på att få vänta över både jul och
påsk och midsommar, innan någon skräddare viste sig i
dörren med sin alnakäpp och sitt pärsejärn. Jaja, visst svuros
där la många goda eder på en skräddare, och folk gav sig
jämt den onde på att aldrig bry sig om honom mer. Men
hur det nu var, så väntade de in honom ändå; för se, det
tål sägas, att en sådan skräddare till att svänga till,
antingen det så skulle vara en karlarock eller en
fruntimmerskjol, det har då aldrig funnits i hela Årstads härad. Och
som han skötte en nål! — En kunde knappt ögna stingen.
— Och hur liten lapp det än var, nog visste Tratta-Lars
att sätta honom, där han passte. Och alltid var han glad,
och aldrig dattlade han maten, han som andra hantverkare,
när han kom ifrån den ena stugan i den andra. Så att nog
fick en la dras med, att han ljög sig undan på det därna
viset — till visse som det ju är hantverkares sed:


"Skomakare, skräddare, sme' —
ljugare och bedragare alla tre."


Ja, denne Tratta-Lars var allt så kär i det brännevinet,
därav hade han också fått namnet, för en fylletratt var
han, och det riktigt ändå. Men inte var han av det slaget
folk, som ä nöjda, bara de få krypa bort i en vrå med en
full flaska i näven. Nej då, han ville allt se ett glatt liv
ikring sig. Han var sådan till sinnes, så han ville både
spandera på andra och låta andra spandera på sig. Och
därför så höll han sig helst på Sjönevads krog. Där hade han
alltid goda komsamser ikring sig, för där körde han ihop
med all världsens knallare. Och Tratta-Lars tyckte om
dem allihop, och allihop tyckte de om Tratta-Lars.

Där kunde han också sjunga sin lilla granna visa, utan
att bli motsagd:


"En sådan levnad kan ingen klandra:
Att supa brännevin och roa andra."


Ja, nu så han I reda på, vad Tratta-Lars gick för. Om
jag så därtill säger, att han var liten och blek och spinkig,
så veten I, hur han såg ut med.

Men tron I inte, han blev gift ända, hurudan han då var?
Jo, pina rasa dö! Och hundan vete la för resten, hurudan
den karl skall vara funtad, som inte kan skaffa sig en
käring.

Men se, Tratta-Lars fick sig både en stor käring och en
stark käring och en duktig käring. Det var ingen mindre
än själva prostens Lina, köksan, som han fastnade för.
Och hon var då mest dubbelt så stor och stark som han.

Det sker mycket obetänkt här i världen. Men det, som
skall ske, det sker, och så var det med detta giftet.
Tratta-Lars hade visst aldrig tänkt på att fria till Prosta-Lina,
lika litet som Prosta-Lina till Tratta-Lars. Men så voro
de ihop vid majeträt på Kröplinge backe om midsommar,
och så blev det frieri av i alla fulla fall.

Folk förskräckte la Lina för detta giftet. Men Lina
tyckte bara det:

— När det nu så ska va, så ska det också bli bra.

Så det var fast och bestämt.

Nu ville, förstår sig, Lina med all makt, att de skulle
sätta sig ner i kyrkebyn — för där var hon född och där
hade hon tjänt i all sin tid, och där hade de prostens att lita
sig till. Men se, det ville inte Lars höra talas om. Han ville
upp åt sjönevadshållet till, för där hade de inte så långt
efter brännet — skogen låg ju ända inpå — och brännet
är la ändå det viktigaste för en skräddare, som ju jämt
skall fyra under pärsejärnet. Jaja, Lina begrep gott, vad
det var för "bränne", som Lars hade mest bekymmer för,
och det var justament ifrån det, hon ville, att han skulle
vara så långt skild som möjligt.

Men Lars gjorde la med det, som han ville ändå. Han
gick upp en söndag och ackorderade sig till gamle
Träsko-Jönsa stuga där strax ovanför Sjönevad och skulle ge tre
och tretti riksdaler och sexton skilling, det var hela
tvåhundra daler, för na. Och sen var det inte värt, att Lina
gjorde några invändningar längre. Det hör kvinnan till att
följa sin herre och man! Men nog tänkte hon alltid att
passa sin herre.

Så skulle de dra till huset, vad de kunde. Tratta-Lars
hade la knappt mer lösörebo än sitt pärsejärn, sin alnakäpp,
sitt synålsbrev och sin syring. Men Lina hade skrapat ihop
en hel mängd smått och gott under de femton åren, hon hade
tjänt hos prostens. Hon hade fått spinna och väva, så att
hon hade både lakanslärft och dynevar. En hel kista hade
hon full med kläder. Och så hade hon pengar till både
kaffekittel och kopparspann och gryta och pannejärn och
lerkärl, så att det var inga bekymmer för sådant. Litet
möbler var hon också "karl" till att skaffa, både säng och
vagga och bord och stolar och skänk.

Ja, så stod bröllopet den ene månadsdagen — till den
andre fingo de tänka på barsöl. Det kom allt likasom litet
hastigt på, detta sista, men det har la hänt finare folk än
Tratta-Lars och Prosta-Lina, för det hände själve
kyrkevärdens sammadant — så är det inte justament kristeligt,
så är det åtminstone brukeligt.

Bröllopet gjorde de inte stort väsen av. Snickare-Johan,
Linas bror, och hans kvinna, Anna Johanna, följde dem
till prästagården, där de blevo vigda. Så fingo dessa
främmande en måltid mat hos skräddarens, och därmed var det
högtideliga slut.

Men se, barsölet, det skulle bli efter ordning, det. Ja,
jädan anfäkta! Tratta-Lars hade då gett sig den oleke på,
att det skulle bli ett sådant gille, så det skulle tåla att snackas
om i hela bygden. — I skullen bara sett på en skräddare!
Han flög ikring i stugorna och sydde som den värste slav,
han satt hemma i stugan och sydde som en slav. Och
varenda styver, han tjänte, så lämnade han honom till Lina.
Han nändes inte att köpa sig en enda fattig jumfru
brännevin på hela denne månaden. Men nu så hade han också fullt
upp med pengar både till brännevin — han skulle köpa hela
tre kannor — och till kaffe och socker och tobak och allt
vad mat och annat, som nånsin kunde uttänkas. Hej,
gubbar i sväng!

Glötten föddes på en söndag. Det var en stor och duktig
pojke, som vägde sina tio marker, med tånan, förstår sig —
skräddaren var också så högfärdig, så han kunde spricka.
Nu var det lördag. Pojken höll sig kry som en liten utter
och skrek, så det tjoade efter't i stugan. Lina hade varit
uppe ända sen om måndagen och styrt och ställt i huset.
Allting var också fint och i ordning därhemma. — Nu
skulle bara Lars fram till Sjönevad efter brännevinet och
det andra goda, som behövdes till kalaset. Dagen efter, på
söndagen, skulle ungen till kyrkan och kristnas. Store
Bonde i Lia och Inger Lena hade lovt att köra dit med
honom. Det var gudfar och gudmor i banko. Och utom
dem voro ett halvt tjog andra bjudna till faddrar, allihop
rejält och hyggeligt folk — så att nog kunde där happa till
att bli granna fadderpengar alltid!

Lina kunde la inte rå för, att hon kände sig likasom litet
orolig, när hon skulle släppa Lars bort till krogen med alla
dessa pengarna, som hon hade liggande i kisteläddikan. Det
var hela sexton riksdaler! Men när hon så tänkte på, hur
han hade flugit ikring och gnott för att få ihop dem och
hur mycket han hade snackat om detta rara gillet, han
skulle ställa till för dem, så hade hon la inte hjärta till att
yppa någon misstro till honom, utan hon pysslade om sin
Lars så grant och lät honom gå. Hon sade bara:

— Nu skyndar du dig la hem igen, så jag hinner att
bränna kaffet och hacka sockret i kväll.

Och det, tyckte Lars, var solklart.

Men det blev bare kvällen, och ingen Lars hördes av
därhemma i stugan. Det blev natt, Lina låg vaken och
väntade. Klockan slog tolv, ett, tu ; men ingen Lars kom. —
Så gick natten, det blev morgon. Lina var hjärtängslig.
Tänk, om det hade hänt Lars någon olycka där framme
eller på vägen! Om hon bara hade haft någon människa
att skicka fram till gästgivaregården — men det var lika
långt till närmsta folk som till krogen. Den lille kunde hon
inte gärna lämna ensam. Och så skämdes hon ögonen ur
sig för att behöva gå dit fram och hämta Lars, till visse
nu innan barnet var döpt och innan hon själv hade gått i
kyrke. Iiih, vad detta härna var kedsamt och så harmeligt!
Hon flyttade vaggan till fönstret och så satt hon där med
ögonen jämt åt sjönevadshållet. Men ingen Lars syntes till.

Så slog klockan åtta. Då reste Lina sig. Nu kunde hon
inte bärga sig längre. Tänk, om Store Bondes och hin
främmaden kom, innan Lars töjde sig hem med det, de skulle
ha att fägna med, vad skulle de då säga, som ville göra
skräddarens en sådan heder, som att föra deras barn till
kristning! Nej, nu fick det gå, hur det ville där framme på
krogen, nu var hon rent tvungen till att springa dit fram
och hämta sin Lars.

Hon lade den lille i sängen, för han skulle ligga säkrare.
Så slängde hon en schal över sig och skynte sig, det fortaste
hon orkte, fram till Sjönevad.

Där inne vid bordet i den lilla krogstugan sutto
Tratta-Lars och Sven Brännevin, knallen, och hålide som bäst på
med sin morgongök. De hade allt fått fram kortleken och
spelte tolva om vem, som skulle bestå gökarna. Bägge sågo
lurviga ut. Höstrå och höfrö i håret och på kläderna — det
syntes gott, var de hade haft sitt liggeställe om natten.
Tratta-Lars hade en stor led, halvtorkad pladaska på
ryggen, han hade tydligen tagit en överhalning där ute på
gården om kvällen, innan han orkte in i ladan.

—  En sådan levnad kan ingen klandra, småsjöng
Tratta-Lars och tog sig en slurk ur koppen. Har du spar, Sven
Brännevin, så kan du ta och sticka spar äss. Haha!

—  Stick i hälsefyr, Lasse Tratt! Och gapa lagom, fast
du har fått kort för en gångs skull! tyckte Sven
Brännevin.

—  Jo, du! — Har du klått mig hela tiden förut, så ska
du få se på den, som ska klå dig nu, Sven Brännevin, så
jäklaforan ska ryka ur din leda knallaresjäl, som
mjöldusten ur en mäldapåse! Haha, du! Tromp i spar och tjog
i — — — i — — — i det samma får han se Lina kliva in
genom dörren, i — Lina. Han höll ända på att släppa
korten i häpenheten.

Lina såg inte heller just nådig ut. — Tvi svinen! Hon
var så arg, så hon ville bita sig själv, för hon nånsin hade
varit så dum och tänkt, att det kunde ha hänt Tratta-Lars
någon olycka, eftersom han inte kom igen ifrån krogen.
Hm! Här satt han ju och hade't så gott och rart, som han
nånsin kunde önska sig.

—  Du är justament en granner here, du Lars! sade hon
och hon ända darrade på målet.

—  Vad! Är han inte granner nock åt dig! tyckte Sven
Brännevin.

— Tig du, knalle! skrek Lina och knöt näven åt Sven
Brännevin. Det är din skull, att Lars inte har kommit hem
till kvinna och barn. Gjorde jag rätt, så skulle jag lyfta
dig ett tag, din knallareusling!

Hon tog ett steg fram imot honom. — Sven Brännevin
sköt sin stol tillbaka och teg snällt. Lina såg ut att orka
med, vad hon lovade.

Tratta-Lars skämdes, så han kunde inte se upp en gång.
En kan la veta — bli hämtad på detta viset på krogen och
så till av en kvinna, som inte en gång var tagen i kyrke.

—  Nu följer du genast med hem, Lars! tyckte Lina.
Främmaden kan komma vilken stund som helst. — Var har
du det, du har köpt?

Lars svarade inte ett ord.

—  Nänä, du har la supit upp och spelat bort pengarna,
ditt kräk!

—  Han har la själv tjänt sina pengar? Eller har du tjänt
dem kanske? tyckte Sven Brännevin, som nu kommit i
säkerhet bakom bordet.

Lina gat inte svara knallen. Men hon gav honom ett par
ögon, så han ville visst inte fråga mer för den gången.

—  Kom nu! sade hon till Lars och ryckte i honom ett
tag. — Vi få la försöka att få borga det viktigaste, vi
behöva, av gästgivaremor.

Så gick hon ut i köket till gästgiverskan. Och borga fick
hon, vad hon ville, det var inte frågen om det. Prosta-Lina
var nog betrodd.

Men Lars han satt, där han satt.

—  Upp nu, Lars! Nu gå vi! tyckte hon sen, när hon
kom in igen i stugan. Skynda dig nu, säger jag! ropte hon
och gick fram och ruskade i honom.

—   Jag orkar inte, sade Lars till slut. Och nog såg han
ut, som om han inte skulle orka resa sig ifrån stolen, så
skämmande och förbi var han.

—  Så får jag la hjälpa dig då, mente Lina och därmed
tog hon sin käre man i famnen och bar honom ut på gården.

Där stod en hjulebår intill fähusdörren.

—  Får jag låna hjulebåren av er? ropte hon till
gästgivarefolket, som hade följt med ut på gården och nu stod
där och storgrinade åt Tratta-Lars och hans kraviga
käring.

—  Ja vars, är den schäsen god nog, så gärna det. Hihihi!

Då dängde hon sin Lars i båren, så det var inte fritt, än
det knakade i brädfogarna. Så lade hon knytena med
barsölsfägnaden ovanpå honom och högg tag i hjulbårsarmarna
och började hjula vägen framåt.

Lars rörde på sig och ville upp ur båren.

Men Lina ropte:

—  Ligg stilla, ditt kräk! Du orkar inte. — Har jag gjort
mig besvär med att låna hjulebåren, så ska jag också hjula
dig hem.

Och det sade hon med en sådan röst, så att Tratta-Lars
torde inte annat än bli liggande.

Därpå så vände hon sig om imot folket, som stod där på
gården och grinade och hojade efter dem.

—  Nu skon I höra, vad jag säger, tyckte hon, för vad
jag säger, det står jag vid. — Var gång som Lars försöker
att lägga sig här och grisa ner sig på detta usla hålet, så
hämtar jag honom på detta viset. Så I veten det!
Hjulebår skon I slippa att låna mig tidare, för sådan ham vi
själv. Nu han I hört det, och du med, Lars. Du ska veta,
att nu har du käring.

— Ja, det ska la fan veta, han har. Bevare's väl för en
sådan kona! tyckte Sven Brännevin.

Gästgivarefolket grinade, så det skrall i gården.

— Du ska aldrig ta dig på mer, Lina, än du gitter sköta,
mente gästgivaren.

— Hahaha! Vi kännom Tratta-Lars, ropte de andra.

Men Lina brydde sig inte mer om, vad de sade. Hon
hjulade hem sin Lars ända till förstustenen. Där först fick
han stiga upp ur hjulebåren. Och skammande var han som
en rumpehuggen hund.

Sen så skrapade Lina av honom det värsta, som hängde
vid, och så hyfsade hon upp honom, så gott hon kunde, så
att han såg riktigt folkelig ut, när främmaden kom. Då stod
där också kaffe på bordet, och allting var fint och
hyggeligt där i stugan. Och ungen kom med heder till kyrkan och
därifrån med. Och Nils fick han heta efter den gamle
Skomakare-Nilsen, Linas far. Och så var där kalas hos
skräddarens hela dagen, och alla tyckte, det var både rart och
hederligt, och det tyckte Lars med — må tro, Lina hade la
inte varit köksa hos prostens för inte. Och fadderpengarna
riktigt regnade. Tänk, Store Bondes Inger Lena hade lagt
en hel specie i tånan!

Ja, så var det med den paschasan.

Men tron I, att Lina trängde till att hämta sin Lars
på Sjönevads krog i deras egen hjulebår, så tron I allt
rasande. Nej, pirovall! Han fick allt nog av den där första
hemskjutsen. För han blev så rädd för Sjönevads krog
efter den betan, så han tör knappt smitta in där och hämta
sig ett stop brännevin till de stora högtiderna eller till
kyrkegång eller barsöl, för det ha de la inte lagt bort, och
han har alltid så brått ut igen, som om golvet brändes där i
stugan. Må tro, Lars har allt kommit underfund med, att
han har en kvinna, som både vill och kan hålla, vad hon
lovar. Och gott stå de sig, det kunnen I lita på. Där är både
bröd och sovel i deras hus och en kopp kaffe med, som
varken luktar bränt bröd eller cikoria.

Men Tratta-Lars får skräddaren ändå heta nu som förr,
fast Gud skall veta, att han nu inte är värre fylletratt, han
än någon annan kröplingebo. Det allra galnaste är ändå
det, att de ha tagit sig för att kalla henne Tratta-Lina, hon
som aldrig haft en droppe brännevin i sin mun tidare, än om
hon har haft knip i magen någon gång, om hon då har
kunnat ta sig en sup malörtabrännevin eller så. Men hon bryr
sig strunt om namnet, och då behöva la inte heller vi att
lägga't varken på minnet eller på hjärtat.


EN FÖRARGELSEDAG

eller

Mycken stryk får en lumpen sak.

Svenborgs lede Nils Petter och mor Olenas lille Karl
Johan stodo med byxorna uppknippade högt över knäna
och "kärnade" i Trulsagårds kärr. De trampade ner i den
lena dyn, så att benen voro så svarta som tåsseskinn.

—  Mitt kärn är likast, sade Nils Petter och drog upp
en stor klaffa dy på den ena foten.

—  Nej, mitt är likast, mente Karl Johan.

Då sprätte Svenborgs lede Nils Petter till, så där flög
en duktig kladd rätt på lille Karl Johans nya sitshätta, som
mor Olena hade haft hem till honom dagen förut i
stadsgåva.

—  Det ska få sitta där, till jag kommer hem till mor,
pep lille Karl Johan, och så gick han och tutade och
snyftade hela vägen.

Inne i Trulsagårds kammare, där satt Svenborg till husa.
Hon höll just på med att sätta upp en väv, och hon trallade
och var så glad, som om hon aldrig hade hört talas om
något förargeligt en gång. Men in kommer mor Olena,
dängande med sin lille Karl Johan i näven. Hon var så röd
i synen som en tupppkam om påsk, och ögonen stodo ända
som vargspjut i skallen på henne.

—  Ska din lede unge, som en ska ha här för syndens
skull, ska han göra så med min lille Karl Johans nya hätta?
fräste hon till, så hon höll mest på att mista andan, och
pekade på dyklicken, som satt där lika blanksvart och fet
ännu.

Svenborg blev röd i synen, hon med.

—  Inte har jag bett honom göra't, sade hon bara, men
fingrarna började firra ibland sölven.

Nu riktigt skalv mor Olena i hela kroppen. Hon hade la
tänkt, att Svenborg åtminstone skulle slagit ihop nävarna
och beskärmat sig och lovat sin rackareunge till pojke ett
bra kok stryk.

—  Har du  inte bett honom!  Det  fattas bara, att du
skulle bett honom. Vill du inte försvara det leda djuret
med! Titta dyn, hur hon dräller ner på smäcken! skrek
hon och satte Karl Johans hätta rakt under näsan på
Svenborg.

—  Stryk av na då! tyckte Svenborg och höll sig ännu.

—  Stryk av na — på dig, ditt bäst! högskrek Olena, och
med det samma så drog hon till Svenborg mitt i synen med
hättan, så att Svenborg blev svart som en morian.

Då var det Svenborg, som ville i kavaj sen på mor Olena.
Men mor Olena fick tag i en vävkäpp och började prygla
på henne. Så fick då Svenborg tag i käppen, hon med, och
de till att ryckas och fäkta och smälla och slå och skrika
och skälla, och de levde, så det kunde höras långa vägar.

Men så ryckte mor Olena till, så att vävkäppen rände
rätt ut igenom fönstret. Då blev hon la både harmer och
skämmande, kan tro — för det var en hel mil till glasare
— så att hon fick sin lille Karl Johan i näven och slängde
ut igenom dörren.

När nu Svenborgs lede Nils Petter kom hem, så fick
han sig en riktig enerisbasta, det fick han, för det skulle
han då ha. Men när mor Olenas lille Karl Johan kom hem,
så skulle han ha det, som bättre var, för han var snäll, han.

—  Stackars min lille Karl Johan! sade mor Olena, när
hon kom in i sin egen stuga och hade stängt dörren.

Karl Johan snusade och snusade.

—  Jag får la hitta på nånting gott åt dig, sade mor Olena.

Karl Johan tittade upp och smackade.

Så hon ut i köket efter grötafatet sen gårkvällen. Hon
satte brädden imot bröstet och gjorde en liten knyck
på fatet, så att grötaklicken gjorde helt om och visade den
blanka sidan. Så tog hon fram den lilla flata, svarta
sirapsflaskan ur skåpet och skulle söta gröten. Men där var bara
ett litet, litet grand igen på bottnen, så det ville inte rinna.
Och sen, om än det hade velat rinna, så hade det blivit rent
för grova ränder, och därför så tog mor Olena och ställde
flaskan till värmes i spisen, där det var några glöder igen,
sen hon rustade till dagvården.

Nu satte hon sig till rocken, medan sirapen värmde sig.
Och då rann sinnet till igen. Ja, hon trampade och hon
snodde, så skävorna yrde som en myggedans omkring
rockalaget, och det surrade som i den värsta grynakvarn.

Men rätt i det samma så small det till i spisen, och
sirapsflaskan i kras. Hon var kommen för nära värmen.

Mor Olena upp som en bistungen hund och skulle rädda,
vad som räddas kunde. Så fick hon tag i flaskebottnen. Den
var hel, så att sirapen var i behåll. Nu så lade hon ut den
ena sirapsskenan efter den andra på gröten, och hon höll
så högt, så att strålen kom ner så fin, så fin som det finaste
maskinsilke.

— Ät nu, lille Karl Johan sade hon så milt, hon nånsin
kunde.
Karl Johan satte sig intill bänken och började kröka på
armen.

Mor Olena snurrade på.

Men så ville Karl Johan bara följa sirapsvägarna.

— Ät gröt med, Karl Johan! sade mor Olena, utan att
titta upp ifrån rocken.

Karl Johan tryckte ner ett par rågade skedar gröt och
smackade med, för det skulle låta, som det smakte gott.
Men så var han i skenorna igen.

—  Du ska äta gröt med, Karl Johan! sade mor Olena
och drog en liten rynka emellan ögonbrynen, men hon höll
inte upp med spinnandet ändå.

Nu gjorde Karl Johan några djupa hugg ner i gröten,
så att hornskeden skrek imot fatbottnen, och han bara
doppade i sirapen. — Men hur det var, om en stund så
körde Karl Johan fram i sirapsskenorna omigen.

—  Har jag inte sagt dig, du ska äta gröt med, ditt leda
barn! skrek mor Olena.

Och därmed for hon upp och gav sin lille Karl Johan
en i nacken, så han stod på huvudet som ett ljus mitt i
grötafatet. Och fatet var inte så starkt som Karl Johans
skalle, för det sprack.

Nu fick mor Olena först skrapa gröten ur huvudet på
sin lille Karl Johan och kamma honom mitt i söckna veckan.
Och sen hade hon en timmes schå med att borra och binda
grötafatet.


OM FYRAHANDA ELDVAPEN.

Klockarns Pelle och jag voro som två korvar i samma
skinn, vi hade allt smått roligt ihop under uppväxttiden.
Och därför så kan då ingen bättre än jag ha reda på, hur
Klockarns Pelle hanterade fyrahanda eldvapen.

I. NYCKLABÖSSAN.

Nyckeln till Kröplinge gamla kyrka var rent anskrämligt
stor. En kunde få rum med bägge nävarna i öglan och
pipan kunde en då ränna in den största karlatumme i. Och
för länge sen i världen så hade de roat sig med att fila ett
litet hål högst uppe vid ringen, där pipan tröt. Det var ett
futtehål det, för de hade denne nyckeln till att skjuta efter
påskakäringarna med. Men hålet började bli nästan väl
stort på sista tiden, för krutet hade, kan veta, frätt och
frätt ikring kanterna vid det myckna futtandet.

Så var det påskafton igen, och all bya ungdom hade
kommit tillhopa på Klockargårds backe. Kyrkenyckeln var
ute i farten nu med, fast gamle klockaren hade försökt
att gömma undan honom. Pelle höll just på med att ladda.
Först hällde han pipan halv med krut, sen pluggade han
blotta trasor ovanpå det, så länge där fanns något rum.
Ja, till slut så hängde där ändå en lång radde utanför
mynningen och dinglade — se, det var meningen, att det skulle
smälla på karlavis.

I det samma så kommer Starke Sören i Gnetarp —
Stuten, som de kallade honom — och skall förbi, och han
undrar, vad allt detta myckna folket väntar på.

—  Dai sko skuda mä nöglabössan, tyckte vi småpojkar
som nu svärmade omkring på ett välbetänkt avstånd ifrån
Pelle och nycklabössan.

Sören knäade fram och ville titta på god lust.

—  God dag, Sören! — Du orkar inte hålla denne
nyckeln, när jag futtar på, sade Klockarns Pelle.

—  Hööö, drönade Sören och drog litet på munnen.

—  Ja, starker är du, men jag tör sätta ett kvarter
brännevin med dig, att du inte orkar, mente Klockarns Pelle.

—  Ta hit en! — Det måtte jag la orka, tyckte Sören,
för han brukte nog orka med vad som helst.

Han tog nycklabössan och synade henne väl i bägge
ändar. Sen fick han bägge nävarna i öglan och höll pipan
rätt ut framför sig.

—  Futta på nu då! tyckte han.

Folket skydde åt alla kanter. — "Jesses, Jesses!"

Klockarns Pelle tände eld i den ene änden på en lång
lunta, som han gjort av två hopbundna spingestickor; för
se, alltid förut hade han brukat sätta fast nycklabössan
på den ena sidan i stengärdesgården och så ligga själv på
den andra och futta på. Nu kom han så varligt bakom
Sören och metade med luntan.

— Futta till! ropte Sören; han började allt längta efter
brännevinet.

Slutligen lyckades det Pelle att doppa till på fänghålet
med stickeskaren. Det small. Elden stod rätt upp ur
futtehålet och i näsan på Stuten. Stuten gav till ett illvrål och
damp på rygg. — Men var Kröplinge gamle kyrkenyckel
blev av, det vet varken han eller jag, för den syntes aldrig
till mera.

Stuten fick inte så mycket som en droppe brännevin;
men Klockarns Pelle fick en blårandig rygg för sitt besvär.

2. FYRPIPIGA REVOLVERN.

Gamle länsman Petrell hade happat till att få sig ett bra
kok stryk, en gång han var ute och for, och då blev han
så arg, så han körde in till staden, det första han kunde
visa sig, och köpte en fyrpipig revolver med mässingspipor.

— Kom nu den som vill! tänkte han.

Men där hann ingen komma, för länsmannen låg just
och dog i det samma taget, så att han fick aldrig någon
glädje av revolvern.

På auktionen passade Klockarns Pelle på och ropte in
den fyrpipiga revolvern för fem riksdaler, och då fick han
ändå en kulstöpare och ett kruthorn, fullt med krut, på
köpet. Det var ett riktigt rövareköp.

På den tiden hade klockarmor en svart och vit katta,
som var rent makalös till att ta råttor, och kattan hade
en helvit källing, som Halta-Stina hade tingat på, för det
var så gott kattaslag. Källingen var nu bra stor, så en
kunde gott fly bort honom när som helst, han kunde både
äta smörgåstuggor och lapa mjölk. Men Halta-Stina lät
inte höra av sig, fast hon hade fått bud på bud, att hon
skulle komma och hämta denne källingen. Och det gjorde
så mycket, så klockarmor blev rasande och gav sig den
onde på, att hon skulle låta dränka källingen, det första där
kom någon kältring gående — inte gat hon att föda kattor
åt andra. Då gav hon hellre en kaka bröd för att få dränkt
kräket, än hon krusade Halta-Stina om att ta honom.

Detta hörde Pelle.

— Jag ska ta och skjuta källingen, tyckte han.

Se, han ville allt så gärna pröva länsmansrevolvern på
ett levande liv — han hade inte skjutit annat än lösa skott
ännu.

— Nej tvi, då blir du rackare, mente klockarmor. Det
får du inte.

Jaja, Pelle nämnde inte om det mera. Men det första
klockarmor var ur vägen, smet han upp och vred ut en ten
bly ur loftsfönstret och stöpte sig sen fyra kulor, en för
var pipa. Så gav han sig ut och fick tag i Svenborgs lede
Nils Petter. Och den är inte svår att locka, som gärna efter
vill hoppa. Jag skulle anamma källingen i sängen, som
jag med gjorde, och så smögo vi oss ner till ån på
krokvägar, för att ingen skulle få se oss.

Klockarns Pelle laddade för säkerhets skull alla fyra
piporna i revolvern. Jag hade fått hans ena strumpeband
till att binda källingen med och jag fäste honom i en
alegren ända nere vid åkanten, så jag skulle slippa ha långt
att kasta, när kattaliket skulle i ån, för dit skulle det då i
alla fall.

Nu var allt klart. Pelle spände hanen.

— Tåcka dig, Nils Petter! skrek han.

Men det hade han inte behövt, för jag var allt högt uppe
i en nyplöjd åker och stod där med bägge nävarna för
öronen.

Klockarns Pelle var inte van vid att skjuta skarpt; han
hade, om jag skall säga sanningen, aldrig gjort det förr.
Och därför så var det väl inte heller så underligt, om han
kände sig litet konstig i kroppen och inte kunde hålla
revolvern riktigt stadigt.

Till slut så fick han ändå gott sikte på Kisse Måns, ja,
han kornade mittemellan ögonen. Men så tyckte han, det
var lett att se, hur skottet tog, och därför så vände han
bort huvudet, i det samma han tryckte av.

—  Pom!

Kulan for långt ut i ån. Jag såg tydligt, hur hon sprätte
upp vattnet. Men i alla fall så var jag genast framme och
skulle titta efter, hur det hade gått med katten.

—  Oooooooo! knorrade källingen och ryckte i
strumpebandet.

Han hade inte fått så mycket som ett svett hår.

—  Skam till katt! sade Pelle.

Så vred han om revolvern och spände hanen. Nu darrade
han ändå värre än första gången.

—  Tacka dig, Nils Petter!

Han siktade och siktade — så vände han bort huvudet,
för att slippa se, hur — — —

—  Pom!

Denna kulan gick rakt ner i jorden — vi hittade hålet
efter henne, när vi rusade fram.

Källingen blev svartbrokig av krutröken. Han hoppade
upp och ner och krängde med strumpebandet, så att det
knakade i alegrenen.

—  Oiiiii, ooooo!

—  Fan till katt! tyckte Pelle.

Han vred om och spände för det tredje skottet.

—  Tåcka dig! Undan!

Jag var längesen högt uppe i plöjningen.

Nu vippade Pelles arm ända som en stake, som står i en
skarp ström. Men Pelle visste råd, han lade sig på knä och
satte revolvern tätt intill källingens huvud. Men så var han
tvungen till att titta bort ända, för tvi! — — —

—  Pom!

Pelle träffade — inte katten, men alegrenen. Grenen
small av, katten i väg med strumpeband och gren bort över
plöjningen.

—  Ih! — Pelle vred om revolvern och spände i samma
ögonblick.

—  Pom!

Kulan susade rätt över mitt huvud. Och det säger jag,
att aldrig har jag varit så nära att få se de små änglarna
som då. Hu! Men jag hade inte tid till att bli rädd, innan
det var för sent.

—  Det är alltid otur med att skjuta kattor! tyckte Pelle.

När vi kommo fram till klockargården igen, så låg
källingen där i sängen, med strumpebandet och alegrenen, och
höll på att slicka sig vit. Klockarns Pelle hade mistat lusten
att skjuta på kattor oftare, han tog aldrig någon förtjänst
ifrån kältringarna.

Men länsman Petrells fyrpipiga revolver med
mässingspiporna, den sålde han på nästa söndag för fyra riksdaler;
han tyckte, det var bra liten fröjd att ha en sådan där, som
en inte kunde träffa med.

3. BÖSSAN.

Gamle klockarfar hade lämnat detta världsliga och
gamla klockarmor med. Klockarns Pelle, som nu var
välbeställd klockare efter fadern, hade även skaffat
kröplingeborna en ny klockarmor. Och Svenborgs lede Nils
Petter hade blivit hjälpt in i latinskolan i staden, för folket
tyckte, det var ett bra sätt att bli av med honom hemma
i Kröplinge.

En påsk så kunde jag skriva till min gamle vän,
klockaren, och tala om en stor nyhet.

"— — — Hurra! Nu har jag kommit över en bössa för
gott pris, hon kostar bara sex riksdaler. Nu skola vi skjuta
till sommaren. Det skall gå bättre än med länsmannens
fyrpipiga revolver. Det är en stor, bra bössa, för det är ett
gammalt stort kronegevär, som är omgjort och satt ny
lås på, och en kan lägga in en hel näve krut och ett halvt
skålpund hagel i henne, om en vill, och så sprider hon så bra,
så det skall tvunget träffa. Jag har provskjutit på en vägg,
och där kom hagel i varenda bräda i väggen — — —."

Klockaren skrev genast tillbaka. Han tyckte, det var
mycket roligt, att jag skaffat mig en bössa. Nu skulle vi
jaga friskt till sommaren. Han hade visst inte mistat sin
lust för gevär, fast han inte brytt sig om att skaffa sig
något, sen han sålde den där usle länsmansrevolvern.

En av de första dagarna i juni avslutades terminen.
Klockaren hade skickat skjuts efter mig. Jag satte mig upp
i kärran, med bössan mellan knäna, och kuskade så hem
till det kära Kröplinge.

Frampå ottan vände vi in på klockargården. Pelle kom
ut och tog imot mig, han hade väntat mig hela natten.

—  Nils Petter!

Hurra, klockare! ropte jag och skyldrade med
bössan.

Det var inga falska hand- och axelslag som skiftades.

Pelle skulle nu ha tag i bössan och syna henne.

—  Det var dunderdon!

Så gingo vi in i klockarens lilla kammare.

~ Hör du, Nils Petter, viskade Pelle,  fast där ingen

var som kunde höra oss. Hör du, jag har tagit reda på
en hare. Han sitter ute i mina ängar varenda dag i en
videbuske där tätt vid havreåkern. Den ska vi ut och klämma.
Men det får ske i smyg, så inte prästen kan vädra upp det
för det är i förbjuden tid.

—  Ja, du kan ge dig på, att bössan duger, sade jag.

—  Ja, det tror jag, mente klockaren också. Jag sa till
min käring i går, att hon skulle hålla grytan i ordning,
för det händer, att där kommer nånting, som luktar stek
i henne före kvällen. — Fram imot klockan sex på
morgonen så sätter haren sig, då ska vi vara där ute och passa
på honom, så behöver inte en katt ha vär av det.

Vi laddade bössan riktigt efter ordning, så att nog hade
hon råd till att sprida ett grand. Och när det blev tid, listade
vi oss av bort genom gärdena.

— Jag har la skrämt upp haren minst sina tjuge gånger
ur den samme busken, tyckte klockaren.

—  Ja, då sitter han där nog i dag med, mente jag.

Men ju närmare vi kommo målet, dess mera klentrogen
blev klockaren. Haren satt där bestämt inte i dag.

Nu voro vi ända framme på renen vid havreåkern.
Videbusken stod där så stilla och grå. Jag spände hanen, man
kunde ju inte så noga veta, hur nära haren ville låta oss
komma.

Men klockaren trodde nu ingenting. Han kunde inte ge
sig tills tåls längre, utan sprang fram och hoppade rätt upp
i videbusken.

—  Hoj!

Haren ut ur busken, bort igenom gapet i
stengärdesgården mellan ängen och kohagen, så uppför liden där och
förbi den stora aspen.
Jag ville skjuta på honom. Men klockaren kom flygande
rakt imot mig, högg bössan och skuttade efter haren.

Nu var haren högst uppe i backen, han visade inte mer
än stussen och baklabbarna.

Här var ingen tid att förlora.

—  Skjut, skjut! ropte jag.

Klockaren slängde sig imot stengärdesgården och smällde
av skottet, utan att hinna sikta. Hela hagelsvärmen for i
den stora aspen, så att det knakade i grenarna.

I det samma blev haren borta där uppe i backen.

—  Han fick bestämt, för bössan sprider ju, sade
klockaren.

Nu sprungo vi nästan anden ur oss för att fort komma
upp och ta rätt på steken. Men där var ingen hare mer
att se.

Ingen av oss fällde ett ord. Vi ville knappt se på
varandra. Och så gåvo vi oss på hemvägen.

Men när vi voro ända framme vid byn, stannade
klockaren tvärt.

—  Ge mig kruthornet! befallde han.

Nu laddade han ett ordentligt skott till. Han skulle
tvunget se blod flyta, innan han kunde lugna sig.

Vid klockargården stod en lång, tät körsbärshäck, som
var ett kärt tillhåll för alla byns gråsparvar, och de
kvittrade där så grant i morgonstunden.

Klockaren ställde sig vid den ena ändan av häcken och
siktade så mitt igenom hela buskatyget.

—  Kratsch!

Det sprakade i kvistar och bark. Sparvarna flögo
förskräckta åt alla håll.

— Nu ska vi plocka! tyckte klockaren. Blev det inte
harstek, så få vi la hålla lill godo med sparv — fast sparv
är ju den finaste steken.

Vi kröpo på knä igenom hela häcken och letade. Till slut
hittade klockaren en riktigt sönderskjuten en. Huvudet var
borta, och tarmarna hängde ute.

— Hon dödar väl, bössan, tyckte klockaren.

Men i grytan kom ingenting, som luktade stek, den
dagen.

4. KANONEN.

En dag kom klockaren in till staden, då där hölls
vrakauktion. Och på den skulle han, förstås, för klockaren tyckte
alltid så mycket om auktioner. Till en början stod han där
bara och tittade på; där fanns rakt ingenting, som han
ville ha. Men rätt som det var, roptes där upp en liten
gammal, igenrostad skeppskanon, som var rödmålad. Då blev
klockaren genast livad för att bjuda och drog till med tre
riksdaler i första budet.

Där var ingen, som bjöd över, så att han fick kanonen
för tre riksdaler. Och han var så glad som en speleman,
fast alla människor grinade åt honom och undrade, vad han
skulle med kanonen att göra.

Det spred sig som en löpeld över hela bygden, att
klockaren hade skaffat sig en kanon, och alla, både unga och
gamla, skulle till klockargården och se henne, för det var
den första kanon, som någonsin funnits i Kröplinge.

Klockaren hade inte litet schå med att få henne skapligt
ren inuti, han slet ut två grova navare och gick med rostiga
nävar i en hel vecka. Men till midsommar hade han henne
klar, och då skulle hon nyttjas för första gången. Anders
i Trulsagård hade sitt bröllop på midsommardagen, och
brudstassen skulle förbi klockargården. Till hans ära skulle
det första kanonskottet gå i Kröplinge.

Nära hela Kröplinge församling stod på Klockargårds
backe och väntade på, vad som komma skulle. Kanonen
var laddad. Det hade gått åt ett helt stort toddiglas kubiskt
sprängkrut, utanför det kom ett lager blötta trasor och till
slut våt lera, som packades hårt med slägga och järnstång
ända ut till mynningen. I fänghålet satt en kvarterslång
svaveltråd. Och för att hon inte skulle kunna flyga
baklänges, låg hon med bakändan fast imot den ene stolpen,
som bar upp vedskjulet, och med ena sidan stödde hon sig
imot en gammal hög sten med en järnring, som folk plägade
binda sina hästar i, när de kommo ridande i ärende till
klockargården.

Klockaren hade en lunta av två hopbundna
spingestickor i handen, nu liksom när Kröplinge gamle kyrkenyckel
flög sin kos. Jag stod där ijämte honom och undrade, om
han inte hellre borde skaffa sig en lång stång att tända
med. Jag var på den tiden i doktorslära uppe i Skara, men
hälsade på hemma i Kröplinge över midsommar.

Stassen blev synlig. Klookaren drog upp en bunt
svavelstickor och skulle till att riva eld.

—  Kanske du  vill   futta  på,   Nils  Petter?  sade han,
nästan ängslig, och ville ge mig både luntan  och
tändsticksbunten.

—  Nej, tack!

Jag drog mig i stället tillbaka.

—  Så futtar jag på själv då, sade han beslutsamt.

Och här dugde det inte heller att huttla. Äran att ha
lossat det första kanonskottet i socknen var alltför
lockande. Och sen, om han inte sköt av kanonen, vad skulle
då kröplingeborna säga om honom, de hade ju samlat sig
både stora och små för att höra på smällen. Och
brudstassen, den väntade ju också på detta äreskottet, som
hade låtit tala om sig en så lång tid förut.

Klockaren rev hastigt eld på en svavelsticka och tände
luntan. Men blek var han, och handen skälvde något när
han närmade sig dunderdonet.

Kröplingeborna skingrade sig som skrämda får och
gömde sig bakom hus och stengärdesgårdar. Käringarna
drogo åt kläden och schalar om sina huvuden, och gubbarna
tryckte ned ullhattarna. Ett och annat pojkhuvud, med
händerna för öronen, stack nyfiket fram från husknutar och
buskar.

Nu skulle stassen vika av fram imot kyrkan. Klockaren
sträckte sig till det yttersta. Han doppade till på
svaveltråden och släppte stickan och i samma ögonblick gjorde
han helt om, så att han snurrade högt upp i luften, och sen
till bens.

Det brakade till, så att hela Kröplinge by rungade, och
en av käringarna, som tittat bort imot kyrkan, påstod, att
Kröplinge gamle klockstapel gjorde tre eller fyra
vickningar — hon kunde inte bestämt säga hur många —
likasom när en dansar melevett.

De närmare verkningarna voro inte mindre storartade.
Stolpen, som bar upp vedskjulet, knäcktes som en frusen
kålstjälk,  och hyddan  satte sig.  Den ärevördige  stenen,
med järnringen i, small av jäms efter marken och hoppade
långt bort i backen. Kanonen själv var i tusen skärvor, och
en skärva hade träffat klockaren. Och där låg han nu på
knä med näsan i backen och båda händerna för den
kroppsdel, som är högst på en person, som ligger på knä med
näsan i backen.

Detta var det fjärde och sista eldvapnet, som Kröplinge
klockare eller Klockarns Pelle hanterade. Nu svär han ve
över allt, som smäller, och springer undan, om de sa bara
bränna av en käringafutt (en nypa löst krut)

Och sant är det, allt vad jag sagt, ja, till och med det
där om kanonen, så storaktigt det än kan låta, att där har
skjutits med kanon hemma i Kröplinge — men sant är det i
alla fall, för det var jag, som fick ta ut kanonskärvan på
klockaren. Och är det någon, som ändå inte vill tro mig,
så vill jag bara säga, att det var min första operation.


ANNA KATRINA, HON VANN.

En tid var det ont om herarna nere i Halland, och det
var, sen Tolfte Karl hade fört bort till ryssen och
hundturken så många, som hade ben att gå på, och armar att
slåss med. Av alla dessa kom så gott som ingen tillbaka
och därför så var där sorg närapå i var stuga. Men
skröpeligaste tiggegubbe hurrade likafullt för kung Karls minne
och lyfte på hättan, när hans namn nämndes, för han var
karl, som karl var, och hans like få vi aldrig i Sveriges
land. Dägerna och änkorna, de hurrade så lagom; de voro
mest tröstlösa, för deras fästemän och män voro tagna
ifrån dem. Nu fanns det bära orkeslösa gubbar och
halvvuxna pågatonkar igen, och dem ville de la så gott som
ingenting. Men var det någonstädes, de hade en lytter
hantverkare, som blivit kronevrak, så var där ock ett sådant
riv och slit efter honom, så kvinnfolken kunde rent krafsat
ut ögonen på varandra bara för avunds skull.

En sådan here hade de till skräddare i Glimminge. Han
hade en stor överkropp, men han var bara karl till knäna,
för skankarna hängde som ett par vissna kålstjälkar och
voro inte större än på en  femårs pojke.  När han ville
flytta på sig, hade han ett par träklabbar med handtag, dem
asade han sig fram med, dit han skulle. Och inte var han
så värst grann heller. Ett stort och trint huvud satt på en
liten och smal hals likasom ett äpple på sin stjälk. Det vitgrå
håret stod så purrigt och vitt som den värste enebuske.
Ögon hade han som en getabock, så stora och stela sutto de
i skallen på honom. Näsan pekade rätt ut som en
gammaldags läst. Och munnen sen, den var så vid som ett ugnshål
i en torparemur och viste två vita stenbråtar, när de tjocka
läpparna drogo sig bort imot öronen till ett smil. Han var
nu vid lag fyrtio år och i sin bästa kraft. Och Kristian hette
han, och Klabba-Kristian kallte många honom för
klabbarna, kan veta, som han hade till att hjälpa sig fram med.
Men folk satte gärna en riktig liten klick framför namnet.
På det viset, så blev det ibland Pölse-Kristian, ibland
Ägga-Kristian, än Äppla-Kristian och än Kluta-Kristian; för se,
hade han stacketa ben, så hade han dess längre fingrar.
Pölse-Kristian hette han, för han hade en gång kravlat sig
upp i fyren på Lyngen, när han var där och sydde, och
tagit en pölsa i grytan; det hade la ingen fått veta, om han
inte hade varit dummer och stoppat henne i barmen, så
varm hon var, och när nu folket kom in i det samma, så var
han tvungen till att dra fram pölsan igen, för hon brändes,
kan veta, och därmed var det namnet färdigt.
Ägga-Kristian kallte de honom, för han hade klängt sig upp på rännet
i Bartelsgärde och druckit ur ett helt äggabo.
Äppla-Kristian, det fick han heta, för han tog och åt upp minst en
halv kappe juläpplen, som Svenborg på Stommen hade lagt
i bosset vid sina sängafötter, för de skulle mogna sig. Men
Kluta-Kristian, det namnet var osparast; så tyckte de, han
kunde heta, var han var och sydde — I förstån la god
mening.

Men Kristian var en makalös skräddare och därtill så
var han den ende i socknen. Han var karl till att sätta sväng
på både tröjor och byxor och livstycken och på kjortlar
med, så han var, antingen de skulle vara av vallmar eller
av skinn. Och så var han allt i själva verket en snäll och
god karl och det sade han om sig själv:

Jag har aldrig varit arg i all min tid mer, än då Anders på
Lyngen knackade ut pipan i håret på mig, det tyckte jag
inte riktigt om.

Och så mycket var det, så fast Kristian inte var någon
justament granner karl, så skulle han ändå kunnat fått
sig vilken däga eller änka som helst. Och där var många,
många på ställena, som läto honom smått förstå, att han
kunde få stillastad. Jaja, det sade han la inte nej till så
han inte gjorde, men inte sade han ja heller. Och så levde
han sin tid, krusad och firad. Fria själv, det brydde han sig
slätt inte om, för han visste gott, att han kunde aldrig
bättre få det, än han hade't — för om han tog en, så blevo
ju alla de andra toppande galna.

Men så bodde där två gamla däger på Högaslätt. Det
var la bara ett torp, de hade, men de bärgade sig bra ändå,
dessa bägge dägerna, för de kunde föda två koliv och tio,
tolv smalar. Och därtill så hade de en liten julagris om
året, för se, ett hus utan fläsk är la det samma som en
kyrka utan präst. På det lilla viset så listade de sig gott
och levde väl tillhopa i många herrans år, och nu voro de
närmre de fyrtio än de trettio.

Den ena hette Anna Katrina. Hon var stor och stark
och såg ut som folket gör mest; men de vilja gärna säga,
att det är lett. Karlavulen och säker var hon med och inte
gav hon fil, vad det vara månde, antingen det så tog i bro
eller backe.

Den andra, hon hette Elin. Hon var liten och trinder,
men alla tyckte att hon var grannare än Anna Katrina; och
därtill så var hon så sävliger och medgörlig.

Anna Katrina fick ställa och styra med allting, rent som
hon ville, och hon var la med en riktig kung. Elin, hon
rättade sig gärna efter Anna Katrina och tyckte, att hon
hade goda skäl till att göra det med, för allting gick väl
under Anna Katrinas regemente. Och så när de inte nändes
att sätta korna för ärjekroken för mjölkens skull, så drog
Anna Katrina den självmant; Elin hon slapp med att bara
gå och styra, det var ett makligt göra, och hon visste det
också, för hon slapp till och med att skrika varken ptro
eller hit.

Men nu hade det blivit så förändrat allting hos de bägge
dägerna. Sen Kristian var där och sydde skinnklockor åt
dem om Mikaelsmässe, var det som om själve den onde
hade kommit in i huset. Till en början så nöjde de sig med
att inte tala ett ord till varandra. På det viset gingo de i
tre dagar. Men då brast ovädret löst, och så trätte de i tre.
Nu var det stört omöjeligt för dem att leva ihop längre, och
så tog Anna Katrina stugan för sin räkning, för hon gjorde
som hon ville nu med, och Elin, hon fick flytta ut i
häbbaret. Där klabbade hon med det, så hon fick sig en
eldstad. Och så bodde de bägge dägerna på var sitt håll och
hade var sin ingång och var sin matnad. Korna och fåren
bytte de också. Anna Katrina tog lika med Elin, men
behållde vären på bytet, det var inte prut med det. Så gick
tiden, och de gitte knappt se åt varandra; men mulet var
det, varhelst de möttes, antingen det var på väg till fähuset
eller till kyrkan.

Så kom nyårsaftonen 1725. Inne i stugan hos Anna
Katrina satt Kristian mittpå storabord och sydde och
trallade, för det gjorde han alltid, när han tyckte det var
roligt. Mitt framför sig hade han ett stort såll, där de
tillklippta styckena lågo. Han höll justament på med att göra
Anna Katrina en ny blå vallmarskjol till helgen. Ijämte
sållet stod ett postelinskrus med tennlock; det klämtade
han med titt och ofta och lika titt skräppte han med Anna
Katrinas rara porsöl.

Anna Katrina, hon stod vid fyren och smilade och de
ärggröna ögonen riktigt lyste av förnöjelse. Hon brassade
och stekte fläsk och ägg, och pannejärnet var så fullt, så
det var rent kringmurat med fläskabitar, och flottet strätte
vitt ikring kanterna. Alltemellanåt så makade hon
eldbränderna intill mäster Kristians pärsejärn, som låg där vid
den ena sidan av glödhögen.

Så säger Anna Katrina:

—  Är det sant, vad de tala om i stugorna, att du,
Kristian, och jag skom flytta ihop?

—  Nej män, säga de det! tyckte Kristian och glodde
så stort, som om han blivit riktigt förvånad.

—  Jo män, göra de så, sade Anna Katrina och var så
milder i synen så.

—  Jaja, jaja, då är det la inte värt, jag säger annat, jag
heller, tyckte Kristian och vred på sig och smilade smått.

Och så sjöng han en visa och passade in namn, eftersom
det behövdes:


"Kom min Anna Trina du,
gör vad jag begärer!
Vill du bliva då min fru?
Vet, att jag är kärer.

Jag skall ge dig handskar, bok,
tro mig säkert, det är nog
kärleken, som våller,
jag utav dig håller."


Nu så glömde Anna Katrina allt, vad hon hade för
händer, och det hade la inte hänt förr, men nu hörde hon bara
på den granna sången. Hon blev så varm, så hon kunde
inte bärga sig vid fyren; och hur hon flytte sig och flytte
sig, så kom hon ända fram till storabord. Hon var ända
färdig att luta sig intill Kristian —

— Sjutt! sade det i det samma borta i spisen, och flottet
på pannejärnet stod i full låga.

Kristian satte tonen i halsen, och Anna Katrina for av
som ett blixter bort till fyren och hävde ett grytelock över
pannejärnet.

Det är inte godhälligt, när det tar eld på pannejärnet.

Men nu var det inte tid till att tänka på sådant. Anna
Katrina lyfte järnet av elden och lade en sexling under var
fot, när hon ställde det på bordet framför Kristian. Se, hon
ville visa, att det inte var rent för styvrar i huset. Så lade
hon fram en grantabrödskiva tvärsöver kakan.
Brännevinsflaskan med Karl den tolftes namn kom också fram, och
Anna Katrina slog upp i ett litet pölsehorn och sade:

— Där, Kristian!

Han sade inte nej, han, utan tog vässaren och harskade
sig med och det riktigt ändå. Sen gav han sig ihåll med
pannejärnet och krusa sig lät han, men så gjorde han också
gott skäl för sig.

Därefter gav Anna Katrina sig ut och skulle låna en
kruka mjölk av hingårdsmor, för hennes egen ko stod sint,
och hon ville inte be om en enda tår av Elin. Kristian skulle
ha viter gröt på högtidsaftonen, det var klart.

Rätt som Kristian nu satt där ensam, så gläntade där
någon på häbbarsdörren. Kristian tittade ditåt. Det var
Elin, som nickade så gott åt honom.

— God eftermiddag! hälsade Elin.

— Tack för det! sade Kristian och nickade igen.

Så säger Elin:

Sitter du här och mockar med och syr.

— Ja, sade Kristian, jag skulle vända till en kjole åt
Anna Katrina, som hon ska ha att stassa i på nyårsdag.

— Vill du inte titta in till mig? frågte Elin.

— Jo, det kunde jag la vilja, sade Kristian, för han
visste allt, han slapp bära ut julen, när han kom dit. Men
kom då och hjälp mig ner! tyckte han.

Det fick la Elin göra, fast eljes tyckte hon allt, det var
harm att behöva gå in till Anna Katrinas. Men sen
Kristian bara kom väl ner på golvet, så kläbbade han sig fram
och kröp in i häbbaret till Elin. Hon fällde ner bordsstolen
borta vid sin fyr, och så fick Kristian kravla sig upp och
sitta. Och nu var han så nöjder, så han ända sken i ansiktet.

Men Elin gick bort i sin kista och tog fram en liten flaska
med rack, som hon hade kokt ihop av brännevin och
honung och malört och peppar. Så slog hon upp i en
silvertumlare, som hon hade fått av sin gudmor, och bad
Kristian hålla till godo.

Kristian tog tumlaren och läppjade och smackade och
smackade och läppjade, tills den var tom; då flydde han
honom tillbaka och sade:

— Den gjorde gott!

Och nu var han så storliga belåten, så han började på
att nynna och tralla.

Då säger Elin:

— Tycker du så illa väl om Anna Katrina? sade hon
och tittade i golvet.

— Jag tycker fullt så väl om dig, sade Kristian utan
betänkande och så drog han till med att sjunga:


"Du skall få en brudeskänk
och en morgongåva,
silverkedja, silverlänk,
det skall jag dig lova,
du skall få mitt hjärta med
och en som uppå ditt knä.
Kan du mer begära,
Elin lilla, kära!"


Elin hade satt sig på bordskanten. Handen skalv, när
hon skulle till att slå i en ny tumlare rack, och där kom
oförhappandes ett par salta pärlor med i den drycken.
Kristian tog imot bägaren och så fäktade han med armarna
och sjöng än värre:


"Vi skom bjuda Lisebet,
hon kan vackert sjunga,
dansa också menuett,
så golvet, det skall runga;
Malin ock med hennes man,
han på liran spela kan,
Håkans tös och Masses,
Jöns' och Truls' och Lasses."


Nu torkade Elin sig i ögonen med förklädessnibben.

— Käre min Kristian, käre min Kristian! var det enda
hon orkte säga, och hon lutade sitt huvud imot hans sida
och var så lyckelig, så lyckelig.

I det samma flög häbbarsdörren upp och där stod Anna
Katrina i dörrahålet, svart och anskrämmelig som en mulen
sjusovaredag. Hon höll mjölkakrukan i näven, men den
skalv, så mjölken skvätte runt ikring.

— Tvi dig! skrek hon till slut och så tog hon ett par steg
fram och slog mjölken mitt i synen på Elin.

Då blev Elin ryss rasande, när hon skulle bli så
skymferad i sin egen stuga. Och så rusade hon upp och gav
Anna Katrina en puff, så hon satte sig i spisen och höll
ända på att klämma ihjäl kattakräket, som låg där och
masade sig.


Men Anna Katrina for upp igen som ett yrväder, och
nu blev där ett smällande och ett skällande, ja, värre än
på den störste riksdag; för se, kvinnfolk, de kunna då
aldrig karpas, utan till att hålla ett ryseligt allo.

Under det de nu vispade omkring där och tofsade om
varandra, så happade de till att stöta imot bordsstolen, så
den ramlade över ända, och Kristian for ner mittibland
grytor och kar och lade i att höja rent för faseligt.

Det verkade så gott som en skopa kallt vatten på de arga
dägerna. De läto genast varandras hår vara i fred och
sprungo fram bägge två och skulle hjälpa upp skräddaren.

Han jämrade sig och skrek:

— Min näsa, min näsa!

Och när de fingo upp honom igen, så höllo dägerna rent
på att dåna, för han hade fallit och klyvt sin näsa mot en
grytebrädd, och bloden forsade, som när man sticker en
gris.

— Det var du som pottade ner honom! skrek Anna
Katrina, och ögonen riktigt gnistrade, när hon satte dem
i Elin.

— Nej, det var du, för du ställde till pottningen, tyckte
Elin på sitt vis.

Men nu var det inte värt att stå där och kiva, annat
måtte där till, om inte bloden skulle förgå Kristian. Anna
Katrina sprang som en nässelbränder katt bort till Märta
i Hässlet, för hon brukte stämma blod där i bygden både
på folk och på fä. Elin, hon satte sig ijämte Kristian och
började gråta, och så tvättade hon näsan med vatten och
rack och läste Fader vår under tiden, ända tills bloden
stannade.

Efter den dagen så blev där än värre kiv och osämja
emellan de bägge dägerna. Nu sade de högt sin mening.
Anna Katrina tyckte, att hon skulle ha Kristian, för han
hade först friat till henne, och hon hade srpungit ända bort
till Märta i Hässlet och gett henne en hel mark, för hon
skulle stämma bloden på honom. Men Elin tyckte, hon
behövde inte släppa sin rätt, för han hade friat till henne sist,
och då hade han la gett Anna Katrina korgen, innan han
kunde fria på nytt; och vad boten anbelangade, så var det
justament hon, som hade skött honom och läst över honom,
så han blev bra.

Så sprungo de till prästen och bådo honom döma i saken.
Men han ville inte vid den. Han bara förmanade dem och
bad dem att ha Gud för ögonen och komma överens i godo.
Men hade han varit riktigt hemma i sina stycken, så skulle
han gjort som den vise kungen Salomon och bett dem gå
på med att klyva skräddaren, när de nu väl hade börjat
med näsan, så kunde de fått en bit var av honom, eftersom
ingendera ville avstå honom och de inte kunde få honom
bägge.

Så måtte de ha det, som de hade det, tills där blev
sommarting med Faurås härad. Dit skulle de då och få sin sak
avgjord; för det var stört omöjeligt att göra upp den i
godo.

Men nu så kommo de i betuttning om, hur de skulle få
den ofärdige skräddaren fraktad hele milavägen mellan
Glimminge och Köinge. Köra med korna ville de inte, för
det passade ju inte, och där fanns inga andra dragare att
låna i hela nabolaget. Långt om länge så hittade de
änteligen på råd: de skulle ta honom på en hjulebår och hjula
honom till skiftes.

På det viset gjorde de med. Och så kommo de fram till
det gamla tingshuset i Köinge och höllo där på gården med
sin skräddare. Men vänta fingo de både länge och väl; för
på den tiden var det ju mest käringar, som styrde och
ställde där i bygden, och de lågo och kivade och processade,
så en kunde tro, att det var på världens yttersta tid. Till
sista byte så blevo de bägge dägerna påropade och då
hjulade de in med sin Kristian mitt i tingssalen.

Så säger domaren:

— Nå, vad viljen I?

— Jo, sade Anna Katrina och steg fram och var så
kravig så. Jag vill ha skräddaren, Kristian här, för han har
friat till mig först.

Då stiger Elin fram, så rädd hon än var för domaren.

— Men han friade till mig sist, sade hon; och jag tycker,
att då har han la gett Anna Katrina korgen, innan han
kunde fria till mig.

— Först är först — Kristian är min, sade Anna Katrina.

— Sist är sist — Kristian är min, sade Elin.

— Nej, säger jag! skrek Anna Katrina.

— Jo, säger jag! tyckte Elin.

Och så voro de till och ville börja karpas igen, och hade
de inte varit på tinget, så hade de bestämt flugit på
varandra.

Men då säger domaren — för det var en snäller domare
och inte ett rytande lejon, de hade på den tiden — han
säger bara:

— Nej och ja gör en lång träta.

Och så vände han sig till Kristian och sade:

— Är det sant, de säga, att du har friat till dem bägge
två?

Nu var Kristian likasom litet ängslig och skulle helst
velat vara ifrån alltihop. Så skubbade han sig, där han satt,
och sade:

— Ja, sade han, ja, visst har jag la friat. Men om jag

ska sanningen säga, så är det bara litet stollafora, jag har
pratat med dem bägge två.

När Anna Katrina fick höra den låten, så blev hon rent
som en vrängder vallmarströja i synen.

— Vad säger du, Kristian! skrek hon. Har du inte friat
riktigt till mig, vad? Du sjöng ju mer än hälften av vad
du hade att säga!

— Ja, gjorde du inte så till mig med! sade Elin.

Då säger domaren till Kristian:

— Vilken av dem båda anser du dig nu böra taga; för
du tyckes inte komma ifrån saken med mindre, än att du
tar den ena.

Då blev Kristian än värre däran och han var så svett,
så han fiok torka sig i pannan med hättefodret. Så sade
han:

— Det tör jag rent inte säga; för tar jag Anna Katrina,
så gör jag Elin rent olyckelig, tror jag; men tar jag Elin,
så bli vi olyckeliga både hon och jag, för Anna Katrina är
så arg och så stark så.

Då säger domaren till de bägge dägerna:

— Kan någon av eder med vittnen bestyrka sin rätt?

— Joho, det kan jag, sade Anna Katrina och så vände
hon sig om och vinkade bort imot dörren. Kom fram du,
Johanna Marja!

Nu så trädde där en liten käring fram till domarebordet
och så fick hon svära, med fingrarna på bibeln, och hon
skalv i hele kroppen och hon sångrade, ja värre än en
klockare, som provar till ett stort kall.

Så sade domaren:

— Tala nu om, vad du vet! Men kom ihåg edens vikt,
så att du ingenting lägger till och ingenting tager ifrån
sanningen!

Då började Johanna Marja:

— Det var en eftermiddag, ja, det var så där en liten
stund före mörkningen, det var ändå på själva nyårsafton,
så då ha vi inte justament så långa dagar, för det börjar
mörkna fram vid fyratiden, ja till och med förr, om det är
mulet i vädret, kan veta. Så hade jag satt fram litet
merafton till glöttarna, jaja, de ä la inte så små nu, för pågen
är tolv år och dägan är elva; se, det är tio år, sen min man
dödde — Anders, vet jag, Gud signe honom, för han var
alltid så snäller och goder, så där föll aldrig ett ont ord oss
emellan —

— Till saken! manade domaren.

— Ja, ja, sade Johanna Marja, jag gav gamla mor med
en liten skiva siktebröd och en bit hackepölsa till, för hon
har legat nu i, låt mig se, åtta år blir det framåt Olsmässe,
så en får possla om henne väl —

— Till saken! manade domaren omigen.

— Ja, sade Johanna Marja; glöttarna fingo rent samma
slag; men jag själv hade inte tid till att sitta där inne och
knassla och äta, jag stoppade bara en liten bit bröd i
munnen, för jag måtte ut och mjölka korna; det är, kan veta,
så svårt att dras med sådan hantering sen det blir för
mörkt.

— Håll dig till saken! sade domaren och började bli
likasom litet otålig.

— Ja, ja, jag gör så, sade Johanna Marja.

— Nej, detta hör inte dit! mente domaren på.

Då blev Johanna Marja så ked av det, så hon ville ända
ta till att gråta, och så sade hon:

— Får jag inte säga allt, vad jag vet, så tör jag inte
vittna; för jag vill inte stå här och försvärja mig.

Domaren sade nu ingenting mer, utan bara nickade åt
henne, och så fick hon vittna, rent som han ville.

— Jo, sade Johanna Marja, så satte jag mig på
mjölkestolen, men den är så ohällig, för det ena benet är löst, så
rätt som jag sitter där, så vickar jag på änden ner i båsen
och håller på att slå ut hele mjölkaslicken, jag har i byttan.
Men se, jag är la så försiktig, jag kan; för än så har jag
inte slagit ut en endaste droppe. Så när jag hade mjölkat,
så gav jag korna och så gick jag in i köket med byttan och
silade mjölken och jag silade både i det stora lerfatet,
karmafatet, som är sprucket i brädden — det spräckte den
räliga hinstedägan ändå en gång- hon var hemma och
hjälpte mig i slåttan, för hon skulle bära fram et och så
stötte hon fatakanten imot bordkanten, och jag ville då
inte haft den skadan för mycket gott — men hur var det
sen. — Jo, så silade jag i ett stort tennfat med. Sen så satte
jag mjölken på en hylla, för det har jag alltid brukt, för
jag vill gärna ha det renligt, vad jag har. Så tvättade jag
mig om nävarna, för en blir alltid litet survig om nävarna,
när en har mjölkat. Och det var på nyårsafton. Så i det
samma kom hingårds Anna Katrina gående och ville ha
litet mjölk i sin lerkruka till högtidsgröten, för hennes ko
var sint, så hon hade ingen mjölk själv, och Kristian,
skräddaren där, var hos henne, och då minns jag, hon lät
förstå, att hon och han hade snackats vid om nånting, men
hon ville inte riktigt ut med vad det var. Då gav jag henne
litet mjölk, kan veta, för jag har alltid velat vara hjälpesam
imot mina nabokvinnor, och hon fick allt, vad där var i
tennfatet. Så följde jag henne en liten bit ut på vägen och
då fick jag höra nånting bortifrån hingården.

— Vem är det som morrar? sa jag.

— Kors, det är Kristian som sjunger! sa Anna Katrina.

— Kan Kristian sjunga? sa jag.

— Jaja män, sa Anna Katrina; han sjunger som den
värste klockare. 

— Men har du inte hört, att Kristian givit Anna Katrina
något löfte? sade domaren.

— Nej kors, jag var inte inom dörren där, allt medan
Kristian var där, och aldrig står jag och lyss efter, vad
andra säga, det ska ingen kunna skylla mig för, sade
Johanna Marja.

— Vittnet får gå! sade domaren. — Har den andra
parten något vittne? sporde han sen.

Då steg Lisebet fram och så fick hon gå eden.

— Säg nu raskt, vad vittnet har att förkunna! manade
domaren.

Då sade Lisebet:

— Dendärsema —

— Vilken? sporde domaren.

— Hon där, Anna Katrina, vet jag, hon har alltid varit
så leder och påståelig. För jag ska säga hur det var. En
gång så bytte hon sig till en blandbrödkaka av mig för ett
par usla vispar och en kvast och en ugnssopa; och kakan
var då riktig, det vet jag, för hon var nyss kommen ur
ugnen. Men så när hon väl hade ätit upp na, så kom hon
tillbaka och sa, att där var en råttegång i blandbrödskakan,
så hele krommen var utäten, och så ville hon ha en kaka
till för uselheten, hon hade lämnat. Då bad jag henne
skämmas. Men hon var lika påståelig. Då gick jag efter både
visparna och kvasten och ugnssopan och slängde dem mitt
i famnen på henne och så sa jag:

Här har du din uselhet, giv du nu mig igen kakan!
sa jag.

Men vet nådig lagman, vad hon gjorde? — Jo, hon
räckte ut tungan åt mig och sa: "Äh!" och så stassade hon
ut och hon höll sig inte för god till att ta både visparna
och kvasten och ugnssopan med sig. Då blev jag vilder och
sprang fram till fyren och fick fatt i en eldbrand och slängde
efter henne, just som hon var i dörren, för så bruka vi alltid
göra med sådana därsinga och så spotta vi tre gånger: tpi,
tpi, tpi!

— Men varmed är det vittnet skulle styrka sin parts
sak? sporde domaren, för nu var han otålig.

— Joho, sade Lisebet, det vore både synd och skam, om
Anna Katrina skulle vinna, för hon är ett riktigt troll till
att vara leder och påståelig, och snål och om sig är hon
som den värsta get. Tacka vill jag då Elin, hon kan leva
och låta andra leva med, och det vet jag då, att om hon
så inte bakar mer än en vaffla, så ska hon låta sina
nabokvinnor smaka på na. Och jag minns la i höstas, när hon
slaktade bien. Tror inte lagman, att hon skickade till mig
ett skott så stort, så både jag och mannen min och alla våra
glöttar åto oss ont av det.

Nu var domaren över sig nöjd av vittnesmålen.

Så sade han:

— Den ena parten kan inte styrka sin rätt mer än den
andra. Därför måste lottning avgöra saken.

Så skickade han häradstjänaren bort att hämta två
pinnar, en lång och en kort. Och när så häradstjänaren kom
igen och stassade fram med sina pinnar mellan knogarna,
så sade domaren till de bägge dägerna:

— Tagen nu var sin pinne! Den av eder, som får den
längsta, hon skall hava skräddaren,

Anna Katrina, hon flög fram och ryckte till sig en pinne
och det, så hon höll ända på att ta häradstjänarens näve
med. Elin, hon tog sin sakta och väl. Men när de så viste
fram dem för domaren, så hade Anna Katrina den längste.

Därmed var saken avgjord. De meste tyckte, det var inte
rätt, att Anna Katrina skulle vinna; men Kristian, han
tyckte det var bra, att domaren hade dömt, som han gjorde,
för nu var han själv utan skuld, och när Anna Katrina
vann, så behövde han la åtminstone inte vara rädd för
stryk.

Så sade Anna Katrina.

— Såg du, att jag vann, Elin! Kom nu och hjälp mig
att hjula!

Men då sade Elin:

— Nej, nu kan du hjula din skräddare, bäst du gitter,
jag löser inte av dig.

Anna Katrina, hon neg både för domare och för nämnd.
Så tog hon fatt i hjulbårsarmarna och ledade av med sin
Kristian. Och hon tog fram sitt mataknyte och posslade
om Kristian, så han blev ända belåten. Och vid vart enda
ställe, de kommo till på hemvägen, så höll Anna Katrina
stilla, och Kristian hojade, så gott han orkte:

— Anna Katrina, hon vann, Anna Katrina, hon vann!

De tre näste söndagarna så lystes där i Glimminge kyrka
för sockenskräddaren Kristian Persson och pigan Anna
Katrina Jönsdotter.

Måndagen därefter så skulle bröllopet stå. Anna
Katrina hade bjudit Gamle-Sven i Hålan och hans käring,
Olena, till försvar, för se, Olena var hennes moster. Så
satte de Kristian i höstavagnen; Anna Katrina gick i
skaklarna, och Gamle-Sven och Olena, de sköto på. Och så
bar det i väg till prästagården.

När de nu kommo till Risa backe, så stod där en äreport.
Det var två knaggiga, skalade björkar, som voro böjda ihop
över vägen. På högra sidan hängde överst en skräddaresax
och ett pärsejärn, så en stor hästapölsa, så ett tjog urblåsta
ägg, där nedom en knippa äpplen och nederst fladdrade lapp
vid lapp av alla de slags tyger, som brukades i bygden. På
vänstra sidan hängde överst en sopekvast, så ett par vispar
och en ugnssopa och där nedom var stången pyntad med
torrt eneris. Och så stod där folk på bägge sidor och
hurrade och skrek, värre än om den danske kungen hade
vänts fram där. Lisebet, hon var med och hon hurrade
värst. Elin stod där också, men hon hurrade inte, hon ville
hellre gråta. Så skreko de på en gång:

— An-na Ka-tri-na, hon vann, An-na Ka-tri-na hon
vann!

Men Anna Katrina, hon lät sig inte förskräckas; hon
drog på, och hon spottade åt höger och spottade åt vänster,
tre gånger åt vartdera hållet.

Så kommo de fram till prästagården och blevo vigda
ihop. Och under hela akten hördes det, hur folket skrek
där ute:

— An-na Ka-tri-na, hon vann, An-na Ka-tri-na hon
vann!


TUPPAKLOCKAN.

Det var på ett av de riktigt gammaldags ställena, där de
hade allt på det gamla viset. Och småsnåla och om sig voro
de med efter gammal ordning.

Så fingo de skomakarna till sig — det var ändå gamle
sockenskomakaren odh hans pojke. Och mor i huset, hon
blev så mild i synen och sade:

— Det var räliga rart, att I kommen.

Men spotta mig i ansiktet, om hon inte tänkte:

Fast allra rarast blir det, när I gån.

Nu var det i kvällsittetiden. Och mor, hon spann och
hade sig den kvällen, ja hon snodde på rent som den värste
slav; det var knappt, att hon nånsin kunde komma sig före
med att hålla upp, så kostbart det än var att bränna ljus.
Och så länge hon satt uppe och fäktade, så voro då
skomakarna tvungna till att hänga vid sitt arbete, för skams
skull. Och på det viset så blev det nära midnatt, innan de
fingo krypa till ro.

Någon riktig klocka hade de inte där i huset, för de hade
tuppaklocka. De hade tuppen under sängen, och han säger
till bättre än någon slagklocka, för han galer tag på tag,
sen han väl har börjat.

Vid fyratiden på ottan så tog tuppen till:

— Kukeliku, kukeliku!

Då var det käringen, som gned sömnen ur ögonen och
fnallade sig upp till spisen och blåste eld i de sure
ekepinnarna och så fick hon kaffet i ordning, så fort som ske
kunde. Hon snöt sig i nypan och harskade sig och hostade
och ramlade i byringen och dånade på alla upptänkeliga
vis; men skomakarna ville ändå inte vakna — de skulle
sova sina sex timmar, kan veta. Men det, tyckte mor på
stället, var rent för bra tilltaget.

Så slog hon i kaffet och tog en kopp i var näven och
gick fram till sängen, där mäster och pojken lågo.

— God morn, god morn! Här har jag litet kaffe till er.
Jag tänkte, I liggen rent och svälten ihjäl, era stackare.

— Tack, tack! sade mäster.

Och sen så fingo de med fnalla sig upp. Mäster, han var
gammal och förståndig, så han brydde sig inte om nånting.
Men pojken var elva befängd, för han inte fick sova den
lagliga tiden. Det var den rackars tuppaklockans skull.

Nästa natt så skulle han då ta sin skada igen, det gav
han sig attan på.

Om kvällen så passade han på, medan folket var ute ur
stugan och fick tag i tuppen och så snodde han en beckrisp
om näbbet varv på varv och knöt ihop ändarna.

— Gal nu!

Käringen var rent omöjelig till att spinna och gno på
denne kvällen med, så att skomakarna fingo inte tänka på
en blund förrän långt, långt efter den kristeliga liggetiden.
Men pojken, han var så pyrig ända, han var inte sömnig
ett pinal.

— Det var rent en skrällpåg, I han fått med er, mäster,
tyckte käringen.

— Ja män, sade mäster.

Om ottanså sovs där och snarkades rejält i stugan. Mor
vaknade gång på gång, för hon hade likasom konstiga
känningar i kroppen. — Men tuppen gol inte. Och därför så
somnade hon och sov gott igen. Hon vaknade på nytt. Det
var en förskräckeligt långer natt! Tuppen gol inte. Hon
somnade — å hå! Men så bräckte det för dagen.

— Rackaretupp! Tuppaklocka! Vad den onde skulle de
med tupp till, när han inte gol!

Käringen var så arg så. Hon flög upp som en
enerisagnista och rev fram tuppen under sängen och huggde
huvudet av honom.

Den natten fingo skomakarna sova sig fullsövtade. Och
när de så fingo tuppasoppa till middan, då kunde la
skomakarepojken inte annat än grina.

— Hi, hi, hi, för tuppaklockan!


NÄR BÅTSMAN ASKENGREN KOM HEM FRÅN SIN LÅNGRESA.

Må tro, när båtsman Askengren kom hem från sin
treåriga långresa på sjön och kom till Glimminge
gästgivaregård, med över trehundrafemtio riksdaler på lomman, då
var han inte god att möta i portar och prångar. Då var
han den likaste karl, han har varit i all sin tid. Då gick han
inte i båtsmansjacka, utan han hade skaffat sig fina
klädesklär och silverklocka med silverkedja och
guldöronringar, så han såg riktigt bra ut, och det tyckte han själv
med. Och fruntimmerna där på gästgivaregården
gratulerade honom med till att komma som en karl.

Och då blev han gott imottagen, ja, ända som en stor
herre. Han fick gå och promenera med själve gästgivaren
till och med i salen och röka. Och han var så vider och
karlig. Han trodde, förstår sig, att hans många pengar
aldrig skulle tryta. Och han åt och han drack och bjudde
både vänner och obekanta och var så rar och så hedrader,
så han fick ligga i själve salskammaren. Och gästgivaren
kom själv med flaskan och ga'n besken om mornen, och
han fick morngöken med, innan han steg upp. Och själva
gästgiverskan måtte stassa in med tolvskillingstoddiarna
på en bricka till honom och hans komsamser och stå där
mitt på stugegolvet med brickan, så stilla som ett majeträ,
så länge som han hade ro av att dansa och figurera ikring
henne. 

Denne ståten och glädjen varade i hela tre veckor Då
hade han bara några spottstyvrar igen. Och då måtte han
göra en flyttning till drängstugan med nattläget och ta
besken i civila gästgivarestugan, sen han var klädder.

Men sen de sista styvrarna voro slut, så fick han krista
sig till att sälja klockan, så hårt det än kostade på. Och sen
klärna. Och rätt som det var, så hade'n sin gamla
båtsmanströja på. Och då var det den samme Askengren, som
det var, innan han gav sig ut på tre års långresa, om inte
sämre.

Men så länge han fick in allt litet för klärna, så fick
han ligga i drängstugan. Sen var det visp vasp! ut på forlon
med nattläget. Och då fick han titta sig väl om efter
besken, utan där kom nån vägfarande, och han då kunde
lyckas att få göra sällskap.

Till sista byte så satte'n guldöronringarna i pant för ett
halvstop brännevin. Och efter det behöver jag la inte
nämna, att det var jämt slut med att promenera och röka
i salen och med dansen ikring gästgiverskan med.


RACKARE-NILS.

Om brännevin och kältringabröllop och
kältringabegravning.

Det var tjugondedag Knut om morgonen.

Julahögarna och sömatsfatet voro längesen väck ifrån
storabord hos Skorva-Kristians. Och nu sutto han och
Neta Karolina och ungarna ikring bordstolen och åto
jordpäror och krösenamosadoppe och hade fått varsin bit
snickesill i nypan, sen sillen blivit redeligen skuren i sju
bitar. Sillahuvudet, med kraset i, hade Neta Karolina stekt
på glöderna till Kristian. Det fingo de andra inte mer gott
av än oset.

Väkter höll sig väl med ungarna. Han satt för dem, han
viste tänder och grinade och räckte grann fot och gjorde
alla de konster, han kunde, för att locka dem till att ge sig
en smula med. Och de bjödo la honom alltibland på en
kladd jordpäreskinn, men den estimerade han inte, och den
lille sillabiten kunde han inte få mycket med av, för den
visste de nog att sätta värde på själva. Det var knappt han
fick nosa på benbiten en gång, det hände så lätt, att den
slank ner med, vid det myckna sugandet för att sovla till
jordpärorna.

Rätt som det var började hunden spetsa öronen och
småmorra. Och så sprang han bort till dörren, ifrån hela

kalaset, och började skälla. Träskotramp hördes ute på den
hårdfrusna backen. Nu klev den främmande in i förstun,
skubbade av sig träskorna och snöt sig med kläm. Väkter
skällde som på den värste stortjuv och kältring. Det 
knäppte i klinkan, dörren gick upp. Och in steg ingen
mindre än Skorva-Kristians svåger Rackare-Nils. Väkter
blev genast tyst och började hoppa upp på rackaren och
vänslas. De voro gamla bekanta.

— God dag, här inne! Gud välsigne maten och folket,
som äter! Tack för sist! skulle jag la säga. Jag bryr mig
inte om att handfly er, hälsade Rackare-Nils och satte sig
på bänken vid dörren.

— Hur är det med dem därhemma? — Jag har inte sett
till er sen juladag, när jag träffte Johanna Petternilla och
dig vid julottan, tyckte Neta Karolina, sen hon hade
tuggat ur munnen och torkat sig med ullaförklädet.

— Jo, tack, som frågar! Det är la bra med dem
därhemma. Johanna Petternilla är så trinder och feter, så hon
ända skiner. Och pojkaslofsarna, som vår herre har gett
oss en sådan mängd av för syndens skull, de skava och äta,
så de kunna äta öronen av en. — Ja, det var sant, du sa:
vi ha inte sett varandra i helgen mer än den ende gången
då vid julottan, för så går det — vi göra aldrig julagille
därhemma. Hm hm! Och vi ä la inte heller så kyrkesamma
av oss därhemma som I. Det är midsommarsdag och
juladag, som jag går till kyrkan. Julottan har jag då inte varit
ifrån, sen jag blev så pass, så jag kunde gå dit; för jag
tycker, det är så roligt med julotta. — Det var ett år, som
här ingen otta blev i Kröplinge, för bondbassarna, som han
brukar säga, båtsman Hallling, voro för snåla och nändes
inte att köpa ljus. Men så, min själ, fingo de också det höra
av mig; för jag skällde på dem, så många jag träffte, hela
det året. — Och då kan en så lätt happa till att bli bjuden
in på en sup med, var en vändes fram, efter mässan. Folk
ä la sä spandersamma och goda av sig på juladag.

Och del kunde, min liv, behövas, denne julamornen med.
För sanningen att säga, så hade jag inte råd till att köpa
hem mer än ett halvstop till helgdagarna. Och det rann ut
varevelig endaste droppe på julafton. Så på julamornen,
när jag skulle ge mig av till kyrkan, så ville jag så gärna
haft mig en sup; men då fanns det inte det hönan gjorde
igen på flaskan.

Jaja, förstår sig, jag trodde la inte annat, än att Johanna
Petternilla hade passat på och smusslat undan ett par supar
eller så och gömt, för det brukar hon göra. Men hon gav
sig den onde på, att hon hade inte kommit åt att gömma
undan något brännevin; för hon mente på det, att jag
släppte inte flaskan ifrån mig, innan hon var tomas apostel.

Men jag trodde ändå, hon hade något i förvar, så jag
tyckte på mitt vis:

— Du har la, vet jag, ändå så pass, så du kan hälla några
droppar på rocken på mig, så jag åtminstone kan lukta
som folk, när jag kommer fram, sa jag.

Men gu om hon hade så pass en gång.

Kristian kluckade och krängde på sig där på stolen, och
Neta Karolina gapade och grinade, så hon höll ända på att
få en stor jordpärebit i vrångstrupen, och småskorvarna
grinade med.

— Ja, tyckte rackaren och vred på sig och plirade med
ögonen, det är, som jag alltid har sagt. Brännevin är då
den förgängeligaste lösegendom, en kan lägga sig till med;
för en kan knappt få et i husen, innan det är borte. Ja, det
är, ta mig den onde, knappt möjeligt att kunna betala igen
ett halvstop, ifall en har varit karl till att få låna. Det är
nu mest ett halvt år, sen jag fick låna ett halvstop nere i
kyrkebyn, det var ändå av Håkan i Näregård, för han
brukkar att vara hjälpesam — och så fick han la gott av det,
han själv med, det förstår sig. Men gu om han har fått igen
et ännu. Och ändå så vet jag då, att jag har bjutt mig till
att betala't, för brännevinsgäld, det är gäld, som går på
heder och ära. Sex gånger var jag i Sjönevad efter
brännevin för att betala igen detta välsignade halvstopet, så det
blev då dyrt nog, det kunnen I grunda. Men tron I, jag kom
lyckeligt fram med det någon av gångerna? Jo, i helsike!
Nej då! För alltid så mötte jag någon och jag känner alla
människor, det veten I. Och jag har alltid gärna velat fägna
min nästa, när jag bara haft nånting att fägna med, och
jag har, förstår sig, inte heller velat vara en hund imot min
egen kropp. Nej, gu har jag ej! Den ene gången så stod
Skräddare-Nilsen, med sin krycka, ute på backen och hälste
på mig, när jag skulle förbi, och huttrade och såg ut, som
han trängde till en värmare, och då blev det spanderat. Och
den andra gången så måtte jag in till träskomakaren — när
en har en sådan rälig kula med ungar, så får en allt veta,
var träskomakaren bor, till visse sen isarna börja bära,
för det är då själve sakris, vad de spräcka träsko med det
usla kanandet. Och träskomakarekäringen hade på kitteln
och ville bju på kaffe, men träskomakaren jämrade sig,
som om han hade ligget i en myrehög, för han inte hade en
droppe starkt hemma till att slå i et, för han visste gott, att
jag inte sätter nån tid på bart kaffe, till visse när jag
kommer ifrån Sjönevad. Och tycken I då, att jag skulle kunna
sitta där och tiga som en träapostel, med ett helt halvstop
i lomman, och inte göra både träskomakaren och mig själv
en god gärning. Nej, jag har aldrig velat göra våld på mitt
goda samvete. Men så mycket var det, så det blev inte
betalt nåt brännevin varken den förste eller den sjätte
gången. Fast en kan la veta, att jag inte tänkte sno mig
ifrån det ändå, för då så kunde det happa till, att jag inte
finge låna nåt en annan gång. — Men så den sjunde
gången, så gav jag mig då f-n på, att ärendet skulle bli
utänt riktigt. Det var, låt mig se, fjorton dar före jul. För
då så väntade jag, ända till det var mörkt, innan jag gick
ifrån Sjönevad, och då så stoppade jag flaskan i
byxelomman och knäppte rocken och så dackade jag av ner åt
Kröplinge och, min själ, jag hälste på nån, jag mötte, ej
heller jag tittade mig om varken åt höger eller åt vänster.
Men så skulle jag gubevars göra mig till och gå gent över
Kastakulla hallar. Och vad tron I! Jo, f-n i mig, som jag
var kommen mitt i hallarna, så var där en isaralla, och jag
slant och slog i backen, så det ända rungade i hallarna, och
det kan en la veta, att jag skulle ramla justament på den
sidan, där jag hade brännevinsflaskan. Den i kras, det
förstår sig, och brännevinet i byxorna. Tvi f-n!

— Det var la väl, du inte gjorde dig nån skade på
glasbitarna, tyckte Skorva-Kristian allvarsam och höll upp
med jordpäreskalandet.

— Var det inte väl, att brännevinet rann ut, med!? —
Tvi tusan! tyckte rackaren och spottade tag på tag. — Nej,
tyckte han, sen han gonat till sig igen, det säger jag, nu som
jag då sa, för jag var riktigt arg, att nu jäden i mig jag
nånsin betalar det brännevinshalvstopet. Jag får la göra
näregården nån handräckning i stället, men se, betalar't
med brännevin igen, det gör jag, ta mig f-n, inte, för det
går aldrig.

Finge en bara betala't med pengar, då vore det la ingen
nöd. För skaffa pengar till brännevin, det har jag då alltid
varit karl till, hur krångligt det än har kunnat vara ibland
att klå ihop till en skäppa säd till dem därhemma. Fast det
går, min liv, ingen nöd på dem! Titta på Johanna
Petternilla! Hon har då mer fläsk på revbenen än själva
Fläbbamoren i Boarp, så mäktiga och rika de än ä där. Och mina
ungar skämmas inte för sig heller. Men det är den onde,
att de ska göra sådana lagar, så en fattig f-n inte ska kunna
betala sin nästa, som rätt är. Hum!

Ja! — men så nu i slutet på helgdagarna, så har det då,
min liv, inte varit Torkelstorp därhemma, det kunnen I
tro, sade han efter en stund och drog på smilebandet igen.

— Nej, I han ju haft krämarna hos er. Det har ju varit
begravning efter gamle Holger, sade Neta Karolina.

— Ja, pina dö, för det det har. Det har varit både
bröllop och begravning och det, så gillesoset har stått högt över
skorstenen. Men bröllopet han I la inte sport till, för det
gick hurtigt och lustigt. Det gick annat behändigt till att få
ihop de fästefolken, än vad vi ä vansna vid. Haha! och ett
sådant gille sen! Jag får la aldrig sådana juladar mer i mitt
liv. De kommo på trettondeafton och så slaktade de en gris.
Och vi åto upp halve grisen den ene dan och halve den
andre. Och dricka som topaksspott. Och ett halvankare
brännevin hade de med sig. Det blev, min själ, kalas!

Nu var jordpärefatet rensat utom på ett par små
maskstungna och solgröna päror, som ingen trodde sig ihåll
med. Och lille Nils Petter hade dragit mosatallriken till sig
och var som bäst i farten med att slicka den ren. De andra
ungarna bara gapade på morbror Nils. De hade la sväljt
både jordpäror och sillben halvtuggade, så upp i det voro
de med att lyssna efter, vad han hade att tala om. Neta
Karolina strök päreskinnshögarna av bordet och i fatet och
ställde det så borta i spisvrån, där Väkter fick rannsaka i
lämningarna, bäst han gitte. Sen satte hon fram en liten
skål med mjölk på bordet och plockade fram skedarna ur
bordslådan. Kristian och ungarna gåvo sig ihåll med supet.
Men innan Neta Karolina kom i ordning med att sätta sig,
sade rackaren:

— Medan du ändå är uppe på golvet, Neta Karolina, så
får du allt gå och pilla fram brännevinsflaskan, så jag får
mig en läkesup. Det är det sämsta med de kalasen, att en
tvunget ska behöva skaffa sig litet att läka sig med efteråt.
Och, min själ, där nu finns mer brännevin hemma i husen,
än där fanns på julamornen.

— Ja, det är la tröt här med, för julen är också slut.
I dag är det Knut, och Knut kör julen ut, sade Neta
Karolina och grinade. Här är inte annat än en liten slank på
beskaflaskan, som jag har gömt, ifall nån skulle få lite ont
i magen. Och det är la inte gott.

— Allt brännevin är gott! Det måtte du la veta. Jesses,
en besker! Det är justament, vad jag nu tränger bäst till.
Fram med beskaflaskan och det i ett flygande, så ska jag
både klappa och krista dig. Men det får du allt hålla tyst
med, eljes kan Johanna Peternilla komma i håret på dig,
så syster din det är. Hahaha!

Neta Karolina gick fram och låste upp vråskåpet och
tog fram både flaskan och glaset och en bit brunt
kakesocker med. Så slog hon i en besk och flydde rackaren
glaset.

— Jesses, vad den smakte meraktigt! tyckte rackaren,
när han hade tagit den förste smackeskvätten ur glaset! Sätt
nu flaskan här i fönstret, Neta Karolina, så du får gå och
äta ifrån dig och slipper stå här och göra dig omak för min
skull. Jag ska gärna ta mig på att sköta henne. Jag tänker,
att Kristian vill med ha sig en kyss av glaset, när han väl
har fått slabbat i sig mjölken.

— Hiaa! tyckte Kristian och grinade. Då är det la bäst,
jag skyndar mig, om jag ska få nåt gott med av det, som
är igen på flaskan.

— Jäden i det, vad du är klipsker i dag, Kristian! Haha!
— Ge mig nu flaskan, Neta Karolina!

— Nej, du får na inte, för då kan du bli fuller och ställa
till ett lett levande, när du kommer hem. Och då får jag
Johanna Petternilla på mig, för jag har gett dig
brännevinet, tyckte Neta Karolina och grinade gott.

— Jaså! sade rackaren bara och satte glaset ifrån sig.

Så han upp och fick tag i Neta Karolina och skulle ta
flaskan ifrån henne. Neta Karolina gycklade med honom
och låddes, att hon ville fri flaskan. Hon svängde sig undan
och karpades med rackaren, allt vad hon orkte, och så ropte
hon på Kristian om hjälp.

Då gav den lille skorven hals och släppte skeden mitt i
mjölkbunken, så att Neta Karolina var tvungen till att
lämna beskaflaskan och trösta sin lille Nils Petter.

— Tack för hjälpen, Nils Petter! Det ska du, ta mig den
onde, ha dig en sockerbit för, tyckte rackaren och nöp av
en smula av den brune kaksockerbiten, som han gick fram
till pojken med.

Nils Petter blev genast tyst och grinade med hela
ansiktet, när han fick tag i den lille sockerbiten.

Neta Karolina tog ett par skedblad mjölk i röda rappet.
Och sen fick Lars, den äldste pojken, läsa bordsbönerna
både "efter maten" och Fader vår och välsignelsen. För
allting skulle gå i sin gilla ordning hos skorvafolket. Kristian
läste sina kapitel i bibeln och sina böner i psalmboken lika
ordentligt, som han fodrade sina bägge kor och fåren ute
i fähuset.
Nu steg han upp ifrån bordet och gick bort till svågern
för att få vara med om malörtabesken ovanpå både sillen
och jordpärorna och mjölken. Nils läkte sig med en besk
till, sen så slog han i till Kristian.

— Detta var magagassa! tyckte rackaren och smackade.
Var så god, Kristian! Öppna dörren, be'n gå in, min dotter
Julia! sjöng han.

Men Neta Karolina var nyfiken efter att få höra mer
om främmaden, som hade varit hos rackarens.

— Vilka krämare var det, som I haden hos er? sporde
hon.

— Jo, tyckte rackaren, det ska jag tala om för dig. Det
var Axels parti och så Vidriks. För se, det var Axels Mina
och Vidriks Ville, som skulle slå följe. Och de hade då tiggt
ihop allt, vad en kan tänka upp, till detta bröllopet. En har
då aldrig sett en sådan syn av stumpar och smulor av alla
de slag, som duga till att stoppa i sig. För där var köttbitar
och fläskabitar och där var pölsestumpar, både blodpölsa
och grynpölsa och hackepölsa på alla de fasoner, och
julabröd, både grant och grovt, och bullar och ringar och
ostaskalkar och smörklickar om varandra i en röra och
kaffebönor och sockerbitar från stadsbodarna. Och så slaktade
de sin lille gris. Bloden och småplocket brydde
kältringakäringarna sig inte om att laga till. Det fick Johanna
Petternilla ta vara på. Men de kokte en hel gryta med sylta.
Och det blev ett ätande och ett supande och ett
kaffedrickande och ett svärjande och hoppande och dansande,
så det var ett liv som i den värsta marknadsstuga
därhemma.

— Men hur gick det till med själve vigseln då? frågade
Neta Karolina och skubbade sig av nyfikenhet. Hade de
ingen präst dit?

— Å den onde hade de! tyckte rackaren. Nej piramän,
de redde sig gott, utan både präst och klockare.

Ungarna hade skockat sig ikring rackaren och stodo där
som tända ljus, nästan lika nyfikna som själva Neta
Karolina.

— Hur gick det till då med vigseln? Skynda dig att tala
om et. Jag är så förveten att få höra, hur det gick till, tyckte
Neta Karolina.

— Jo, tåla dig bara, medan jag slår i femton droppar.
Jag är rent tvungen till att först läka mig litet till, sade
rackaren och slog i en halv. Sen den var väl tömd, tyckte
han: Jo, se, det var då så makligt med den vigseln så. För
när kvällen kom, så pallade kältringarna sig ut på backen
därhemma, både stora och små. Så fingo bruden och
brudgummen gå avigt runt ikring en jordfaster sten, där låg,
bruden iföre och brudgummen efter, tre gånger å rad, och
för var gång så skulle brudgummen spjärna till bruden med
vänster fot på det ställe, som är överst, när en plockar
stickor, om en ska tala fint. — Det var la för att visa, att
han skulle bli husbonde, kan jag tro. — Men han spjärnte
inte hårt, det såg jag, för jag stod vid husaknäppan och
tittade på. Sen så var det bara ett handslag och därmed var
det avgjort.

Sen sa brudens mor, det var Anna Britta:

— Det säger jag dig, Ville, att du ska dj—r i mig ta vare
på flickan!

— Ja, det kan i ge er hundra dj—r på, min mor, att jag
ska ta vare på flickan, tyckte Ville.

Sen bar det in i stugan igen med hele stassen. Så hällde
de upp brännevin i en kittel, hele kitteln full. Och sen så
satte de sig runt ikring kitteln och öste i sig med
kaffekoppar och skedar. Och kältringaungarna voro med i
kitteln och blaskade. Och så voro de uppe och slängde i sig en
matbit emellan skurarna. Och där blev ett svärjande och
ett hoppande och ett dansande, så våra fattiga ungar fingo
inte nån fred på golvet utan måtte upp på ugnen och i
sängarna för att inte rent bli nertrampade. Och så sjungde
kältringarna kältringavisan:


"Och vi hava seglat en långan natt
och alls inga fiskar vi fått,
men vi hava hittat en koungason
allt upp — uppå böljan den blå.
 Och se hur det dammar uti lunden!
 Rigittamarittariallara,
 rittamarittariallara,
 rittamarittarari."


Och så söpo de, till öskaren ramlade ur händerna på
dem, och de somnade i julahalmen där på golvet, både stora
och små. Och jag hade, min liv, fått nog, jag med, för det
var med napp och nöd, jag orkte kralla mig upp i sängen
till Johanna Petternilla.

Men kältringarna lågo i en hög där på golvet. Och det
var jagu stadigare brudsäng, än vad Anna Britta och Axel
hade på sin tid. För de fingo ingen annan råd än att krypa
upp på Näregårds fähusränne. Och det var vid
midsommartiden, så det fanns la inte så värst tjockt med hö på de
gamla ruttna aletrolerna där. Och justament som Anna
Britta skulle till att lägga sig, så knäckte det till i de usle
alestängerna, och Anna Britta rätt ner i fähuset.

— Var blev du av, min lille vän? sa Axel.

— Å, jag hänger här nere skrevse över en kodj—l,
tyckte Anna Britta.

— Hahahaa!

— Hur var det med dem om mornen då, kältringarna?
frågade Skorva-Kristian och klådde sig på låret.

— Hur det var med dem? tyckte rackaren. Å de mådde
la galant. De hade spanntröskare var endaste en. Men de
hade pyntat ner, där i halmen, så tvi tusan! Det är inte
justament herrskap att ha i husen, kältringar! — Johanna
Petternilla måtte upp och röka med eneris och sätta på
kitteln och koka kaffe, så vi fingo oss en gök att läka oss med.
Och både kältringarna och kältringakäringarna drucko
sina oddenarie gökar. Och kältringaungarna fingo kaffe,
stora kopparna fulla, och grasmade i sig sockerbitar och
kakor som de värste grisar. Och sen så voro de uppe i faten
efter stora fläskastycken och pölsor och köttbitar och hävde
i sig sovel, så de ända kunde sprängt sig — brödlöst!

— Den gamle Holgern var la med på bröllopet? Han
var ju farfar till bruden! sade Neta Karolina.

— Nej, tyckte rackaren, han, kräket, orkte inte fram
till vårt förr än dan efter. Eljes skulle han la varit med,
kan veta. Men han hade blivit dålig på vägen och måst ligga
i Näregård över trettondeafton. Och han var så klen, så
han maksade knappt att stå på sina ben, och uselt var han
hyllt. Rocken var så lasig, så den ene radden hötte och den
andre slog till, och bara bröstet tittade fram igenom
raddarna.

Så läto vi honom lägga sig vid fyren på en halmklippa,
och kältringarna bredde på honom en stor fjärdyna och
hällde i honom en rejäl sup, för han skulle tina upp,
stackaren.

— Å, herre Jesses, vad det var gott att komma till gott
folk! tyckte han då, kräket. Ska en bli tagen imot som en
människa, så ska det vara i fattigmans stuga. De dj—a
bönderna ä så snåla, så de ä färdiga att flå lusen för
skinnets och talgens skull. Så länge en var karl och kunde bju
på ett halvstop, så kunde en bli hedrad med att bli bjuden på
nånting som dugde. Men tron I, att Håkan i Näregård hade
råd till att bestå en julesup på mig, så dålig jag var! Hm!
Och tron I, att de kunde låta mig ligga inne vid spisen över
natten och värma min gamle sjuke kropp? Nej, de dj—a
skulle förstås ha mig ut på forlon, för den unga kvinnan
där tyckte det, att jag hade lus. Men det var en dj—a lögn,
för jag hade inte en enda lus, det vet jag, för då skulle jag
känt henne. Och jag kunde gärna velat haft ett halvtjog
där ute på den kalle forlon, för där fanns, herran i min själ,
inte så mycket som en loppa att värma sig med. Håhåja!
— Så skulle de gubevars göra sig till om mornen och ge mig
en kopp kaffe, men det var bara sump och blask. Och så
stack de till mig en pölsa. De hundra dj—a, de sa, att det
skulle vara medisterkorv, och så var det inte annat än tarm
om tarm. Håhå! Och så var jag framme hos prostinnan där,
innan jag gick ur byn, och begärte lite att bita på. Men hon
gav mig inte annat än en hård brödskalk och ett sillahuvud,
och det var, förbanna mig, inte mat för mina gamla
gommar.

— Nej, tyckte Axels Anna Britta, prostinnan, hon är,
dj—r i mig, snålare än nån bondekäring. Hon ger inte bort
sillahuvet, innan hon fått bitit nacken av et.

— Det var räligt att säga om själva prostinnan, tyckte
Neta Karolina, som nu gått fram till spisen för att sätta
kaffekitteln på elden.

— Håå, tyckte rackaren. Har du fått nåt gott av
Prostinnan, Neta Karolina?

— Nej, jag har la aldrig bett na om nåt, sade Neta
Karolina.

— Ja, inte jag heller, sade rackaren. Och inte har jag
fått fett på en syl av henne, jag heller, för alla de gånger
jag har gått både in och ut där, när jag har sålt fisk till
henne och så där. — Men nu så var det den gamle Holger,
som jag talte om.

Så gick Johanna Petternilla bort till honom, där han låg,
och skulle titta på honom. Och hon säger alltid, rent som
hon tänker, det veten I. Så säger hon:

— Det var faseligt, vad I sen dålig ut, Holger. Nu dön I.

Då så skullen I hört på gubbauslingen.

— Å, det ska la tusan dö nu, tyckte han och knöt
nävarna och glodde lett på henne. Än är inte julen slut. Och
det vore mig ett dj—a napp, om jag skulle dö nu, när en
kan få nåt gott i stugorna.

— Å nej, min mor, tyckte Anna Britta. Han ska visst
inte dö. Jag ska allt försöka att bota'n, jag. För jag har
varit i Norget och lärt mig doktorera. Och jag var borta
hos kröplingesmedens häromdagen och då så träffte jag
sonen hemma, han som har varit ute i sina tjuge år eller
mer i doktarelära. Så sa jag:

— Jaså, han är hemma. Är han fullärder än? sa jag.

— Jo, sa han.

— Ja, det var, min själ, inte för tidigt, sa jag. För jag
var bara i sex veckor i Norget och lärde mig doktorera, sa
jag. Och jag tror, att jag ska bota lika så många som han,
för jag kan doktorera vad som helst. Och jag känner varenda
planta på marken, vad hon duger till, och jag känner
namnet på varenda åra på människans kropp, sa jag. På den
ene armen är en, som heter evenehepateka, den andra heter
maltasarka, min far, den tredje heter bäckasina. Så jag kan
bota, vad jag vill, sa jag, så härefteråt behöver jag inte gå
så strängt på med tiggarestaven. Och han kunde, dj—r i
min själ, inte svara ett guds skapande ord på det.

Därmed så tog hon av sig håsebandet och band om armen
på gubben och årslog honom och det rejält. Hon var, min
gu, inte så dum till att årslå, det såg jag då. Och sen så
kokte hon ihop en mängd torkade örter och rötter, som
hon hade i en liten påse, och hällde i gubben ett par
kaffekoppar av spadet.

Men gamle Holger blev inte bättre, utan sämre efter det
därna, så han började tala om döden själv.

— Håhå! tyckte han. Vore gott, jag vore i himmelen!

Då dundrade Axel till:

— I himmelen! Vad skulle I där! Där finns inte nån av
hela vår släkt där.

— Å, det ska du inte säga, mitt barn, tyckte Holger. För
när mor din dog i Gallargärde, så ringde de i Gällared, och
jag tror på min själ, att hon blev salig, för gässa kackla
på grava. Håhåja!

Då sa Johanna Petternilla:

— Kanske I viljen, att vi ska hänta prästen? sa hon,
för hon är alltid så ömhjärtad av sig, och så tyckte hon la
med, att det var hänt, om gubben skulle ligga där och dö,
utan präst. För se, Holger var döpter, han som alla
kältringar ä, för faddergåvans skull, kan veta, men han hade,
förstår sig, aldrig gått till skrift.

— Ja, det vore kanske inte så dumt, mente Holger.
Håhå!

Så skickade Johanna Petternilla vår Per bort efter
gamle prosten. Och han kom genast och började tala med
Holger. Men Holger kunde inte låta bli att svärja tag på
tag.

Då så säger prosten:

— Tror I, fader Holger, att I någonsin kan komma i
de saligas boningar, när I ligger och svärjer på detta viset
i den sista stunden?

— Å, det blir väl ett sparkande om et, mente Holger.

Och därmed var det slut med skriftermålet, eller vad en
ska kalla't. Gamle prosten suckade och gick sin väg.

— Det är då ett ogudaktigt folkaslag, de kältringarna.
De ha då inte nåt slags rellejon, tyckte Skorva-Kristian.

— Å, vad skulle de med sådant, så som de leva, mente
Rackare-Nils.

— Ja, Jösses, tyckte Neta Karolina. Men hur gick det
sen?

— Jo, sade rackaren, sen så blev det, må tro, ett jäkla
kolorum. För strax som prosten var gåen, så började de
nygifta på att trätta.

— Vad trätte de om? sporde Neta Karolina.

— Ja, det vete hundan, tyckte rackaren. Det vill, min
själ, inte mycket till, för att kältringar ska komma ihop.
Och Mina skällde utav bara turoma på Ville. Då fick han
tag i en bra björkesveg, där låg i ugnsvrån, och så fick
han henne i flätan och till att dalja om henne rediga tag.
Hon svor och skällde och revs och bets och spjärnte, men
han trask på, så länge han orkte, rediga tag. Han hade
jagu talang i armen, fast det var förste gången.

Så när han hade lenat om henne, så gott han orkte, så
slängde han henne bort på golvet och satte sig i fyren och
tåstade.

Då sa hon, där hon låg och kiftade efter anden:

— Du slog som ett kräk, din förbannade brottfälling!

— Å, Gud give, jag hade vilat min arm! tyckte han.

— Kallar du det för att ta väl vare på flickan? tyckte
Axels Anna Britta.

— Jag bara frågar, om det är hon eller jag, som ska ha
byxorna, tyckte han.

Då rörde den gamle Holger på sig.

— Ja, det är rätt, min gosse. Klå du na, till hon vill, som
du vill. Så gjorde jag med Rika, och sen blev hon bra.
Håhåja! Jag vill inte veta av, att du blir som den krokete
Magnus, så du ska behöva fråga käringen, om du ska hötta
eller slå till. Gud välsigne er, mina barn! pustade han, där
han låg och drogs med döden.

Det skravlade så lett i bröstet på'n, när han drog anden,
så en kunde höra't över hela stugan. Och snart så började
han tala över sig. Och det blev då riktigt kältringaprat:

— Nu ska vi resa till Lillefar i Glastorp och där ska vi 
smörja den gamle uttorkade halsarackaren med en panna 
fläsk. Och så ska vi resa till Klabben och få lagat det gamla 
söndriga hjulet. — Hör I, far, ska jag stöpa nåra vackra 
armaknappar till er, för I vet, jag kan stöpa. — Å, det var
då den störste fisk — se, släppte inte den dj—n! Det var
då den grannaste örad, jag har haft på metet i all min dag!
— — — Nu har jag handlat mig till en svartbleseter —
godmorn! — med fyra vita fötter och en bakfot. Och vet I,
han är så vacker, så han är som en lilja. Och vet I, min far,
han var så pass, så han stegrade sig på två fötter, när jag
skulle vattna'n. Och jag föll på ryggen av hästen och hållde
på att slagit av mig ryggen, min far. Ajaj, min rygg! Må
tro, det var en vådelig händelse. Håhåja! — — — Käre,
gode gästgivarn, ge mig en gök! — Vad säger gästgivarn?
Får jag en, om jag lovar att inte komma hit, innan I skickar
bud efter mig? Då, herran förbanna mig, jag kommer i
detta huset mer. Håhåja!

— Vill I ha er en gök, far? sa Anna Britta och
ruskade på gubben.

Holger tittade upp litet.

— Har du nån gök att ge mig då? sa han.

— Ja, min far, I ska veta, att vi ä i bröllop, tyckte hon
och blante till en rejäl gök åt honom.

Men när han hade läppjat på koppen, så ville han inte
ha mer.

— Det smakar inte gök, det smakar bitter galla, mitt
barn, tyckte han och föll tillbaka i halmen där på golvet.

— Det var hundan, vad du är god för att härma
kältringar, Nils, tyckte Neta Karolina.

— Det är la ingen konst, mente Rackare-Nils. Det har
jag kunnat, vet jag, sen jag var liten pojke, så mycket som
jag har hört på kältringar. — Jo, så låg han där och talte
över sig ett i ett:

— Min gamle häst, han hänger i Näregårds port i en
repstump, den gamle dj—n, och han är så mager, så jag
kan hänga höpåsen på höfterna på'n. De ä som kneker, min
far. Och han stiger inte upp mer än varannan moron, och
då ska gamle Eskil ha besvär med att lyfta på honom och
det får han en tuss ull för av mig. — — — Nu kommer vi
till det feta Sörby. Här ha de fläsk. Här ha de slaktat sina
feta svin. — — — Hör I, min far, ska jag gälla fölsingen
åt er? Jag svarar för livet. Här har I hundra banko, om
han tar nån skade. I vet, jag har pengar, min far. — —
— Vad! Frågade du, om jag ville gälla din hund? Jag
skulle gälla din hund. Nej, du kan gälla din hund själv,
din slav. — Jag gällar inte varken bönder eller hundar och
flår gör jag inte heller.

— Han var karlavulen, den gamle Holgern, på det sista,
tyckte Rackare-Nils. Men det var bara lite stormodighet,
som gick igen ifrån den tiden han var riker. För Holger
hade haft pengar utav hundan, när han var på sitt bästa.
Må tro, far hans, som de huggde huvet av i Köinge, för
han hade mördat en människa, det var själve
kältringakungen. — Eljes så gubevars gällde och flådde han både
hundar och kattor på gamla dar.

— Skål, Kristian! Nu tar jag den sista pärlan, för jag
börjar ända bli torr i halsen efter det myckna
kältringapratet! tyckte rackaren och tömde den siste beskaskvätten
ur flaskan.

— Jag får la titta efter riktigt väl, om här inte är, så du
kan få dig en gök med, när kaffet blir färdigt, sade Neta
Karolina och smilade gott och så gick hon bort till spisen
och lade på kaffekitteln.

— Du är då en skrällkäring, Neta Karolina! Och det har
jag då alltid sagt. Kors, vad jag var dum, som inte tog dig
i stället för Johanna Petternilla! Då så hade där aldrig
varit öde för brännevin i vårt hus, tyckte rackaren.

— Ja, det kan du allt ha rätt i, Nils. Och då så kunde
jag fått roa mig med att ha kältringagille i husen med. —
Men hur gick det med den gamle Holgern sen? tyckte Neta
Karolina.

— Det måtte du la veta. Han dog ju, vet jag, sade
rackaren.

— Ja, det vet jag la. Men innan han dog, sade Neta
Karolina.

— Jo, så låg han där och pratade till fram på ottan. Då
blev han tyster. Men som han hade legat där rent stilla en
stund — vi trodde mest, att han allt var durad av — så
satte han sig upp till hälften och skrek, så det riktigt
rasslade efter't:

— Min rockakrage! Dj—r anamma min rockakrage!

Därmed så föll han ner igen och var död.

Kältringarna bort och till att sprätta upp rockakragen
på honom, innan de hade lykt igen ögonen en gång. Då
hade han femti riksdaler insydda i rockakragen.

— Det var skam till gubbe, tyckte Neta Karolina. Hade
han femti riksdaler i rockakragen! Där blev pengar till
begravningen.

— Ja, pina dö! sade rackaren. Där blev både till kaffe
och till brännevin och mer till. Födvaran skaffade la
kältringakäringarna. Nu hade de, må tro, fått riktigt ärende
i gårdarna, så nu brydde de sig inte om att sticka varken
lonålar eller synålar i livstycket på bondkäringarna, när de
kommo in i stugorna. De tiggde till denna begravningen,
så det var ända misskundeligt. För de kunna. Jag hörde
dem, hur de gingo på hos Fläbbens i Boarp, för jag var
där och skulle skaffa några bräder till kistan, kan veta,
just som de kommo in i stugan. Och de lade sina ord så
grant så.

Först kom Axels Anna Britta insättandes.

— God dag, min mor! — Å, herre Jesses! Nu har vår
gamle far slutat sin vandring, tyckte hon och suckade. Nu
får I skänka oss lite, så vi får honom vackert i jorden. Kära
mor, skänk oss ett jordelakan!

— Vi ha inget att skänka bort, sade Fläbbamoren.

— Å, bara I letar, så har I nog. Det behöver inte vara
av de allra nyaste, för han sprattlar, min själ, inte sönder't.

Så kom Vidriks Sara in efter, och då blev det ändå värre.

— Å, kära mor i spisen, ge oss en bit av grisen! Kära
mor, ge oss lite fläsk! bad hon.

— Ja, kära mor, tyckte Anna Britta, var beskedelig och
ge oss en smula fläsk så pass som en märreläpp jäms efter
örona, så ska jag be Gud bevara er so för gris och er ko
för kalv, och för den mask, som på marken må krypa, och
för den eviga flärra, min mor, och jag ska be till Gud, att
vaggan ska gå sju år i rad var endaste dag. Kära mor, ge
mig en bit fläsk, min söta mor!

— Å, goda mor, ge oss så pass, så det inte kröker sig,
när det kommer på järnet! tyckte Sara, när Anne Lena
hade tagit fram ett fläskastycke och skulle till att skära av
en bit.

— Å, kära mor, skär sig inte i fingret! sa Anna Britta.
Jag vet, min själ, att han ska be gott för er där uppe, vår
gamle far.

Så när de väl hade fått fläskabiten, så säger Anna
Britta:

— Nu får I ge mig ett halvt fårelår med, min goda mor,
eller ska räven få't, för jag kan trolla.

Så gingo de på och tiggde allt, vad en kan utgrunda. Och
det var ett under att se, hur de kunde preja sig till, vad en
riktig kristen människa aldrig skulle fått känna lukten av
en gång.

Och I kunnen grunda, att det blev en begravning med,
så'tt — ja! Den gamle Holgern låg där i sin svarta kista,
så fin och renskållad som en nämndeman, i ett rent
jordelakan och buxbom runt ikring kistan och en stor
buxbomskvast i den ene näven. Och det var riktigt högtideligt, när
vi buro av med honom, för vi hade fått riktigt ordentelig
traktat, både ost och bröd och fläsk och brännevin, så
mycket vi orkte. Och de ringde med bägge klockorna i
kyrketornet, och prosten läste över honom rent det samma, som
om det hade varit över själve länsmannen. Så det var
hyggligt på alla de vis och sätt.

Och sen så blev där ett gille därhemma efteråt, så vi
voro så fulla, så jag har nägu aldrig varit med i hederligare
jordöl.

— Ja, det var jäden, vad du har haft et rart i denna
julen, Nils! tyckte Skorva-Kristian och smackade.

— Hur länge lågo de hos er sen, krämarna? frågade
Neta Karolina.

— Jo, de blevo där till i går på eftermiddan, sade
rackaren. Då så hade karlarna blivit osams — den onde vete för
vad, för jag var ute, när de började. Men när jag kom in i
stugan, så voro de ihop och slogos och skuros, så bloden
spottade, och kältringakonorna voro med i leken, och det
var ett dån och ett svärjande och ett liv, så de hållde ända
på att riva ner husen och skrämma vettet ur både Johanna
Petternilla och ungarna. Därmed var det slut på gillet, för
nu så hade de ingenting mer igen varken till att äta eller
supa. Och då så sa jag:

— Viljen I inte leva som folk här, så fån I, min själ, ge
er åstad. Nu ska I ut, sa jag.

Då så skullen I sett på tusan. Då hållde de upp med att
slåss sinsemellan och vände sig imot mig och till att hoppa
och svärja och slå i väggar och tak och tyckte det, att de
blevo där, så länge de ville.

Men då sa jag:

— Här är jag herre på täppan. Kommen det ihåg! sa
jag. Och ut ska I!

Men de svuro och förbannade sig på, att de blevo där,
så länge de ville, tyckte de, och slogo i bordet och levde
som de värsta turkar, både karlar och käringar.

Då gick jag fram till sängen och tog ner bössan av
väggen och så sa jag:

— Nu, herran förbanne mig, gån I inte med en gång.
Och den, som inte är utanför min dörr, innan jag har
räknat till tio, så luktar han lik, sa jag och så spände jag
hanen.

Då så skullen I sett på kältringarna, när de förstodo, att
det blev allvar. Gutt förgrömme mig, fingo de inte så brått,
så de ramlade över varandra, när de skulle nappa till sig
sina påsar och paltar. Och det blev så krappt i dörrahålet,
när de skulle ut, stora och små, så en kunde inte ränt en
sticka emellan dem.

Jag efter ut på backen, med bössan i näven. Och de
sprungo och skällde som hundar. Det brydde jag mig inte
om. Men så var där en, det var Vidrik, som klappade sig
där bak åt mig. Det skulle han inte gjort, för jag blev
rasande och smällde av skottet efter honom. Och så
gammal skytt är jag, så nog träffte jag, för han klappade inte
sen. Och i dag så fick jag höra, att de hade varit inne hos
Klabbens, och där hade Sara fått låna en pennakniv och
pillat ut över tjuge hagel ur stussen på Vidrik.

— Kors, sicket liv! tyckte Neta Karolina. Gud bevare
en nådeligen för sådana människor! Men de ä inte
människor, för de ä kältringar. Och vad de få och vad de ha,
så är det ändå ingen välsignelse med det. Eljes så kan en
ända bli sjuk av att höra, hur de kunna klämma sig till allt,
vad gott är, utan till att göra det minsta skäl för det. Tigga
och preja och stjäla, det är deras yrke. Och tänka sig, att
de ska vräka i sig en hel gris och så mycket annat sovel på
några dagar, då andra fattiga, ärliga, kristna människor
ska titta långt efter en liten sovelbit, så pass som en
tumände, att suga på till brödet och jordpärorna, fast en sliter
dag ut och dag in, så ryggen kroknar och händerna stä som
greper. Tvi, jag blir ända arg, när jag bara tänker på det!
En borde skicka dem till hundturken allihop, där de ä
komna ifrån.

Kristian och ungarna tittade stort på mor, hela tiden hon
talade. Det var hundan till mor till att kunna bli grisk!
Rackaren satt där på bänken och smålog.

— Hur skulle jag då kunna få mig ett rejält gille nån
gång, om de skickade tattarna till hundturken? tyckte han
då.

— Hm, du kan då aldrig säga ett allvarsamt ord! sade
Neta Karolina och snurrade av bort till fyren, halvt ond
och halvt färdig att skratta.

— Ja, men det är då några räliusar, de kältringarna,
sade Kristian och skubbade sig — han skulle förstås hålla
med Neta Karolina.

— Ja, det är sant, för du har alltid rätt i vad du säger,
Kristian, sade rackaren och grinade. Men de ska ju leva,
kältringarna med. Och hur tror du, att de skulle kunna
livnära sig, om de inte vore några räliusar. Vore de snälla
som du och jag, så finge de nägu inte ihop till sådana gillen,
som de hålla. Arbeta varken kunna eller vilja de. Vargar
och rävar leva, de med.

— Ja, men dem skjuta de, tyckte Neta Karolina och
riste ett tag på kaffekitteln.

— Ja, och så får en skottpengar, om en visar upp
öronen, sade Skorva-Kristian.

— Det var den onde till synd, att inte jag höll bättre på
Vidriken, så jag kunde kommit åt öronen på honom, för
då så kanske jag hade fått mig skottpengar till en kanna
brännevin att läka mig riktigt ordenteligt med, galnades
rackaren och storgrinade.

— Ih, du är så stollig, Nils, så nu gitter jag inte höra
på dig längre, tyckte Neta Karolina.

Därmed satte hon fram kaffekoppar på bordet och slog i
kaffet. Och så var hon ute i sin kista och letade fram en
kvartersflaska med sa pass brännevin, som Nils och
Kristian kunde behöva till var sin lagom gök.

— Hihi! grinade rackaren. Jag tror jagu om jag hade
fler kältringahistorier att tala om, så skulle du vara god för
att leta upp flaska på flaska, till vi finge mer magagassa,
än vi nånsin tålde vid. Eller hur, Neta Karolina?

— Jag svarar dig inte. Hör du det! tyckte Neta
Karolina. Låt nu göken tysta munnen!

— Ja, nu ska jag smörja munlädret, efter allt vad det
har varit i bruk, mente rackaren och lagade till sin gök.
Och så skålade han med Kristian och drack med stor
andäktighet.

När göken var utdrucken, så var rackaren färdig med
sitt besök. Och nu handflydde han och tackade alla, både
stora och små.

— Hälsa Johanna Petternilla! sade Neta Karolina, just
som han öppnade dörren för att gå.

— Tack! sade rackaren. Och jag ska tala om för henne
med, vad du tycker om kältringarna, Neta Karolina.

— Stackars Johanna Petternilla! Vänta! Nu är jag
allvarsam. Du ska lova mig, Nils, att du inte hyser kältringar
mer, för det är lett, sade Neta Karolina.

— Hihi! tyckte rackaren. Det ska la hundan lova. De ä
välkomna, om de så ville komma i morn dag. Men så
mycket är det, så inte lönar det sig för dem att komma tomhänta
till mig. Ska de få vara i lag med folk, så ska de, min själ,
också ha nåt gott att bju folk på.

Ajös!



M. V. K.



Titeln på denna bok är helt enkelt tagen från ett av den
vittberömde "Vingåkersgubbens" mest omtyckta recept.
M. V. K. betyder: Mina Vanliga Kryddor.

Måtte dessa M. V. K. verka lika välgörande som gamle
"Vingåkersgubbens", önskar

August Bondeson.


MORS MÄSSINGSKRUKA.

Innan min gamle släkting Pelle på Ödgärdet gav sig
åstad till pojken i Amerika, gjorde han mig ett
avskedsbesök och kom därvid att tala om mångt och mycket av vad
han överfarit därhemma i det karga, men kära Västbo.
Bland hans minnen vill jag här nedteckna följande:

— Adertonhundrasextiåtta hade vi den svåre torken.
Men det året var ändå inte så hårt som sextinio, för se,
då fanns där ingenting varken till att äta eller så. Och det
var allmänt, så fattigt folk hade ingenting att få i gårdarna.
Skulle en ha litet säd eller mjöl, så måste en köpa i
städerna. Och således skulle det alltid kontant till — att få
något på kredit, det var stört omöjeligt. Det kunde ingen
vrida till och sticka ihjäl kreaturen och äta upp. Och sälja
dem var inte att tänka på, för det var ingen, som hade
pengar till att köpa dem innan marknaderna på hösten.

I mitt lilla hem var det inte bättre än annorstädes. För
det var att ta till syrefrö och lindelöv att koka och blanda
till både gröt och bröd. Men någon kornvara måtte där
ändå vara att sätta till.

Men fram på sommaren var det slut med syrefröet med.
Och så kom en kväll, då vi fingo lägga oss utan kvällmat.
Det gick la an för oss vuxna, Anna Greta och mig. Men
det värsta var att höra pojken, som bara frågte efter maten
och inte kunde begripa, varför vi inte ville ge honom så
mycket som en bit bröd.

Jag låg vaken hela natten och tänkte över, vad jag skulle
ta mig till. Och Anna Greta låg med vaken och suckade,
för var gång hon vände på sig.

Men så om morgonen fann jag på råd och tog det enda,
som jag trodde mig kunna sätta om i pengar, och det var
en gammal mässingskruka, som mor hade gett mig, när vi
gifte oss — hon hade fått henne av sin mor och hon gjorde
den önskan, att denna krukan aldrig skulle komma ur vårt
hus. Men vad ville jag göra? — Min klocka och allt annat,
som hade något värde, var längesen pantsatt för mjöl. Jag
steg upp i första dagningen och tänkte ge mig över Fegen
och bort till Sotanäs och sätta krukan i pant för ett pund
mjöl.

Så tog jag svirvelen med mig och ville försöka att få litet
fisk, för i hungerår brukar alltid fisken att nappa bra, fast
denne sommaren hade jag ingen tur haft.

Så kom jag ner till min ekestad. Och det var så grant
och lugnt på sjön den morgonen. Skäddan låg där och rök.
Och jag glömde alla bekymmer och blev så upp i det bara
för att komma i ordning med detta fisket.

Genast jag rodde ut ifrån land och släppte svirvelen i
sjön, så huggde det till och det på karlavis. Och det stod
inte länge om, innan där låg en gädda på tolv skålpund på
ekebottnen. Det lätte humöret med minst tolv skålpund.

Så var det ut med svirvelen igen, och jag rodde en liten
bit utmed stranden. Då ett tu tre! ett redigt tag igen. Den
hivade jag in med, och den vägde väl fjorton skålpund.

Sen tog jag en sväng ikring Göjaholmen och där fick jag
mig fillefem rediga abborrar på två tre marker varn. Nu
gick det ståteligt! Och jag kände mig så glad och förnöjd
och prisade min herre och skapare där i ekan.

Så styrde jag bort till Sotanäs' strand. Nu skulle det la
bli bra i säcken, när jag hade fått all denne fisken att byta
bort. Nu slapp jag att sätta mors mässingskruka i pant!

Just som jag skulle göra mig i ordning att lägga in till
land, så huggde det till, så svirvelsnodden for ur munnen
på mig, och jag fick brått med att få tag i vinden, så inte
den blev dragen i sjön med. Denna härna gäddan, den tålte
att leka med. Det var att låta henne gå ut fem, sex gånger,
så långt linan räckte, till en fick kimmat na väl. Men då
låg hon där vackert vid ekebrädden, så jag kunde hugga
kroken i henne och dra upp henne i ekan.

Som jag var färdiger att hugga i na och kasta upp henne,
så skrek det till vid landet:

— Det var en jäkla bra gädda. Den ska jag ha.

Det var själve löjtnanten på Sotanäs, som satt på
stranden och såg på.

— Det ska löjtnanten gärna få. Vore gott, jag inte får
skam, för jag fiskar så nära hans land, sa jag.

— Det får du inte, för svirvelen går fri i allt vatten, sa
han.

Ja, då drog jag ekan på land och så tog jag mina gäddor.
Och den sista vägde två och tjugu marker och hon var så
lång, så när jag bar henne på ryggen, så böstade hon mig
nere på smalbenen.

Men när jag då kom bort till löjtnanten, så titta'n på mig
och sa:

— Det var ett bra fiske, det! Men du ser inte glad ut
ända. Kanske det är slut i köket?

Och jag svarte:

— Det är inte utan.

Då sa han:

— Det ska bli hjulpet. Kom med fram!

Mässingskrukan fick följa med mig fram ändå — så
ingen blev vid henne, medan jag var borta.

När vi så kommo in i herregårdsköket, så sa löjtnanten
till köksfröken:

— Här har du en fiskare, som är både sulten och ledsen
för där är ingenting därhemma i hans kök. Ge honom en
duktig smörgås och en bra sup!

Det lät gott, det därna.

Så sa löjtnanten:

— Det var, förbanna mig, på karlavis, du kom i dag!
Jag ville just ha mig några gäddor, jag ska ha dem med
mig, för jag ska bort på kalas hos min måg. — Men vad
vill du ha för fisken?

Då svarte jag:

— Det får herrskapet ge, vad de vilja, för det ska vara
till föda allt, vad där kan bli.

Då sa han, att då får frun stå för betalningen. Och det
gu gjorde hon som en hedersmor. För där vankades mjöl,
så det tyngde på axeln, när jag bar det ner i ekan, och en
ost på sju marker och en välsignad bra kaka och min kruka
full med mjölk och en bra smörklump i den.

Då ska jag säga, det var en fiskare som rodde hem med
glädje. Och fast bördan blev tung nog emellan sjön och
torpet, så var det ändå den ljuvligaste, jag har burit. Det
vill jag säga.

Jag var hemma igen, innan pojken var uppstigen. Mor
grät i glädjen och hjälpte mig att ordna till det. Det blev
både ost och bröd och smör på bordet, och mässingskrukan
sken så välsignat med den goda mjölken i där på bänken.
Och, må tro, i mjölkistan blev med ett härrligt ljus, när
påsen blev tömder dit.

Nu väckte jag pojken. Och när han fick se all denna
härrligheten på bordet, så flög han upp ur sängen och ner
på golvet och till att dansa i bara skjortan i glädjen.

Och sådan glädje vet jag aldrig där har varit i vårt hus
åt Guds gåvor. Det var lycka med mors gamla
mässingskruka. Hon ville inte ur huset — och hon ska bli där med,
så länge jag lever.


DÅ ANDERS I PÄRTRULSGÅRD SKREV SITT NAMN.

Far och mor i Pärtrulsgård voro just hemkomna ifrån
tidig mässa på själva söndagen Septuagesima och sutto nu
här i stugan, vid storabord, Anders vid den ena sidan med
göken i näven, för en rejäl gök efter mässan hör i gamla
Glimminge minst lika mycket till religionen som en god,
kristelig predikan, och mor Olena vid den andra sidan med
sin doppekopp.

Men den lille Karl Johan, sonen på stället, han hade
ingen tid till att dricka kaffe. Han låg på knä där vid
bänken intill söderfönstret och bara skrev och skrev, för
det var så nyss han hade fått börjat skriva i skolan, den
lille Karl Johan, så det var ännu så nymodigt så, och så
hade han fått ett nytt bläckhus och en ny penne och en halv
bok vitt papper, som Anders hade köpt hem till honom —
så här skulle skrivas rediga tag.

Anders drack ut den siste gökaskvätten. Så gick han bort
till bänken och tittade på den lille Karl Johans skrivning
länge, länge.


  Karl Johan Andersson
  Karl Johan Andersson
  Karl Johan Andersson
stod där.
  Karl Johan Andersson.

Han kunde läsa skrivet något så när, Anders, och
smilade gott, när han såg detta namnet:

Karl Johan Andersson.

— Det är allt dåligt ändå, att en inte blev hållder till att
skriva, när en var liten, sade Anders till Olena.

— Höh! Jag tycker, vi ha redat oss bra ändå, mente
Olena.

— Redat oss! Ja, det ha vi la. Men jag kunde allt varit
hållder mycket för mer, ess jag hade kunnat skriva.

— Stollaprat! Fåm vi kanske inte vara med på de bäste
ställena både här i Kröplinge och i Glimminge, när de ha
gille och eljes med, fast du inte kan skriva? frågte Olena.

— Jo! Men det var la inte det, jag ville säga. Har en bara
råd till att bju igen, så nog får en vara med. Nej, jag mente
det — jag kunde allt varit både kommenal- och
landstingsman lika väl som Fläbben i Boarp och blivit hedrader både
hos prosten och hos landshövdingen, bara jag hade kunnat
skriva mitt namn och lite till.

— Vad säger du! Har du inte blivit hedrader hos
prosten? Vad? — Minns du inte, vad han sa, när vi hade skänkt
honom den siste halve kalven? Jo, han sa, att sådana
kalvar, som de ha i Pärtrulsgård, finns det då inte maken till
i hela pastoratet, och det sa prostinnan med.

— Ja, det minns jag la. Men det var la du, Olena, som
då blev hedrader. För det var du, som hade passat både
kon och kalven, så det var inte min heder.

— Blev det inte din heder ändå, eller hur? Var det du
eller jag, som strax därefter blev bjuden med på
visitationen då, när som biskopen var där? Var det kanske jag,
som blev hedrader då?

— Nej, det förstår sig. — Men en kunde allt haft annat
att säga här i grannlaget, menar jag, bara en hade kunnat
skriva. Se på Fläbben i Boarp!

— Jag ger den onde Fläbben. Har han inte blitt så stor
på't och pöser, så han spricker la snart. Aldrig talar han
om annat än om den välsignade kommenalen och om
landstinget och om när han var hos prosten och om när han
var hos landshövdingen och hos landshövdingen och hos
prosten och om vad han sa till prosten och om vad han sa
till landshövdingen och om vad han skrev till prosten och
om vad han skrev till landshövdingen och till den oleke,
hållde jag nära på att sagt. För en vet la, att han ingenting
kan skriva själv, om han inte får skolemästaren till hjälp.
Så det är bara plotter alltihop det därna talet. Nej, var du
bara nöjder och glad, att du redar dig och inte är skyldig
nån, så behöver du aldrig nånstingen tänka på, att du inte
kan skriva. — Titta på lille Karl Johan! Där har du den,
som kan lära sig att skriva åt dig längre fram, om du så
vill ha hela ark fulla, ja, om du så ville ha hela stora
auktionsprotokoll.

— Ja, det förstår sig, men mitt namn, det skulle jag allt
bra gärna vilja kunna skriva själv. Det kan pågen ändå
aldrig lära sig skriva, så det gäller.

— Jo piramän, vad han det kan, med hand om pennen,
det ha la både du och jag varit med om förut. Gjorde vi
kanske inte så, när vi gjorde det viktigaste, vi nånstingen
ha gjort, när vi köpte denne gården!

— Jo, det kan la vara. Men det är inte detsamma ändå
— det ser inte så — vad ska jag säga? — vederhäftigt ut.

— Vederhäftigt! Är det inte lika vederhäftigt? Skulle
jag inte vara vederhäftig då, fast jag inte kan skriva? Tror
du, det är nån människa, som tör tvivla varken på din eller
på min vederhäftighet, ess vi vilja ha våra namn på ett
papper med hand om pennen?

— Å nej, det få de la låta bli, så de få. Men det ser ändå
inte så hyggeligt ut det därna m. h. o. p.

— Hyggeligt! Jag tål inte höra på sådant prat. — Bäst
för den, som slipper att skriva sitt namn nån gång. Vad
fick inte Johannes i Börjesgård och vad fick inte Nils i
Asstorp och flere mannar med dem, för de kunde skriva
sitt namn så bra. De fingo gå ifrån både gård och grund
till sista byte, när de hade hållit på en tid. Det fingo de,
så det blev ända dåligt med både vederhäftigheten och med
hyggeligheten.

— Ja, men missbruket behöver la inte upphäva bruket,
som prosten säger om brännevinet. — Jag tycker nästan,
jag skulle vilja roa mig med att försöka, om jag inte skulle
kunna lära mig att skriva mitt namn ännuen, fast jag är
de femti fyllda.

— Nämn et aldrig bara! Då vore det la bättre, du
försökte lära dig att göra grytesker eller dyngegreper, det är
sådant, som är till nytta. Men skriva — det lär du dig då
aldrig, och inte är det till nån nytta heller.

Därmed steg Olena upp och gick ut i köket för att se till
matgrytan. Och så var det slut med diskussen.

Men Anders hade allt fortfarande sin mening för sig,
fast han inte brydde sig om att kiva längre med Olena, för
han visste ju sen gammalt, att det aldrig lönar sig att kiva
med kvinnfolk — en får ändå aldrig rätt, om en så ville kiva
till den yttersta dagen, då denna världen tager en ända.

Han gick bort omigen till den lille Karl Johan och tittade
på, hur han skrev Karl Johan Andersson undan för undan,
sida efter sida, ark efter ark. Så måste det gå till att lära
skriva sitt namn. Övning gör mästaren!
När han hade tittat på detta en bra stund, så sa han:

— Karl Johan! Kan du skriva Anders Andersson?

Ja vars, för Karl Johan det kunde. Han började genast
skriva:

Anders Andersson — en hel sida full.

Anders grinade gott och tittade på hela tiden. Han böjde
sig ända ner till bänken och såg efter både underifrån och
ovanifrån och ifrån sidorna, hur denna lilla handen
krabbade med det och rörde på sig för att få ihop detta Anders
Andersson, som han så innerligt gärna skulle velat kunna
skriva, ja, så gärna, så han skulle bestämt velat ge en hel
tia, ifall han hade kunnat rita till det hjälpeligt, så rädd om
pengar han eljes var, Anders. För dem skulle den lille
Karl Johan ha gott av, så många, de nånstingen kunde lägga
ihop — han skulle då få lära sig så mycket, så inte skulle
det bero på brist på lärdom, ifall han inte fick sitta till
bords med Abraham, Isak och Jakob, jag menar med både
präster och landshövdingar och med själve kungen, om det
så var, för Anders hade god råd till att kosta på sin son.

— Får jag låna pennen och fresta, hur det käns? tyckte
Anders.

Ja! Karl Johan gav honom pennen och flytte sig längre
ner imot dörren, så Anders fick rum att ligga på knä där
mitt för söderfönstret.

Anders tittade på stålflisen både in- och utvändigt. Så
doppade han henne i bläckhuset och tittade efter, hur hon
såg ut, sen hon var laddader med bläck. Han vred skaftet
mellan fingrarna och doppade och synade pennen ännu en
gång och två gånger med, ja, fler ändå. Nu ritade han först
en stor krokedill i luften och så några små i det ena hörnet
på papperet. Sen så tittade han länge på Anders
Andersson, som den lille Karl Johan hade skrivit dit undan för
undan. Om han skulle försöka att göra efter't? Det kunde
la inte värre bli, än att Karl Johan grinade åt honom. Och
det frågte han la inte efter, han kunde gott grina åt det
själv; för han önska ju ingenting högre här i denna
världen, än att Karl Johan skulle gå utanpå honom i allt, vad
det än var, och bli hållen för mer än han själv.

Nu böjde han ner huvudet, så näsan ända ville rita med
på papperet, så gjorde han småringar med pennen över
papperet länge, innan han änteligen lät udden rita. Det gick
sakta och sekterligt. Men efter långa snirklanden i luften
för var bokstav, som han satte dit, efter förskriften, så
stod där till slut ett Anders i böljegång, med somliga
bokstäver större och andra mindre. Han var ända svett efter
denne persen, Anders, och torkade sig i pannan. Nu vilade
han och betraktade sitt verk. Inte var det just nåt
mästerverk detta härninga namnet, men det kunde allt bli bättre
— med övning.

— Kan du läsa, vad där står? vände han sig till Karl
Johan.

— Jaha, där står Anders, tyckte Karl Johan säkert. Men
I ska göra de små bokstäverna lika stora, det har
skolemästaren sagt.

— Ja, jag får la försöka, mente Anders och log belåtet.
Det var la rart ändå, att han genast kunde skriva så pass,
så att den lille Karl Johan kunde läsa det.

Och så plitade han på undan för undan, fast det gick
sakta, och fick på det viset dit både Anders och Anders
Andersson.

När Olena kom in och skulle sätta fram maten, så stante
hon på halve vägen till bordet och hållde mest på att släppt
soppefatet i golvet, så förbluffad blev hon över att få se
mannen ligga så där på knä vid sörbänken och kröka rygg
och plita på ett papper med bläck och penne.

— Vad i alla mina dar är det, du tar dig till, karl? Har
du blitt änna galen, som ligger där på det viset?

— Nej, han skriver sitt namn — Anders Andersson!
upplyste den lille Karl Johan med övertygelse.

— Det skulle jag justament vilja se!

Hon satte soppefatet på bordet i en vändning och så hon
fram och fick tag i pappersarket, som hon nu hållde mitt
för näsan på Anders.

— Ska det föreställa ditt namn, de därninge
krokedillerna där, va? Det ser ut värre, än om både sparvar och
kråkor hade varit uppe och trampelerat på det rena
pappersarket.

— Alla ä la barn i början, sade Anders undfallande,
men tittade själv helt belåtet på sitt Anders Andersson.

— Barn! Ja, det finns gamla barn också, som är
barnsliga, tyckte Olena. Det därninga kunde den blinde
socknapågen ha skrivit lika väl — det är inte annat än klotter. Och
du borde skämmas, gamle karlen, att ligga på det viset och
klottra ner pågens rena papper och inbilla dig, att du kan
det, du aldrig i tiden kan lära dig, för du är för gammal.
Tror du, din schane, att nån människa ville ta det därna
namnet för gott?

— Ja, det skulle allt kunna hända, sade Anders milt.

— Ja, då tör jag sätta upp tusen kronor, om nån
människa tar det för gott, sade Olena och därmed gick hon ut
i köket igen, utan att vänta på, vad Anders kunde ha att
invända.

— Jaja, vi få la se, om jag inte kan tjäna mig de tusen
kronorna, tyckte Anders för sig själv och grinade gott.

Allt det papper, som var framme, hade nu blivit
grundligen fullskrivet. Nu skulle Karl Johan i birålådan igen
efter nytt. Men när han hade letat en stund ibland de
nerklottrade arken, där låg, så började han skrika:

— Nu är här inget rent papper mer!

— Tig, tig, Karl Johan! Tig stilla, så inte mamma hör
et! Bara du tiger, så ska jag gå ner i boden i eftermiddag
och köpa nytt, viskade Anders. Han var, kan veta, rädd
för, att Olena skulle skälla på honom en pasma, för han
hade förstört Karl Johans papper.

Karl Johan var inte dummare, än han visste, vad han
hade bäst av, så han nämnde ingenting om papperet, varken
medan de åto middag eller efteråt. Det var la inte förste
gången, som de hade lite frimureri ihop Anders och Karl
Johan.

När det led fram på eftermiddagen, så tog Anders på
sig helgdagsrocken igen och traskade av ner till
handelsboden.

Handelsmannen Johansson, som varit knalle, innan han
slog sig ner här i Glimminge, var som vanligt inte ensam.
Där inne på kontoret sutto smeden Holmberg och
skomakaren Grönqvist och glammade tillhopa med värden, allt
medan bierhalvorna länsades. Det gick lustigt till här på
själva Septuagesima, bordet var nästan fullt av tomma
ölflaskor — Johanssons regemente.

Det första de fingo se Anders komma gåendes, så klämde
de till att hurra och togo imot honom med friskt och hurtigt
mod, för Anders var väl tagen av alla, fast han var en
försiktig general och aldrig var med om något slags
vidlyftigheter. Och Johansson hållde till och med ett litet finurligt
tal för Anders, genast han var kommen inom dörren, och
så sköljde de ner talet med ett stort glas öl.
Så kom ärendet fram. Och Anders fick sig en hel bok
papper.

— Vad tusan ska du med så mycket papper till? tyckte
smeden.

— Jo, sa Anders. Vår lille Karl Johan har börjat skriva
Han skriver både tidiga och sent, ja, värre än den värste
länsmansskrivare, så där får papper till.

— Har inte du själv med börjat att skriva, Anders?
Det kan, min liv, vara på tiden, tyckte skomakaren.

— Å jo, det är la inte rent slapper. Jag har skrivit mitt
namn i dag för första gången. Pågen har skrivit förskrift,
sade Anders och grinade gott.

— Vad det är skönt att ha en sådan son! sjöng
Johansson. Det ska vi, ta mig fasen, se på, hur Anders Anderssson
skriver sitt namn. Se där! Skriv nu! tyckte han och lade
fram ett blankt papper på skrivbordet.

— Nej, det tör jag visst inte. Jag har allt glömt av et,
mente Anders.

— Jo, kläm till, så få vi se!

Ja, då tyckte la Anders, att han kunde roa både de andra
och sig själv med att försöka, och så satte han sig till och
ritade till ett Anders Andersson högst uppe vid kanten, så
det inte kunde bli till nån slags nytta.

— Det var, min själ, inte så illa justerat, sa Johansson
och viste detta namnet för de andra, som också tyckte, att
det var ganska välskapat, som skomakaren uttryckte sig.

— Ja, det kan, navlar i mig, både du och andra ha nytta
av, så länge du lever, att du kan skriva ditt namn, tyckte
smeden. Nu skåla vi med Anders! Anders Skrivare! Skål!

Så dracks där omgång på omgång. Och trevnaden steg
med talet på de utdruckna ölbuteljerna. Anders fick pris
och beröm av kamraterna för allt, både vad han gjort och
vad han inte gjort. Och han kom i ett sådant rart humör,
Anders, så innan han gick hem om kvällen, hade han skrivit
sitt namn omigen och denne gången på en revers till
folkbanken på två hundra kronor, som smeden var skyldig
handlaren, och det blev antaget och bevittnat med ett
dånande hurra. Och Anders var ända stor i själen, för han
hade kunnat gjort ett sådant mästerstycke.

Det gick sakta på hemvägen, för han hade allt fått bra
i hättan, Anders, och han var inte vansen vid sådant
drickelse. Men han bara grinade för sig själv ett i ett. Kors,
vad han nu skulle göra narr av Olena!

— Var har du hållit hus så länge? tyckte Olena, som
han steg in i stugan.

— Jo, jag har varit i boden och köpt papper till Karl
Johan.

Karl Johan var redan framme och fick tag i den store
rullen och hoppade högt i glädjen över så mycket papper.

— Du har la inte köpt papper hela denna långa tiden,
mente Olena. Du luktar ju öl långa vägar.

— Det förstår sig. Jag har allt hunnit med mer, tyckte
Anders. För jag har skrivit mig som borgen på en revers
på två hundra kronor i folkbanken för smen, och namnet
blev både godtaget och bevittnat och det utan prut, så nu
får du ut med de tusen kronorna, du satte upp, Olena!

— Är du rent ifrån ditt usla vett, Anders! Har du skrivit
på borgen för smen, som aldrig vill och aldrig kan betala!
Två hundra kronor! skrek Olena och slog ihop händerna
och anturade sig och ojade rent förskräckeligt.

— Gapa inte så räligt! tyckte Anders. Det är långt, till
Jag skrivit bort de tusen, som jag nu har vunnit av dig.

— Å, ditt nötahuvud? Kan du inte begripa, att du och
jag, vi ha samma pengapung! skrek Olena. Bevare's väl!
Du gör ju av med allt, vad vi ha, på det viset!

— Hoja lagom! sa Anders, för i kväll var han karl, så
länge som ölet regerade i skallen. Och så för resten, så ska
jag allt hålla smen varm och låta honom smi för de
pengarna.

— Ta först och räkna sen! Han är la så villig, mente
Olena.

— Det sköter jag! tyckte Anders bara och stod på sig
och var karl, till han somnade.

Men dagen efter, när ölet hade dunstat av, så var Anders
inte densamme karlen. Nu tyckte han själv med, att han
hade gjort dumt, när han skrev sitt namn på smedens
revers. Och så gav han Olena sin hand på, att han aldrig
mer i sin levnads tid skulle skriva sitt namn varken för ro
skull eller på allvar. Det svor han på med, och då blev det
så, för Anders i Pärtrulsgård svär aldrig på något, som
han inte tänker hålla.



OM NORDENSKÖLD, PALANDER
OCH VEGA VID STORAÅ.

Vega hade gjort sin världsberömda färd. I minsta vrå
av Sveriges land talte gamla som unga endast om
Nordensköld, Palander och Vega. Så även vid Storaå, i
flottarelaget där.

Se, vårfloden var just kommen, och stockarna gjorde sin
dans utför älven och tornade sig upp i passen vid forsarna.
Här vid Kvarnagårdsforsen sutto nu flottarna och vilade
ut efter förmiddagens mödor och äventyr.

Där satt gamle båtsman Bogspröt, han, som varit med
i så många bataljer och nappatag, så han kunde skryta med,
att han på hela sitt huvud inte hade så stor skinnbit av det,
han var födder med, som en ettöring — bara ärr i ärr efter
knivhugg och piskerapp. Men så hade han gett stryk med!
Liten men naggande god, ja, inte rädd för själve fan en
gång! det stod han för.

Ijämte honom satt Drulen, han, som alltid ramlade ikull
och, när han inte kom på stockarna, ramlade i, men alltid
hade tur till att kravla sig upp igen, fast han inte kunde
simma. Om det var vår herre eller nån annan, som hjälpte
honom, det kunde la ingen komma riktigt under fund med,
men så mycket var då visst, att Drulen kunde både svärja
och supa som en ordentelig flottare.
Längst fram hade Gubben Noak tagit plats. Om honom
kunde en gott säga, att han var den viktigaste mannen på
flotten, och det hade han varit i många herrans år, fast
han varken kallades för flottchef eller förman. Han hålldes
ända som en guffar av alla de yngre och var den ende, som
gamle Bogspröt, båtsmannen, hade någon respekt för.
Stilla och betänksamt talte han alltid, ja, ända som en
gammal vis; men var ändå lika gärna med om en rolig
tillställning som någon av de andra.

De yngre hade spritt sig på stockarna. Där sutto nu
Baselisken och Katten och Puken och Vären och Knallen
och Spelevinken och Sågbocken och Skomakaren och
Skräddaren. Alla voro säkra karlar och rejäla flottare,
som gjorde gott skäl för sin dagspenning.

Men i vår hade det dessutom kommit två nya till
flottarelaget, som snart läto tala om sig mer än alla de gamla. De
voro bägge uppifrån Västgötabygden.

Den ene var en satt, en sidryggad en, som hette Anders
Pettersson och som knappt tog i ett ordenteligt tag, men
som alltid skulle styra och ställa, där det ingenting härde
på. Han ville inte gärna väta klövarna, utan såg helst, att
de andre löste stockastabben. Men, pina dö, sen den väl var
gången, sen kunde han schabba vitt och brett om, hur han
hade brutit loss både där uppe och där nere, och han var
alltid den förste, som hållde sig framme, när flottchefen
spanderade på en sup, för de hade varit duktiga. Den skulle
nu ha flottarenamn. Och som namnet Nordensköld var på
högsta modet, så kallte de honom också för Nordensköld.

Den andre hette Nils Johansson. Han var lång och smal
och såg mera vek ut än stark. Men en sådan flottare som
den hade då ingen sett. Han blev rent som ursinnig, när
han kom ut i röde forsen och dansade om med kubbarna.
Det såg ut, som om han aldrig kunde förstå, vad det vill
säga att bli rädd. Han hoppade som en konstberidare på
stockarna där mitt ute i den kokande forsgrytan och styrde
stocken, han stod på, som den lydigaste eka utför stråkar
och strömmar. Men i land var han snäll och försynt som
ett barn. Den kallte de Palander.

Och nu var det så, att desse bägge hade sitt kvarter hos
Träsko-Nilsen på Forsabacken, och det glunkades om, att
bägge tyckte om Nilsa dotter Fina. Henne kallte då de
andre flottarna för Vega och brydde ständigt Nordensköld
och Palander för denna Vega.

Som de nu sutto där, så bjuder Spelevinken
Nordensköld och Palander på en mullbänk. Så säger han:

— Nå, sa'n, vilken av er bägge är det nu, som ska ha
Vega?

Nordensköld och Palander tittade både på Spelevinken
och på varandra, men ingen svarade.

— Ja, tyckte då båtsman Bogspröt, det få vi, anamma
mig, ha gjort av, så vi kunna få vara med om
förlovningsgillet, innan vi skiljas åt. I fån karpas om henne.

— Då spela vi la tre kort och sista stick, tyckte
Nordensköld. Den som först vinner tre gånger, han får satsen.

— Nej, för tusan hakar, så makligt går det la inte!
mente båtsmannen. Träsko-Nils har pengar och det i banko.
Dägan får då minst sina två hundra kronor, så det går inte
att ta't så lättvindigt. Nej, karpas riktigt ska I om henne,
för det är hon ärligt värd. — Nu så be vi Johannes i Hult
sätta för er tre prov, för han är den vise Salomon ibland oss.
Och den, som då blir värst i de tre proven, han ska ha
Vega, det ä vi alla till vittne på. — Säg nu, vad de ska
göra! vände han sig till Gubben Noak.

Gubben Noak myste gott, han kände sig tydligen
smickrad av förtroendet. Han gned sig i hakekransen med
knogarna duktiga tag. Så drog han upp den store
mässingsdosen och vred av en rejäl negerhättsbuss, som han lade
på behörigt ställe.

— Nå, Johannes! manade båtsmannen.

— Tåla dig! Jag får la grunna först, tyckte Gubben
Noak och klämde på bussen.

— Ja, men inte länge! För nu så ska det ske, medan vi
ha middagsrast, tyckte Bogspröt. — Än I färdiga, I bägge?
vände han sig till Nordensköld och Palander.

— Ja, pina dö! tyckte de bägge två — det var inga
ledsamheter.

— Ja, sa då Gubben Noak, då så kunnen I först ta och
krypa inunder länsan nerifrån, där strömmen är som
starkast!

— Nej, det ska la tusan ta sig på! tyckte Nordensköld
och riste på sig vid bara tanken på detta kalla badet.

— Gör du et då, Palander! sa Bogspröt. Vill inte
Nordenskölden krista sig till et, så är han ur räkningen med
detsamma.

Ja, rasa trecken, Palander sprang ner till länsan och
äntrade så dit ut, där strömmen var som starkast. Och det
var la en billig sak för Palander att krypa inunder länsan
nerifrån och komma upp ovanför och så i land.

De andra hurrade, utom Nordensköld.

— Nå, Nordensköld! Ska du nu eller ska du inte? frågte
Bogspröt.

Ja, då tyckte la Nordensköld, det var harm att vara
sämre än Palander, så han masade sig allt ditner. I kom
han med nedanför länsan, men det tog en förskräckelig tid,
innan han kom upp igen med huvudet ovanför, och då
sprutade han vatten och klökte sig, så Palander måtte ner
igen och dra honom i land. Och frös och huttrade gjorde
han, denne Nordenskölden, ända ynkeligt, men provet hade
han i alla fall bestått.

Alla de andra grinade gott.

När så Nordensköld änteligen hade hämtat sig litet och
fått sig en styrkare — Palander fick, förstår sig, med — så
sa Bogspröt till Gubben Noak:

— Nå, Johannes, vad ska de nu göra?

— Jo, sa Gubben Noak, nu tycker jag, de kunna behöva
ta ett kragatag, så de bli varma igen.

Det hade varken Palander eller Nordensköld något imot,
utan de spände genast ihop och hystade varandra, så det
var en lust och glädje att se på. Och det rök ikring dem
och dustade ända som ikring galten i en basta. Ja, de hållde
på där, till de tåstade som de värste jakthundar i
sommarvärmen. Men ingen av dem kom i backen. För var den ene
vigare och smidigare, så stod den andre så mycket stadigare
på sina ben. Ja, den Nordenskölden, han stod upp igen för
vart kast ända som en hyllemärgsgubbe med en blyklump
i storänden. Så det var stopp och belägg att få nåt avgjort
i den leken.

Till slut så vände Bogspröt sig till de andra:

— Tycken I som jag, så kan det vara nog nu. Vi kunna
ju säga både, att ingen har vunnit och att bägge ha vunnit,
när de ä så jämngoda — så få vi dess fortare slut på't.

— Ja! sa Gubben Noak, och alla de andra sa också: Ja!

De bägge kämparna satte sig nu på sina platser, medan
de pustade ut, och de tåstade, så de skulle gott kunnat drivit
små väderkvarnar.

— Nu ha vi det tredje provet igen. Vad ska det bli?
vände sig Bogspröt till Gubben Noak.

— Jo, sa Gubben Noak, viljen I andre vara med om
och sala ihop till vad det kostar, så ska jag sätta för dem
ett riktigt gott prov, för de kunna allt behöva nåt, som
styrker nu igen ovanpå denne siste dusten.

— Det vilja vi, ropte alla, ifrån Bogspröt och till
Skräddaren.

— Ja, då kan nån av er unga ta och hämta hit korgen,
som står ijämte min väska vid den store stenen därborta,
så får jag spara mina gamla ben.

Spelevinken for som ett blikster bort efter korgen och
räckte honom åt Gubben Noak.

— Här, sa Gubben Noak, här har jag ett och ett halvt
tjog goda ägg, som jag köpte i boden i dag, när vi gingo
där förbi, och ett halvstop sirap. Nu få vi se, vilken av
dem, som kan sätta i sig de meste äggen och den meste
sirapen — den ska ha dägan.

— Då vill jag ha äggen kokta och salt och bröd till!
ropte Nordensköld.

— Nej du, min here, då vore det la ingen konst, för då
så länsaden I la hele korgen som ett intet och tittaden
långt efter mer, tyckte Gubben Noak. Nej, råa ska äggen
vara och ingenting till dem annat än sirap. Och det vore
la kräna flottare, som inte kunde hålla till godo med goda
råa ägg och sirap. Det är minsann inte titt, som det bjuds
på sådant kalas.

— Det är rätt. — Nu så börjas det! manade Bogspröt.

Ja, då så fingo de klippa till, Nordensköld och Palander.
I förstningen gick det tämmeligen bra med äggsväljningen
— de behövde inte slita tänderna. När de hade fått i sig
fem stycken var, så måtte de hålla upp. Nu skulle de smaka
på sirapen till ombyte. De hällde upp i var sitt bläckkvarter,
som de hade där att dricka mjölk och drick ur. Det gick la
så miskundeligt sakta både att hälla i och att tömma ur,
för det var kallt, så sirapen rann dåligt. Men långt om
länge så hade de änteligen länsat, var sitt kvarter. Då togo
de ihåll med äggen igen.

Men när Palander hade fått i sig halvtjoget jämt, så
började han vri på sig och göra sådana grimaser, så hela
bunkalaget storgrinade.

Då så sa han:

— Nej, nu ger jag mig. Då får la hellre Nordenskölden
ta Vega, än jag vill äta mig fördärvader och bli till ett
apespel, för nu så känner jag, att jag har fått nog av detta
gillet.

Men se, Nordensköld, han tyckte allt, det var roligt att
kunna vara värst i nåt, så han satte i sig fem ägg mer än
Palander och ett kvarter sirap med. För, sant att säga, så
var han rent en svåring till att orka äta, denne
Nordenskölden, bara han väl kom till det. Och på detta lilla viset
så fick han sig ju ett extrakant skrovmål, rent gratist —
han trängde, min liv, inte till nån kvällmat på den dan.

Nå, nu så var det klart. Och Gubben Noak avgjorde och
de andra i laget bekräftade, att Nordensköld hade vunnit
Vega.

Rastetiden var till ända, och arbetet i forsen tog vid
igen.

Palander stod sig gott och var oförvägnare därute i
forsen än nånsin, nu i harmen över att ha förlorat Vega.

Men det led inte länge om, innan Nordensköld måtte
fnalla sig i land och lägga sig för vrak. Först så bara
jämrade han sig så smått, men till sista byte så gav han upp
riktiga illhoj.

De andra flottarna grinade, så de kunde sprängt sig.
Men Palander, han skynte sig i land för att se till, hur det
var med kameraten.
— Jag tror, jag dör! Jag dör! skrek Nordensköld. Oj,
oj, oj! De äggen och den sirapen! Oj, oj! — Skaffa mig ett
kvarter brännevin nu, nu genast till bot, till bot! — Oj,oj!
— så får du Vega. Oj, oj! Jag får aldrig nåt gott av na
på detta viset. Oj, oj, oj!

— Jag har la inget brännevin att ge dig, sa Palander.

— Nej — men skaffa, skaffa! Oj, oj! Jag tror, jag dör
Varför skulle jag vara duktig och äta mer, än jag behövde?
Oj, oj!

Palander sprang då ner till flotten igen och ropte till
karlarna:

— Finns det nån, som kan låna mig ett kvarter
brännevin till Nordensköld? Jag får Vega för ett kvarter
brännevin!

— Jo, kom! tyckte Gubben Noak och tog honom med
sig bort till väskan och gav honom sin halvstopaflaska,
som var mer än halv med brännevin.

När de då kommo fram till Nordensköld, så jämrade
han sig så illa och vred sig ända som en mask där på
stranden.

— Står du nu vid ditt ord, att jag får Vega, om du får
ett kvarter brännevin? sa Palander, och Gubben Noak var
till vittne.

— Ja, ja! Ta bara hit! Jag ger den onde Vega och
alltihop, bara jag får lite lindring. Oj, oj! skrek
Nordensköld.

Då gav Palander honom flaskan. Och Nordensköld tog
sig några stora styrkare och blev snart så pass bättre, så
han kunde krassla sig hem till kvarteret, men halva
dagspengen måtte han cedera.

På det lilla viset så blev det inte Nordensköld och Vega,
som kommo ihop, utan Palander och Vega. Och det, tyckte
alla, var både rätt och riktigt, för de hållde Palander långt
förmer än Nordensköld. Och Palander är vid flotten den
dag i dag är och bor på Forsabacken med sin Vega. Men
Nordensköld, han har gett sig in till stan, där han går och
schåar med litet av vart.

<chapter name="OM ANDERS PETTER PÅ SLÄTTEN
OCH JÄRNBANAN">

OM ANDERS PETTER PÅ SLÄTTEN
OCH JÄRNBANAN.

I förstningen, när det blev tal om en järnbana emellan
staden och Västergyllen, tvärs igenom hela vårt Halland,
så fanns det då ingen i hela Kröplinge socken, som var så
mycket för denna banan som just Anders Petter på Slätten.
Tänk, vad det skulle bli makligt, när en kunde få hem kalk
utifrån hamnen i staden till de sure åkrarna och timmer
och läkte uppifrån skogsbygden till hus och gärdsle och
bränne med, utan till att behöva ligga på de usle vägarna
och pina kamparna, som blevo skamfilade, mer än nog vid
själva gårdsbruket. Och tänk sen — att för en liten peng,
i ur och skur, få sitta inne i en fin järnvägsvagn och åka
som herrskap till och ifrån staden och för resten utåt och
uppåt, vart en ville, så långt banan räckte! Och mycket,
mycket mer!

Men så, när de kommo med stakar och stänger och
skulle märka ut, var denna banan skulle gå fram, då så
hände det sig inte bättre, än hon kom till att skära mitt
igenom hela Anders Petter på Slättens storagärde. Anders
Petter var la nere hos desse karlarna och tyckte det, att
de kunde ju dra henne ut i gränsen emellan hans och
Emanuels, grannens gärde, så gjorde det ingen skade. Men
karlarna bara grinade åt honom och frågte, vad han trodde,
det skulle bli för en järnbana, som gjorde sådana krökar
— nej, banan skulle gå så rätt, som rätt kunde dragas,
det var det allra första villkoret för en järnbana. — Jaja,
jaja, det kunde la vara så, där det så passade; men han
ville inte ha sitt granna gärde spolerat, mente Anders
Petter, utan de fingo allt vara snälla och göra, som han
ville, för det var la ändå han, som rådde om jorden, mente
han. Karlarna grinade lika bra för det och tyckte på sitt
vis, att de gjorde en stor evinnerlig konst i vad han ville
och vad han inte ville, för de gjorde bara, vad de skulle
göra. Nu blev, kan veta, Anders Petter arg, för han hade
äkta hallingablod i sig, Anders Petter, så han började
hoppa och svärja och förbannade sig på, att han skulle ha
banan så, som han ville, det var nu intet prut med det. Och
så började han rycka upp desse käpparna, som de hade
planterat ut där, och ville sätta dem i råsträngen emellan
sitt och Emanuels gärde. Men då blevo desse karlarna
också arga och mente det, att, om han hindrade dem i deras
lagliga förrättning, så skulle han snart få se, vad han fick
för det, när han blev dragen inför rätta. Ja, då hade la
Anders Petter intet annat att göra, än han slängde de usle
käpparna, han hade igen, åt helsike, fast han hade allt haft
bra mycket mer lust till att slita ut dem på ryggen på desse
karlarna, fast det torde han nu inte, när de började tala
om lageliga ting och rättegång. Och så gick han hemåt och
malde jäklagryn, så länge som karlarna kunde höra honom,

Sen var han då så rasande på denna banan, så han tålde
inte höra talas om henne en gång, och han slängde
tidningen, det första han kom till ett ställe, där det stod
nånting tryckt om banan. Han var la både hos Elias
Skomakare, abekaten, och hos prosten för denna stakningens
skull och ville, att de skulle hjälpa honom, så han fick rätt,
för se, rätt hade han ju, det kunde ingen få i honom annat.
Men de sade, kan veta, som sant var, att sådant stod inte
till att rätta. Gick han inte godvilligt in på det, de hade
gjort, och kom överens med bolaget om priset på jorden
så blev det expropriation. — Ja, då så skulle det då också
bli expropriation och det, så den oleke skulle anamma
både desse stakakarlarna och banan, som fördärvade hele
hans gård. — Nånå, nånå, mente prosten, så gick det inte
till med den saken — blev det expropriation, så fick också
Anders Petter hålla till godo med, vad godemännen ansågo
rätt och skäligt för jorden, det kunde inte med fog
överklagas. — Han skulle ha halve gårdens värde i ersättning,
så som de hade fördärvat honom, tyckte Anders Petter på
sitt vis. — Prosten bara log och sade på nytt, att han fick ta,
vad han fick, sådan var lagen om expropriation, och bad
honom på samma gång tänka något på det allmänna bästa.
— Men Anders Petter blev nu ända argare, när inte prosten
hållde med honom en gång. Han mente på det, att han
frågade inte ett pinal efter det allmänna bästa och hälsade
nästan vanvördigt på prosten, när han gick, och gick gjorde
han ut igenom förstun, så det ända knakade i golvet. Var
detta religion, tyckte han, att inte få rå över marken på sitt
eget hemman och att inte en gång få sätta ut priset på sin
egen jord, som han ärligen hade ärvt efter sin egen far!
Han var så arg, så han kunde flyga.

Men hur arg Anders Petter än var, så började de ändå
bygga på denne järnvägen, och banan drogs ackurat så,
som hon ifrån början var utstakad, tvärs igenom Anders
Petter på Slättens stora gärde. Expropriation blev där
både hos Anders Petter och hos fler av bönderna, det var
klart, för det var knappt en enda bonde, som var nöjd
med det, han blev bjuden. Men inte fingo de mer för det,
det var också klart. Och Anders Petter var så arg, så han
kunde haft lust till att bränna upp de usla sedeltrasorna,
han fick, för det de hade fördärvat hans granne gård —
men det gjorde han ändå inte. Men så mycket sa han då
och det svor han en riktig, om inte så helig så dess mer
kraftig, ed på, att aldrig skulle han sätta sin fot på tåget
och åka, om han så blev så gammal som Metusalem. Det
sa han till så många, som kunde höra't.

Det var det!

Med ständigt växande förargelse såg han nu banan
byggas fram, till sig, förbi sig. Han blev arg, för var gång
han hörde den usla pipan på lokomotivet. Och det var, som
om de uslingarna med flit hade velat erra honom; för var
enda gång, som tåget gick där förbi, så pep det, lika säkert
som klockan i stugan slog, när minutvisaren pekade på
tolv. Och så de usla rallarna! När de först kommo till
trakten, så förbjöd Anders Petter dem att gå fram på
gården, han hade ingenting med dem att göra, han hade
ingenting att sälja till sådant folk. Men sen han hade fått
några rutor inslagna och varit tvungen att springa sig till
räddning från stryk ett par kvällar, sen så måste han la
ta skeden i vacker hand och låta tala med sig, sen lät han
dem få både smör och bröd och mjölk, naturligtvis imot
full och kontant betalning. Sen fick han också ha
fönsterrutorna i behåll och slapp att springa som en jäktader räv
i bygden, efter det mörkret föll på.

Det allra sämsta av allt var ändå det, att Anders Petter
fick intet medhåll därhemma, i sitt eget hus. För Johan,
sonen och enda barnet, han hade gått igenom folkhögskolan
och han tyckte rent detsamma som gubben själv hade tyckt
i förstningen, då det blev tal om denna banan, han tyckte,
det var bra att få en bana. Banan var pulsådran, som förde
blod och liv ut till den minsta krok ute i bygderna, där hon
gick fram. Nu behövde en inte längre sitta och vänta
bortimot en vecka, innan en fick ett brev eller en tidning, nu
kunde en snart få följa med, dag för dag, allt vad som
hände ute i världen.

— Sköt du det, du ska, så angår det dig inte allt, vad
som händer ute i världen! tyckte Anders Petter.

Men då fick han Anna Sofia, käringen, också på sig
för hon hållde med sonen — han hade varit ute, i
folkhögskolan, och förstod la detta bättre än fadern, som
knappt hade varit utanför dyngestaden, annat än nån gång
till staden och till marknaderna, och vid de tillfällena kom
han la alltid hem som en surv, full och survig, men det
hände inte så titt, så det ville hon la inte heller säga så
mycket om. — Då lönte det sig inte längre för gubben
att dividera, så arg han än kunde vara. Och dividerade
han ändå, så behövde Johan bara låta honom förstå, att
han hade inte varken lust eller trång till att gå här hemma
längre och bli behandlad som ett omyndigt barn, för han
kunde få sig minst sina tio goda platser, om han ville, och
myndig var han, så han gjorde, som han ville. Då måste
Anders Petter stoppa pipan i säcken och tiga snällt, för
se, sonen kunde han då rent inte undvara, om han skulle
kunna bruka hemmanet på folkavis, så ont om tjänstefolk
som det nu var. Och Johan var en karlakarl i allt slags
arbete, det var Anders Petter själv, så far han var, den
förste att säga. Och än mer, Anders Petter tänkte med det
snaraste att få sig en sonakvinna i huset, för det var en
känder sak, att Johan hade så ofta ärende bort till
Larstorp, till Gustafs. Och dottern där i huset, Rika, hade ord
för att vara en riktigt bra däga och bra fick hon med sig,
för hon hade bara brodern Karl August att dela med, och
Gustaf i Larstorp stod sig mer än gott. Så det var bra,
alltihop.

Efter år och dar så var änteligen denna banan fullbordad
och nu skulle hon invigas.

Ju närmare det led mot invigningen, dess argare var
Anders Petter. När han inte fick något medhåll av de sina,
så sökte han sitt medhåll och sin tröst i flaskan. Den sa
honom inte imot, så länge som där var en droppe i henne.
Och han hade alltid ett halvankare i källaren, Anders
Petter, så hon behövde aldrig att vara tom.

Dagen före invigningen stod han på sin gårdsbacke och
såg på, hur fint och grant de rustade till det där nere vid
stationen. De körde fram hela stora lass med grönt ekeris
till klädsel på stationshuset och till äreport och satte upp
hela rader med stänger för flaggor och gjorde
tillställningar värre, än om själve kungen skulle kommit dit och
sett på dem. Fast det hade Anders Petter reda på, att
kungen hade inte tillfälle att komma, utan det var
landshövdingen, som skulle få viga in denna lilla smala banan.
Tåget gick fram och tillbaka hele dagen och pep gjorde
det som på beställning, var gång det kom mitt för Anders
Petters på Slätten. Anders Petter var så arg, så han kunde
bitit svin. Aldrig hade han hälsat på halvstopaflaskan så
träget och aldrig till så liten tröst.

Om morgonen på själva invigningsdagen klädde Anna
Sofia och Johan sig i högtidsdräkt; de skulle ner till
Kröplinge station och se på festeligheten. Detta fick nu Anders
Petter både se på och höra, men han gitte inte be dem låta
bli. Själv klädde han sig också, men inte var det i
högtidskläder, utan han tog sina allra uslaste paltor på sig för att
kunna riktigt vanvörda den stora invigningsdagen, fast det
var en söndag. Han hade då aldrig i sin tid varit så räligt
klädd nån helgdag. Men han skulle visa gud och hela
världen, hur mycket han extimerade denna banan. Två
rediga gökar mundigade han in och halvstopaflaskan
stoppade han i byxelomman — sen gick han sin väg. Han gitte
inte stanna hemma och se på, när Anna Sofia och sonen
stassade av ner till stationen. Förbannade bana! Han tyckte
nästan, han hade lust till att välta ikull hela tåget, när det
kom, med både landshövding och länsman och präster och
leviter och herrar och proselyter, innan det hann fram till
stationen.

Vart tänkte han sig hän? Jo, han skulle gå till Larstorp.
Gustaf hade ju varit nästan lika rasande på denna
järnbanan som han själv, för de hade skurit sönder Larstorpa
jord med, fast inte på långt när så illa som här på Slätten.
Tänk, vad Gustaf skulle grina, när han fick se honom så
här vanvördigt utstyrd på själva invigningsdagen! Han
skulle ha Gustaf till att dra på sig samma slags grannlåt
— blaggarnsbyxor och träskostövlar och bindtröja och
luden hätta, och så skulle de bägge ställa sig vid banan
och hedra invigningståget med ett hurrande, som blev ett
knorrande, när tåget frustade fram. Hihihi! Det måste han
ta sig en bestyrkare på och det gjorde han.

Men när Anders Petter kom dit fram till Larstorp, så
stod allt folket där, både Gustaf och Karl August och Rika
ute på gården, i sina bästa kläder, färdiga att gå fram till
Kröplinge, till stationen.

— Vart ska du gå hän? frågte Gustaf, när Anders
Petter och han hälsat på varandra.

— Vart ska du gå hän, du själv? tyckte Anders Petter
på sitt vis, försmädeligt, och mönstrade sin medhållare,
som han hade trott, från den fine söndagshatten och ner
till de blanke stövlarna.
— Vi ska fram till invigningen. Och det ska la du med,
kan jag se, sa Gustaf och tittade på Anders Petters granna
klär och grinade.

Men Anders Petter förstod sig inte på skoj i dag.

— Till invigningen! skrek han. Jag trodde, du var karl,
du Gustaf, som kunde hålla i dig och vara arg mer än
densamme dan, du. Jag trodde, att du och jag skulle varit
så pass karlar, så vi skulle kunnat visa dem, hur pass vi
vilja hedra dem, för de ha fördärvat våra ägor — titta
på mig! — och stått här nere vid banan och hedrat dem
och visat dem, hur mycket vi vilja ära och hedra dem.
Nu ser jag, hur det är med dig, som har varit så breder
i gapet förut, du har låtit barnen tubba dig. Men det har
inte jag. Varken kvinna eller barn tubba mig. De skulle
försöka bara. Nej, jag ska ställa mig här nere vid banan,
ända intill, här mitt utför och hedra dem och klappa mig
på måndan åt hela stassen både landshövdingen och de
andre rövarna, som ha fördärvat min egendom. Det ska
jag. Gack du och åk med på tåget! Men se, jag åker aldrig
på tåget, om jag så blev så gammal som Metusalem, så
du vet, så du vet det!

— Du får la lugna dig litet! mente Gustaf. Vad lönar
det sig nu att spjärna imot. Det blir i alla fulla fall som
det är. Kom nu med in och ta dig en dämpare!

— Nej, tack du! tyckte Anders Petter. Brännevin har
jag själv, sa'n och slog på halvstopabuteljen i byxelomman.
Och dig vill jag inte ha nånting mer att göra med och inte
med någon i hela ditt hus heller, så du vet det, när inte du
sätter mer värde varken på mig eller på dig själv, utan du
går till invigningen. Ajös!

Och så basade han av bort imot banan. Gustaf och hans
folk stodo kvar och sågo på, hur han slog sina finska åttor
nere på gärdet. Och Gustaf ruskade på huvudet och sade:

— Bara han inte tar sig till nåt galet, Anders Petter.
Han är ju rent förörader.

— Å, han stövlar la snart hem, bara han får låtit blåsa
på sig lite, mente Karl August.

— Ja, han ska inte vara så farlig, som han domderar till
det säger Johan, tyckte Rika på sitt vis.

Därmed så vände de honom ryggen och gingo sin väg
till stationen.

Men Anders Petter var så arg, så det ända välvde sig
runt i honom. Intet medhåll av Gustaf en gång! Om han
skulle visa, att han i sin vrede var karl till att tukta och
kasta över ända allihop, både landshövding och länsmän
och präster och leviter och herrar och proselyter! Ja, om
han skulle välta hela klabbet, så Gustaf och Karl August
och Rika och Elin och Johan inte kommo åt att hurra en
gång. Iiiiiii!

Han satte sig på den anackade banan, medan han
funderade på detta härna roliga. Jo bevars, där tätt invid
banvallen låg en sten, som var stor nog att lägga på en av
skenorna, så det sa kritsch kratsch! Pladask i backen med
hela konkarongen! Ha, ha, ha! Det var betalt kvitteras,
för de hade spolerat hans granna gärde. Han grinade, så
huvudet sackade ända ner till knäna. Han tog huvudet i
händerna och grinade i ett grinande, tills han inte visste
mer till sig.

Om en stund kom det stora festtåget ifrån staden.
Lokomotivföraren hade fått syn på karlen där på banan och
visslade ett i ett. Men den, som satt där — han satt, där
han satt. Föraren visslade allt värre och värre och stoppade
på samma gång. Och det var som igenom ett underverk,
att han fick tåget till att stanna, just som det skulle till
att gå över stackaren, där satt. Av festföljet hade så
många, som kunde, samlats i fönster och på plattformar
för att se, vad som var på färde.

Där satt den, som hade stannat festtåget. Konduktörerna
hade redan hoppat av för att taga reda på honom. Men de
kunde inte få honom vaken, han sov som en av de sju
sovare. De ruskade i honom, så det knakade i lederna, och
skriade i hans öron, så gott de nånsin orkte — han sov
likafullt. Då togo de karlen, på landshövdingens egen höga
befallning, och buro honom in i finkan; där fick han ligga,
tills tåget kom fram till nästa station.

Menigheten på Kröplinge station hurrade ett långt,
ständigt sig förnyande hurraaaaaa! för invigningståget och för
landshövdingen och för alla de andra herrarna. Och jublet
var stort.

Men vad tron I, det hade att säga imot det hurrande och
jubel, som blev, när konduktörerna buro ut den ännu
sovande Anders Petter på Slätten, i träskostövlar och
blaggarnsbyxor och bindtröja, ur finkan och fram på
perrongen! Då hurrades där av stora och små, så att solen
dansade och jorden hoppade och allting fick rörelse i detta
jubel över alla gränser; för alla visste ju, att Anders Petter
på Slätten hade både lovat och svurit på, att han aldrig
Skulle åka på tåget. Och nu var ju ändå han den förste,
ja, ende kröplingeboe, som åkte på själva invigningståget.



OM SOCKAR PÅ HÖNSEN

eller

hur Johan Petter i Svensgård av mor Olena fick höra sin krönika.

Johan Petter i Svensgård hade gått på folkhögskolan
denne siste vintern och därför så ville han också vara så
lärder och förstå sig på allting bättre än hina naboarna,
både gubbarna och käringarna, där i Kröplinge.

Så skulle de börja vårarbetena. Johan Petter talte om
särkulatjon med så många han träffte. Och hinstumor
Olena, som hade haft vårsäd på sina lyckor i flera år å
rad, rådde han nu till att sätta jordpäror i stället, för det
var särkulatjon, det. Själv särkulerade han med korn och
havre på lyckorna ikring gården.

Ja, detta hade la gått bra alltihop, både med jordpäror
och vårsäd och hela särkulatjonen, bara de inte hade haft
en sådan förskräckelig mängd höns på bägge dessa ställena
i Svensgård. Men nu så basade alla hönsen genast ut i
Johan Petters vårsädsåkrar och skrapade, så mullen yrde
vitt ikring, och plockade upp kornen. Mor Olenas
jordpäreland brydde de sig inte om.

Hade det nu varit som förr i tiden, medan Johan Petters
far, Magnus, levde och stod för styret, så hade det la inte
blivit annat av det, än att var och en hade fått schasa hönsen
ur sina åkrar. Men Johan Petter måtte, kan veta, hitta på
bättre råd han, för han hade gått på folkhögskolan. Och
det gjorde han med. För han tog in sina höns och så hade
han kvinnfolken där, gamla mor Greta och Lotta, systern,
och pigan till att sy sockar och sätta på dem. Och näste
morgon var där också en syn att se, när dessa hönsen skulle
ut. De vaggade och lyfte på benen — ja, ända som
morpeboar, som nyss kommit i land från en fiskefärd. Och med
skrapandet i sädesåkrarna var det jämt slut, för de satte
sig på ändan, det första de bära skulle bju till att skrapa.
Johan Petter grinade åt dessa hönorna, så han kunde ända
sprängt sig. Skam ändå, vad en kan vurna till allting bra,
när en har varit ute och skaffat sig lärdom! Men eljes så
få vi la säga det, att det har varit många förut, som ha
hittat på rent detsamma, att sätta sådana därna sockar på
hönsen, fast de inte ha gått på folkhögskolan.

Men se, mor Olenas hönor, de skrapade lika bra, de.
Och därför så skickade han bud in till Olena och lät säga
henne, att hon skulle sätta sockar på sina höns, hon med.

Men det blev annat av, ska jag säga oss. Mor Olena ut
och iföre skickebudet och bort till Johan Petter, som
justament stod där på åkerrenen och slängde sten efter hennes
hönor. Han var så tändande arg, så hon kunde inte få fram
ett endaste ord, strax hon kom i hörhåll.

Men nu så brast det löst.

— Hör du, din herre där! ropte hon och gick rätt in på
honom. Vad är det för nymodigheter, som du vill komma
med, du? Ska jag sätta sockar på mina hönor, tycker du,
och inte låta dem vara, som vår herre har skapt dem?
Har du lärt sådant i högfärdsskolen, så vill jag inte spotta
på den lärdomen, du har fått där. Jag ska lära dig, din
herre där, att vår herre har gett hönorna sina fötter till
att skrapa med och livnära sig och inte till att ha sockar på
så du vet det, du.

— Ja, men då, så få de inte gå i mina åkrar, sade Johan
Petter.

— Dina åkrar! Hm! Jag ger hundan dina åkrar, du hör
vad jag säger. Och vill du inte hålla hönorna därifrån, så
kan du göra, vilket den onde du vill. Jag har haft era hönor
i mina åkrar alla dessa åren och har la dem där med.

— Men I han ju bara jordpär härframme på lyckorna,
tyckte Johan Petter.

— Ä kanske mina jordpär inte lika så goda som din usla
vårsäd? Var det inte du själv, som rådde mig till att sätta
dem här för särkulatjonen? Din förgjordade schane där! —

Och har du fått lära dig i högfärdsskolen, att en ska slänga
sten på sin nästas hönor med, så var det skam till lag, de
göra där. Men jag ska läsa både lagen och evangelium för
dig och det, så du ska höra't igenom bägge öronen, din
rälius. Du tycker, du har blitt en sådan kakse nu, sen du
var i högfärdsskolen, så du vill, att alla ska dansa efter din
pipa och krusa dig, din schane. Men kom du det ihåg, att
jag har sett dig, ifrån det du inte kunde hålla dig ren om
näsan en gång, och jag krusar dig inte. Hm! Du minns la
inte, när du hade legat och trillat i brunnen? Där kunde du
gärna blitt liggande, om det inte hade varit för vattnets
skull. Men det var gubevars jag, som skulle komma och
dra upp dig, din rälius. Och nu är detta tacken för jag
räddade livet på dig, att du vill göra lag för mina hönor.
För jag har aldrig hört talas om, att det finns nån lag för
hönorna och jag tror, jag är lika så lagklok som du, din
högfärdsschane, så du vet det. Och hur tror du, det hade gått
för dig den vintern, du gick och läste, om jag hade velat
talt om för prosten allt rackaretyg, som du hade dig för?
Du tror la inte, jag hade reda på dig, vad? Du minns la
inte de äpplena, som happade till att följa med dig, när du
fick gå upp ensammen på vårt loft och låna vår limho?
Och du minns la inte, vem det var, som slog ut rutan hos
Halta Stina och inte betalte henne, kräket, fattighjon som
hon var. Och du minns la inte heller, vem det var, som
tände eld i håret på Mesaken, socknapågen, den stackars
schanen, så de fingo köra'n till stan, till doktaren och få läkt
brännesåren i huvet på'n. Och inte minns du la heller, vem
det var, som satt i arrest på Skedala hed den söndan, som vi
smedsgårdsbor hade gett oss dit ner för att hälsa på. Det
var justament en granner ekserepåg att göra sig besvär
och resa ända dit ner till Skedala för. Tvi, din rälius! Och
minns du på Sjönevads marknad, när du bevars skulle göra
dig stor och gå emellan dem, som slogos där. Vad hade
du med dem att göra? Likasom du skulle vara nån
befallningsman, du, din schane! Då fick du, för du vill vara en
sådan kakse och mäster för alla, du. Jesses, vad det gjorde
dig gott! Du skulle bara haft tio gånger till så mycken
stryk då, om det hade varit rätt, det säger jag nu. Hum!
Och så skulle vi bevars ynka dig då! — Du tycker la, du
är en sådan riker herreman! Men vänta du, min here, till
du har löst ut din syster ur gården och ur boet, då så få
vi la se först, vad du har att hovera dig över. Då kommer
du kanske till att springa tidare än nu in till vårt och vilja
låna pengar. Kom då! Du kan ta och betala igen den tian,
du lånte på påskafton, och det i dag, som i dag är. Din
förgjordade snoffel där! Ska du gå och vilja spela herre
här, du, och vilja kommendera mig och mina hönor, så ska
jag, min liv, läsa krönikan för dig. Och får jag se dig gå
och stryka efter mina däger, så ska jag leja mig en karl
med en bössa, som saltar köttet på dig. Kom ihåg det! Då
toge jag då hellre en kältring ifrån rickarum till måg än
dig, din förgrommade högfärdsschane där. För kom ihåg,
så länge jag har huvet upp och fötterna ner, så länge är det
ingen annan än jag, som ställer och styr hemma i vår gård
varken med höns eller med folk, det svarar jag för. Vad
jag vill, det vill jag, och det blir, som jag vill. Kom du det
syndigt ihåg! Du kan gärna sätta både sockar och träskor
på dina hönor, om du vill. Men om du så vore en gång till
så lärder och en gång till så högfärdiger, så är du inte karl
till att få mig att sätta några sockar på mina hönor ändå.
Så du vet, så du vet det, du! Tpi!

Därmed vände hon Johan Petter ryggen och stassade
med fasta steg in till sitt.

Johan Petter stod där tyst och funderade en stund. Och
så mycket kom han då på det klara med, att vad en än får
lära sig på folkhögskolan, så inte kan en lära sig att styra
en arg kärings tunga.


”HETER MAGAGASSA.”

Rackare-Nilsen och Skorva-Kristian hade fått in var sin
gök där i krogstugan på Sjönevad och hållde nu som bäst
på med att värma och stärka sig efter en kall och sträng
morgon ute på sjön.

— Det är allt en guds gåva ändå, den Magagassan,
tyckte Rackaren.

Ja, det tyckte Skorva-Kristian med.

— Men var har du fått det däringa namnet ifrån, du
Nils? frågade han.

— Jo, du, det har jag allt svängt till själv. Det hitte jag
på för Johanna Petternilla en gång då, strax i början vi
voro komna ihop, sade Rackaren.

— Det har du aldrig talt om för mig! tyckte Kristian.

— Ja, då kan jag la tala om et då, sade Rackaren. Du
vet gott, att jag har aldrig varit justament så värst blyger
av mig och allra minst för min käring. För hon fick, min
själ, lära sig, vem som ska ha kommandot i mitt hus,
alltifrån det hon dit kom. Och hon fick la både se och veta,
att jag både kunde la och ville ha mig en sup, både innan
och sen vi voro gifta.

Men så var det då, strax efter det vi voro flyttade ihop
— hon var litet klenmodig av sig, som du vet, att käringarna
kunna vara ibland. Då så kände jag, att jag var tvungen
till att ha mig lite, som vässte, för jag var ända, som om
jag hade varit både sjuker och konstig i humöret — ja,de 
kalla't la för räppen, de, som ä riktigt ekstrakana supare,
fast det har jag aldrig varit, för jag har då aldrig bytt bort
varken västen eller skjortan för brännevin. Men så mycket
var det, så jag kände, att jag måtte skaffa mig lite
komfonium, eljes så kunde jag inte bärga mig. Och då i
förstningen så kunde jag la ändå inte låta bli att vara likasom
lite kruserlig imot Johanna Petternilla. Eljes så är det inte
titt, som jag har brytt mig om att göra några krusiduller
för henne, för hon är sådan, som hon är, och som jag vill
att hon ska vara. Och vad jag vill, det vill hon. — Jo, så
kände jag, att jag blev allt sämre och sämre, och då så sa
jag bara till Johanna Petternilla, att jag var rent tvungen
till att ge mig åstad och laga, så jag fick mig nån bot för
denna sjukan.

Då ville hon, att jag skulle lägga mig och dricka hyllete
och se, vad det gjorde; för hon tyckte, kan veta, det var en
faselig kostnad, om jag skulle behöva ge mig in till doktaren
i stan.

Jo, det var justament det, jag tänkte, sa jag. Håkan i
Näregård hade alltid brukt att vara snäller och villig, om
en trängde till en tjänst — jaja, jag hade la gjort honom
tjänster igen, jag — och därför så tänkte jag nu, att han
släppte allt till en häst till stan, bara jag orkte knalla mig
dit ut till Kröplinge.

Ja, då var det inte annat med det, än jag stoppade på
mig de styvrarna, jag hade, och så traskade jag av vägen
utåt. Och jagu hade jag icke talt om denne sjukdomen så
länge med Johanna Petternilla, så när jag kom fram imot
Glimminge gästgivaregård, så var jag ända frestad till att
gå förbi och ge mig av i en streck till stan och fråga
doktaren där, om inte han hade nånting att ge mig, som kunde
ta bort denna usla begärelsen efter det starka. Men så
måtte jag la, förstår sig, ändå in i gästgivarestugan och vila
mig lite först, för jag kände mig allt trött.

Då fick gästgivaremoren, det var gamla Neta då, se mig
och hon sa:

— Vad den oleke är det med dig, Nils? Du ser ju så
dålig ut, som om du ända ginge på gravsens brädd. Här
ska du få dig en att styrka dig med! sa hon och så blante
hon till en sjuhelsikes bra gök, så näsan ända kroknade,
när jag smakte på'n.

Och det var klart — sen jag bara hade fått denne göken
i mig, sen så kände la jag mig ända som en annan människa
och gav jäden i att tänka på nån stadsresa längre. Då var
det la bra mycket bättre att köpa sin medusin i Glimminge,
än i Falkenberg! Och så tog jag mig mina vissa, både gökar
och supar där.

Men så funderade jag på, vad jag skulle säga till Johanna
Petternilla, när jag kom hem, för inte kunde jag tala om
för henne, att jag hade blivit botad av gästgiverskan i
Glimminge. Då skulle hon, kan veta, grinat käkarna ur led
åt mig — efter allt, vad jag hade talt om och uslat mig för
denne sjukdomen. Nej, jag fick allt hitta på nånting bättre.
För respekten, ser du, Kristian !

Så sa jag till gästgivaremoren:

— Nu skon I, min liv, vara snäller och hjälpa mig, sa
jag. För jag sa till Johanna Petternilla, att jag skulle ge
mig till doktaren i stan och söka bot för min sjukdom,
och jag vill inte, att hon ska tro eller veta annat, än jag
också har varit där och fått botemedel. Och därför så skon
I ta och rusta till lite medusin, som jag får ha med mig
hem eljes så tror hon mig kanske inte. Tan nu och slån
ihop på en vit halvstopaflaska hälften rom och hälften
brännevin och så skon i vara snäll och binda en viter
papperslapp vid flaskehalsen och skriva på den med stora
bokstäver: Magagassa! Jaja, det gjorde la detsamma, vad
krumelurer I skriven, för varken Johanna Petternilla eller
jag kan läsa skrivet. Men det skulle kunna happa till att
där kom nån, som kan, medan flaskan är framme, och
därför så är det la bäst, att det står där.

Ja, gästgiverskan, hon grinade åt detta härna och gjorde
som jag bad na. Och så stoppade jag denna rara
medusinflaskan i lomman och betalte, vad jag hade tatt in, och gav
mig på hemvägen.

Jag hade la knappt varit borta i två timmar, innan jag
stod därhemma på stugegolvet igen.

— Vad i alla tider, är du allt tillbaka! sa Johanna
Petternilla och slog ihop händerna.

— Ja, jag är la det! sa jag.

— Då har du la inte varit hos nån doktare! Det är ju
en hel mil bara ifrån Näregård och till stan, tyckte hon
och tittade stort på mig.

— Jo, piramän, vad jag det har varit, sa jag. Du må
tro, det gick med en fart. För när jag kom till Näregård,
så satte Håkan för bägge de svarte och det i ett flygande,
och så bar det åstad, så jag såg inte annat än bara himmel
och hästafötter, jag torde inte titta åt sidorna, för då hade
jag bestämt svimlat. En halvtimme dit och en halvtimme
dän! Och när jag kom in till doktaren, så sa han:

— Det var en guds lycka, sa'n, att du kom, som du
gjorde, sa'n. För hade du kommit en timme senare, sa'n,
så hade det varit bare döden. Och så sa'n: Här ska du få
medusin, sa'n. Heter Magagassa! sa'n. Ska tas in i kaffe,
sa'n, en gång i timmen och så allt tätare och tätare, till han
tar slut. — Så nu får du sätta på kitteln genast på stunden,
sa jag till Johanna Petternilla.

Men när så kaffet kom på bordet och jag tog korken ur
denna medusinflaskan och slog i till en ordentlig en, så sa
Johanna Petternilla:

— Kors, det luktar ju ända starkt! sa hon, för hon kände
la igen oset, kan veta.

Men då så sa jag:

— Det gör all god medusin, sa jag bara.

Ja, så hade hon kitteln på natt och dag, och jag tog in
min Magagassa i ett kör, så länge där var nåt på flaskan.
Sen så var jag bra igen.


GRIMLAS KALV.

Torpar Johans Olof och Anna kunde inte bli ur det lilla
fähuset en halvtimme, så lång dagen var. Och detta var
inte för att se på pyttorna, som skräppte och skrockade
där, fast de nog voro så rara och värpte de goda påskäggen.
Och inte var det heller för Grimlas skull, så sams de än
voro med gamla Grimla, efter alla de många långa timmar
och dagar, som de hade fått följa och vakta henne på
dikeskanterna utefter vägen. Nej, där var kommen en ny
bekant, som också var en gammal, för han brukade hälsa på
en gång om året — det var Grimlas kalv!

Ack, vad han var grann och vad han var snäll och vad
han var rolig, denne lille kossen! Sådana ögon bara, som
han hade! Så stora och så klara, så en rent kunde spegla
sig i dem. Och så snällt han slickade handen, som en räckte
honom. Och gycklade en litet med honom, så hoppade han
och sprätte och dansade i den lille kätten, så en kunde
skratta sig fördärvad åt honom. Och sen, så kär som Grimla
var i sin kalv! Hon hade ständigt sina ögon åt kätten, och
det första kalven lät höra det minsta lilla gnölande, så
svarade Grimla.

Tänk nu, om Grimla kunde få behålla sin kalv bara för
en enda gång! Alla de andra gångerna så hade glädjen
blivit så kort. För en morgon, innan Olof och Anna vetat
om någonting, så hade kalven varit slaktad och skinnet
uppspikat på fähusväggen. Och det där skinnet tyckte de
sig se, både när de ville och när de inte ville. Det var ända
som ett styggt spöke.

Olof och Anna slogo också sina kloka huvud ihop och
funderade länge och väl på, hur de skulle kunna freda
Grimlas kosse, så han inte blev slaktad nu som de andra
gångerna. Om de skulle vaka över honom både dag och
natt, så kunde väl ingen göra honom något illa.

De gingo in till mor och talte om, vad de hade tänkt ut.
Men hon bara skrattade åt dem och sade, att de inte orkade
vaka en enda hel natt, hur gärna de än ville.

Då gingo de ut igen, helt modfällda. Mor hade nog rätt,
för mor hade ju alltid rätt. Och de funderade på nytt.

Om de skulle släppa ut honom i hagen? Då kunde ingen
mer än de veta, var han var, och då så kunde de köra fram
honom igen, när de ville. Så skulle de göra. Men de skulle
inte tala om det för mor, för då kanske skrattade hon bara
åt dem nu med.

De öppnade dörren till kätten. Men den dummingen till
kosse hade inte vett till att själv ge sig ut. Olof måtte gå
in i kätten och riktigt skjuta ut honom. Kalven gnolade
och Grimla råmade, medan de nu föste honom ut ur
fähuset.

Men när han väl kom ut på gården, då blev där ben
under kalven. Ingen kunde säga, vad han sprang för, men
skuttade i väg gjorde han värre än själva Grimla, när
bremsarna voro efter henne om sommaren, långt, långt bort
i hagen.

Olof och Anna sprungo efter. Men det stod inte länge
om, innan kalven var borta för dem. Så som han kunde
springa, det kunde inte de.

De sprungo härs och tvärs igenom hagen och letade och
gräto och gräto och letade. Men ingen kalv hittade de
Ack, om de aldrig hade släppt ut kalven! Vad skulle de
säga till mor och far, när de frågade efter honom? De voro
rent tröstlösa båda två.

Till slut gingo de hem och talte om allt för mor. Om
någon skulle kunna trösta och hjälpa dem, så var det hon
det visste de ju av gammalt.

Modern blev mycket bekymrad och bannade dem för
det de olovandes släppt ut kalven. Inte kunde han leva där
ute i hagen, utan passning och utan mjölk. Hon gick strax
med dem ut att leta efter honom. Och långt om länge så
funno de kalven nere i kärret, där han sjunkit ner ända
till huvudet i dyn. Den stackars kossen var nära halvdöd,
när mor Stina äntligen dragit upp honom. Han kunde
knappt stå på sina ben, så att hon fick mest släpa honom
hem.

Men I mån tro, där blev en glädje, som var stor, där i
fähuset, när kalven kom igen. Grimla råmade ett i ett, och
kalven svarade henne. Olof och Anna voro också så glada
och tackade sin snälla mor, som hjälpt dem att få hem
kossen, och lovade att aldrig mer göra något sådant, utan
att först fråga henne om lov.

Men bekymmerna för kalven släppte dem inte. De bådo
nu modern, att hon skulle laga, så att kossen fick leva.
De skulle passa och vakta honom, bara han fick leva.

Modern ville inte svara mycket på det. Hon sade bara,
att det var far, som rådde om kalven. Men de skulle inte
plåga far med att be för kalven, för far måtte ändå göra
med honom, vad som bäst var.

Och det gjorde far. Om morgonen, innan Olof och Anna
voro uppstigna, så var kalven allt slaktad och hans skinn
uppspikat på fähusväggen.
När Olof och Anna fingo syn på detta skinnet, så
började de gråta. Det hade gått kalven denne gången rent som
de förriga. Kunde han då inte fått leva bara för denne
gången! De hade ju lovat att passa och vakta honom. De
skulle gärna låtit honom få varenda mjölktår, som de
själva skulle ha, bara han hade fått leva.

Modern bad dem trösta sig. Till nästa år så kom ju
kalven igen. Nu skulle de få äta av den goda palten, som
kalven hade givit dem. Och sen så skulle de få kött och
soppa och allt annat gott av kalven.

Men de ville knappt smaka den rara palten. Det hade
varit mycket bättre, om de hade fått ha kalven, än om de
finge all god mat, som fanns!

— Å nej, sade då modern. Det hade visst inte varit
bättre varken för kalven eller för er. För kalven hade snart
växt upp och blivit en stor oxe och då så hade han bara
fått slita ont, gå för plogen och få släng på släng av piskan,
och så hade han kunnat bli ondsint och stångat både er
och andra barn.

Detta hade de inte tänkt sig. Men vad mor sade var sant.
Olof och Anna tyckte nu, att palten smakte bra mycket
bättre än förut, och ville ha mer, sedan de ätit upp den
första biten. Men när de voro mätta, så såg Olof på Anna
och sade:

— Varför kunde ändå inte kalven alltid få vara kalv?


RACKARE-NILSENS FÖRSTE ABBORRE.

Rackare-Nils och Skorva-Kristian hade gett sig ut på
Sjönevadsjön en söndagsmorgon och lågo där med ekan
tätt under ön och skulle meta abborrar. Det var tämligen
tidigt, ty abborrarna voro ännu inte livade varken för mask
eller äling, utan de bägge svågrarna hade god tid till att göra
sina betraktelser. Till en början så talte de inte något, för
en ska hålla sig tyst, när en ligger ute på fiske, det är den
första fiskareregeln. Men vad det led, så tyckte Rackaren,
att det kunde göra presist detsamma, antingen han teg
eller inte — det blev lika mycken fisk!

— Skomakarna ä visst borta och ta sig besken, efter som
de inte hålla sig framme, när en vill bju dem på frukost,
tyckte han.

— Ja, de ä la det, kan jag tro, sa Skorva-Kristian och
grinade åt Rackarens kvickhet, som han hade grinat åt
sina hundrade gånger förut.

— Ja, om de nu ändå ville nappa på karlavis en stund,
så vi kunde få oss ett halvtjog att byta bort för ett kvarter,
när de komma upp på gästgivaregården — det skulle inte
vara så galet, sa Rackaren.

— Nej gonn, skulle det ej, sa Kristian och smackade
och gjorde en grimas, som om han allt hade haft kvarteret
i sväljandet.

— Men det är några roliga maskiner de abborrarna. Jag
vet, när jag har kunnat sitta och se, hur masken har ända
killat dem på munnen, men de ha stått där lika stilla och
bara tittat. Och ha de änteligen gapat om en, så ha de, min
liv, spottat ut en igen, innan en hunnit rycka till en gång.
Det är några riktiga kannoblar! — Minns du, när du fick
din förste abborre, Kristian?

— Nej gonn, gör jag ej, sa Kristian.

— Nänä, du låg la inte och metade som pojke, du, så
du kan inte ha nåt minne av sådant där. Men se,
barnaminnet, det är då märkeligt, vad det kan sitta i en. För
jag minns gott mina fiskarebragder, ifrån det jag var så
pass stor, så jag kunde kröka min första knappenål och
sätta på en mask åt skinnälingarna i bäcken därhemma,
där vid Lillaå, för som du vet så är jag födder i
Åbackastugan där. Och sen för resten, så vete la den onde, hur
jag skulle varit funtad, om jag skulle kunnat glömt min
förste abborre, för det blev, må tro, ett jädens reveny, när
jag hade fått den.

— Hur var det då? sporde Skorva-Kristian.

— Jo, vänta, så ska jag la tala om et, sa Rackaren och
lade in en duktig mullbänk. Jo, jag kunde la vara sådär
vid lag en sjulåtta år då. Så var det en dag, som jag kom
ner med mitt mete ända ner till Storaå. Jag plockade upp
det ena tjoget skinnälingar efter det andra och släppte i en
gammal gisten bläckspann, som jag hade fått av mor, för
se, hon tålde, kan veta, inte, att jag stoppade älingarna
i rockalomman — det fick jag stryk för många gånger,
ska jag säga. Och du kan ge dig den onde på, att hon slog
rejält, när hon slog, vår mamma. Och jag slet gärna med
att dra denne spannen med mig, sen jag bara fick en, fast
det var ett ständigt besvär med att fylla honom, för se,
vattnet rann ut, så fort det hann. Men på detta lilla viset
så kunde jag hålla älingarna vid liv och titta på dem, så
länge jag ville.

Så när jag kom ända ner till Storaå, så gick jag upp på
bron där över Lillaå och ställde mig och tittade på löjorna,
som stodo där och stretade mot strömmen. Jag bjudde dem,
förstår sig, på en maskände, men de bara ryggade, när jag
dängde ut åt dem. — Jag hade, kan veta, inte så fint tyg,
som de ville ha. Skinnälingarna ä inte så noga på det.

Men så, rätt som jag stod där, så fick jag se en
sjuhelsikes stor abborre, som kom luskande upp för strömmen.
Ja, han var ända som en liten spädgris, tyckte jag.

— Tänk, om jag bara hade den! Då — — —

Han kom närmare och närmare och var inte rädd ett
pinal.

Så satte jag på en stor mask och slängde ut till honom,
när han kom så nära. Men han stod där bara och nosade
på denne granne masken och ville honom ingenting.

Då så hade jag hört talas om, att det skulle vara så
jädans bra att sätta på skinnäling levande och meta
abborrar på. Men då fick en ha en krok med hulling. Och det
hade jag med en gammal, som jag hade bytt mig till av
mjölnarens pojke för — jag minns inte nu, vad det var,
han fick igen. Men så mycket var det, så jag band på denne
kroken och trädde på en skinnäling, så gott jag kunde, och
så slängde jag ut till abborren igen. Han kom genast. Kors,
vad hjärtat hoppade i bröstet på mig, när jag såg honom
gapa efter älingen! Och så som metestången hoppade i
näven på mig!

Han slök. Och jag till att dra.

Men det var en best — jaja, han vägde också över en
mark, när han kom på betsmalskroken. För ser du, jag
hivade allt in en till slut. Men strängt var det. Jag fick
släppa stången och springa ner för brinken och vada ut
efter både metetyg och abborre. Då hade han kimmat ut
sig själv med att dra stången, så han var tämmeligen
maklig, när jag skulle lyfta'n i land. Och du ska tro, jag var en
karl. Jag släppte'n genast i bläckspannen, för jag tänkte
först att ha'n levande med mig hem, ser du. Och
skinnälingakräken blevo så rädda, så de sprätte ut ur spannen
på alla kanter, snart denne store guffaren kom nerdängande
till dem.

Men så måtte jag allt ha upp en igen och hänga'n på en
kvist, när jag skulle bära hem en, eljes så kunde la
folk inte se, hur pass duktig fiskare jag hade varit.
Skinnälingarna slängde jag i ån, så många jag hade — det var
la inte värt att visa, att en drogs med sådan dålighet nu,
när en hade varit karl till att hiva upp en stor abborre.

Så gick jag runt, hele långe vägen igenom byn, i stället
för att gå gent, som inte var tredjedelen så långt hem, och
trallade och sjöng så högt, så alla människor skulle vara
tvungna till att ge akt på mig. Och allt vad pojkar, som
fanns i gårdarna, så voro de, förstår sig, ute och fingo se
och tramla om min abborre. Och vad det kom ut många
med metestänger i Storaå den dan! Men inte den onde
fingo de nån sådan där stor sålare som jag.

När jag så änteligen kom hem till mor, så blev hon då
riktigt glad för den store abborren, det förstår sig. Och det
var, min liv, förste gången, som hon nånstingen berömde
mig för mitt fiske. Eljes så bara skällde hon, för jag gick
där nere i ån och vätte ner klarna och för jag drog hem de
usle skinnbukarna, som ingen människa kunde gitta varken
rensa eller koka.

Sa tog hon abborren och hängde'n på betsmalskroken.
Och han vägde, som jag sa, väl en mark. Sen så bar hon
ut en på stenen vid köksdörren och skulle till att rensa
honom. För hon tänkte genast på att salta och gömma
honom till om söndan, så far kunde få vara med till middan
och smaka på'n, för eljes om vardarna gick far, kan veta,
på dagsverke borta på herregården. Ja, hon glunkade till
och med om att se efter, om hon inte kunde pilla upp några
nya jordpärer i landet, för det var justament vid den tiden,
som poteterna började bli tageliga. Och det riktigt
vattnades mig i munnen, när jag tänkte på allt detta härna rara,
som vi hade i väntan, för det jag hade varit en sådan duktig
fiskare.

Ja, jag tyckte då, att jag hade aldrig varit en sådan karl,
som jag då var.

Så fick hon sig en gammal kniv och skulle till att skrapa
av honom fjällen. Men de sutto hårt utav jäden, för se,
de hade la torkat fast än värre i solsteket på den långe
hemvägen. Hon skrapade rejäla tag, men det var lögn, att
de usla fjällen ville släppa. Och inte förstod hon sig på att
fjälla abborrar heller, det kunde jag gott begripa, för jag
tror då bestämt, det var den förste, som hon nånstingen
försökte sig på.

— Det var en rälius att fjälla! sa hon och var nästan
led på hela kalaset.

Jag hade la aldrig fjällat nån abborre, jag heller, men
jag har inte varit så värst dummer av mig, utan begripit
mig på lite utav vart, antingen jag då har varit med om det
förut eller inte. Och därför så sa jag:

— Om I början vid stärten, sa jag — för jag gjorde
mig så fin i munnen, jag kunde, så går det kanske lättare,
sa jag, när jag såg, hur hon skrapade på, härs och tvärs,
och inte fick av knappt ett endaste fjäll.
Men mor var häftig av sig och tålde aldrig, att vi ungar
lade oss i hennes göromål.

— Ska du lära mig att fjälla abborrar? sa hon bara,
men det låtte tämmeligen skarpt.

— Nää, sa jag så lent jag nånstingen kunde, för jag såg,
att hon var inte riktigt god längre.

Så klämde hon då till rejält på skarpen med denna
fjällningen. Men som hon strök till som allra värst, så rände
hon tummen imot den vasse kanten på ganelocket och det,
så att bloden kom.

Jösses! tänkte jag.

Och käringen blev också så tändande galen, så hon tog
abborren och smäckte till mig mitt i synen med honom,
tag på tag, och det var då en guds lycka, att hon inte rent
stack ut ögonen på mig med de vasse ryggsylarna på
honom.

— Jag ska ge dig, ditt leda liv, för du drar hem sådan
uselhet, som en rent ska fördärva sig på, din rackareunge!
skrek hon. Gjorde jag rätt, så skulle jag riktigt karda dig
i synen med detta härninga usla fiskaaset. Och drar du
hem en abborre till, så slår jag både armar och ben av dig.
Kom ihåg det, ditt leda liv!

Därmed slängde hon min store granne markabborre på
sopedyngan och sprang in i köket och slog i köksdörrarna
efter sig, så det skräll i hela hyttan.

Jösses! Jag tyckte rent, det var, som om de hade slängt
mig ut ur himmelriket och ända ner i det rödaste rickarum.
Det sved och värkte i synen så — för hon hade jagu
kardat mig ordenteligt nog, som hon gjorde.

Men då så gav jag mig också den onde på, att om jag
så fick ett helt lass med abborrar, så skulle då, min själ,
aldrig hon få se en fena av dem. Och inte fick hon heller.
Hon slapp att sticka sig tidare, men så slapp hon också
att smaka på dem. Och abborre är, min liv, den bäste och
fastaste fisken, till visse om en saltar på honom och låter
honom ligga litet, innan en kokar'n.

— Tst! Nappa't inte för dig, Kristian? Jo! Nu komma
de. — Håll nu käft, Kristian!



OM KRÖPLINGE DÖVE SOCKNAPÅG
SÖREN OCH HANS BÄGGE
KLOCKOR.

I Kröplinge hade de en socknapåg, som hette Sören,
men de kallte honom nästan aldrig annat än Den döve.
För döv var han, så de fingo ända storbasuna i öronen på
honom, när de ville, han skulle höra ett ord, på ställena,
där han var. Och det, tyckte Sören, var ända bra, för på
det viset så slapp han att ta åt sig allt, vad lett och
försmädligt som sades.

Byapojkarna abbades alltid med honom och gjorde
honom alla möjliga hyss. Men så voro flickorna så mycket
snällare vid honom. Och hade han bara velat, mente han
tro på, så kunde han fått gifta sig både med Inger i Hult
och Johanna Petternilla i Ås och Lena i Skogsgärde och
Anna i Trulsagård och alla de andra åbodägerna där, som
varit både granna och rika. Men han hade aldrig velat
skaffa sig stillastad, för se, om han hade tatt en, så hade
han, kan vela, gjort alla de andra harma. Då var det bättre
att vara god vän med dem allihop. Och därför så fick han
ha det, som han hade det, så dåligt det än kunde vara ibland
att gå omkring så där på socknen och få hålla till godo
med vad de slängde åt honom på ställena. Men voro de
dåliga imot honom, somliga, så voro andra så mycket
godare, så det var alltid ett ombyte. Och till slut så var han
så vander vid detta kringvandrandet i bygden, så han skulle
knappt kunnat tänka sig nånting så konstigt, som att bli
stilla på ett ställe — då skulle han bestämt kommit till att
längta.

Och så var han ju aldrig ensam, vart han då gick och
var han var, för han hade ständigt sina två bästa vänner
med sig. Det var hans bägge klockor. Han hade köpt dem
i ungdomen för de styvrarna, som han hade tjänt sig med
att göra extra handräckningar på ställena. Den ena låg i
hans högra västalomma, den andra i hans vänstra. Den ena
var av gubben Paris, den andra var en vadare, som gubben
Londón hade stått för att göra, och de bägge gubbarna
skulle vara de bäste klockemakarna i hela världen.

Nog var det sant, att de gingo lite skrabbigt på de sista
åren, dessa klockorna, så Sören fick ge Kröplinge
klockemakare nästan allt vad styvrar, han kunde nå och klå, bara
för deras ansning; men ändå så skulle han då inte velat
byta bort dem för de bästa och de grannaste guldklockor,
så kära hade de blivit honom.

Ju äldre klockorna blevo, dess sämre gingo de och dess
mer kostade de i ansning, så till sista byte så hade han
inte råd längre varken att skaffa sig blanksmörja till
stövlarna eller att låta stärka sin halskappa bara för dessa
klockornas skull. Och det kändes allt lite svårt, det, för i
Sörens unga dar så hade då ingen kunnat visa sig på
Kröplinge kyrkebacke med så blanka stövlar och med så vit
halskappa som han. Och han hade sin tro för sig, att det
var justament därför, som alla dägerna hade varit så galna
i honom. Men nu fick det la vara, som det ville, med både
stövlarna och halskappan och dägerna, bara klockorna voro
i gott lag.

Näst klockorna visste Sören ingenting roligare än bröllop
och begravningar. Vid alla sådana högtidligheter var det
då lika säkert att få se Den döve som själve prästen. Inte
för det, att han blev bjuden, men han passte alltid på och
hållde sig framme, så att han fick med av fägnaden. Och
han beklagade sorgen presist lika lätt som han gratulerade
brudparet och alltid på sitt egna vis. Ja, jag glömmer la
aldrig hans ord till Johannes i Attarp, när han hade mist
sin kvinna. Den döve träffte honom en tid efteråt och så
sa han:

— Det var rälia kedsamt, att din kvinna skulle gå och
hänga sig. Men jag fick två supar på begravningen, det
var bra!

Alltid sällade han sig till själva likföljet och gick vid
sidan om de sörjande. Och det fick han la gärna, så länge
han bara hållde sig hel och fin. Men sen han började bli
lasig och lortig, sen så lockade de honom helst bort undan
med en sup, för han inte skulle skämma ut laget. Det
nyttade till ingenting, fast han själv trodde det, att han
hade en klockekedja till var västalomma, när han inte var
finer nog för resten.

Ja, nu var den döve socknapågen Sören gammal och grå.
Han hade just fyllt sitt tredje och sjuttionde år — han var
född i jordpäreplocketiden, mer visste han inte själv om
den saken. Men han var pyrig ändå och glad, så länge han
fick gå ikring i stugorna. För, som sagt, voro de litet svåra
och snåla imot honom på somliga ställen, så voro de så
mycket snällare på andra. Men se, pojkarna, de blevo allt
värre och värre, ju äldre han blev; de kunde aldrig få syn
på Den döve, utan att de skulle skoja och leva med honom
på alla de upptänkeliga sätt och vis. Och han slog och
slängde efter dem och hoppade och for som en stolle för
att hålla dem ifrån sig. Men underligt var det i alla fall,
för det såg ändå ut, som om han nästan hade trivts bättre
på de ställena, där de hade desse pojkarna, än där de inga
hade. Kanske var det för det, att pojkarna voro de enda,
som nu längre brydde sig om hans bägge klockor. För om
de så hade gjort honom aldrig den förargelsen, så blev han
genast mild igen, bara de tecknade till, att de ville titta på
klockorna.

Men så blev det en annan ordning där i socknen.
Fattighjonen fingo inte längre gå omkring på ställena, utan nu
så skulle de auktioneras bort till dem, som ville ha dem för
den minsta betalningen.

Då passte Rackare-Nils på och ropte in Den döve för
tio riksdaler mindre om året, än vad någon annan ville ta
honom för.

När Sören fick veta detta, så ville han hellre gå i ån
än att flytta till Rackarens. Men hur de krånglade med
honom, så fingo de honom ändå dit till slut.

Rackaren blev la inte den nådigaste husbonde, en kunde
ha. Till en början så var Sören trilsk och ville inte äta vad
dålighet, de satte för honom där. Men Nils hade en duktig
ekepryl, som hade en rent förunderlig kraft att ge Den
döve abetit till maten. Och Rackarens ungar hittade på allt
möjeligt rackaretyg för att pina och erra upp honom. Och
han, kräket, torde inte blåsa på dem, för då fick han genast
Rackaren på sig. Och de uslingarna hade inte en gång nån
respekt för hans bägge klockor.

Då gick Sören ut i bygden och klagade på Rackarens.
Men när Nils fick veta det, så hojade han i Den döves öra
så högt, så en gråsten skulle kunnat hört det, att om han
fick spörja till, att Sören hade varit ute och skällt på honom
en gång till, så skulle han då prygla honom, till han blev
så len som en jordpäregröt. Och så vaktade de honom sen,
så han ingenstäds kom.

Men när det led inpå julen, så bad han Rackaren så väl,
att han skulle få ge sig bort till de gamla goda ställena
i bygden och hälsa på. Han skulle varken skälla, ej heller
skulle han be om nånting, men han var så säker på, att om
bara han viste sig, så skulle de genast plocka till honom
av allt gott, de hade, så att det kunde förslå både till honom
själv och till att fägna Nilsa med. Ja, då så fick han la gå.
Och det slog in, som han hade sagt, för alla ville, kan veta,
fägna den gamle socknapågen — så han hade två
kvartersflaskor med brännevin och en hel påse med julakakor och
pölsor och en mängd annat gott och rart med sig hem till
Rackarens.

Och där blev kalas, ska jag säga. För både Sören och
Nils och Johanna Petternilla och ungarna så åto de sig
sprängmätta till middag på julafton av detta goda, som
Den döve hade haft med sig ur gårdarna. Ett kvarter
brännevin söpo de också ut. Och ändå hade ju Sören ett
helt kvarter igen och ett halvtjog julakakor och korvar och
juläpplen och så därtill ett julaljus, som han hade fått i
Hult av själva Inger där.

Om julakvällen så satt han vid sitt eget lilla julabord på
träsoffan där borta vid dörren och gladde sig åt all denna
härrligheten, som han nu hade framför sig. Där lågo
julakakorna i hög och korvarna ovanpå högen och så alla
juläpplena runt ikring. Och julaljuset stod så grant i den
utsupna kvartersflaskan och brann, och på var sin sida om
ljuset lågo hans bägge klockor, Paris till vänster och
London till höger, och bägge skraltade på och gingo.

Vid kvällmaten så fick Sören sitta med till bords och
äta både blötfisk och vitangröt, så mycket han nånstingen
orkte. Och Rackaren hällde i honom både fiskasupen och
grötasupen och sticksupar däremellan, så Den döve var så
välmående, när de skulle stiga upp ifrån bordet, så det var
med napp och nöd han orkte bort till sin soffa.

Så lade de sig att sova. Och Den döves ljus fick brinna,
för en bör alltid ha ljus tänt i stugan om julanatt.

Så om ottan, när Johanna Petternilla var uppkommen
och skulle bju Nils på julagöken — de måste, förstår sig,
upp tidigt för att komma med i julottan — så tyckte
Rackaren, att hon kunde gärna väcka Den döve också med
en gök.

Men när hon då kommer dit bort till soffan med koppen,
så är hon inte kropp till att få socknapågen vaken. Så tog
hon då hans julaljus, som stod där och flämtade och rök
med en lång skare, och skulle titta efter, vad det var med
honom. Då så fick hon se, att Sören var död. Han hade
visst inte tålt vid all den rara julatrakteringen.

Och underligt var det, mente Johanna Petternilla,
antingen hon nu hade drömt det eller hon hört det riktigt;
men det var ända, som om hon hade hört Den döve be till
vår herre då om natten, att han skulle få skiljas hädan nu
i julen medan han hade allt, vad gott han kunde önska sig,
och medan Nils var goder på honom. Och bägge hans
klockor hade stannat, men det var nu inte så underligt.

Så buro de liket ut i vedhyddan, för ungarna inte skulle
bli mörkrädda för Den döve, och gingo till julottan. Där
träffte de Inger Lena i Hålan, som var syskonabarn med
Den döve, fast hon aldrig hade brytt sig om släktskapen,
så länge han levde, och talte om för henne, att Sören hade
slutat sina dagar då om natten.

Då vinkade Inger Lena med huvet och sa det:

— Bara han kom väl bort!?

— Väl bort! tyckte Rackaren. Kom inte han väl bort,
så vete la hundan, vem som kan komma väl bort — han
hade en kvartersflaska, full med brännevin, under hoddan
och en julahög på bordet framför sig, så stor, så tio man
kunde ätit sig mätta av en.

Så det var ingen frågen om det!

Sen så skulle Nils försöka att sälja Den döves klockor
och få lite pengar till begravningen, för det stod la inte
till att få honom hederligt i graven för de usla styvrarna,
som församlingen ville släppa till, mente Rackaren. Men
där var ingen köpare att finna i hela socknen, för alla
visste ju, vad Den döves klockor dugde till. Utan på
tredjedan så måtte Nils dacka av till stan, till guldsmen för att
få sålt dem. Men han ville inte ge mer än silvervärdet, och
det blev bara tre riksdaler för Paris och fyra riksdaler för
Londón, för den var tjockare i boetten. Och för de
pengarna så köpte Rackaren både brännevin och kaffe och
socker och skorpor med sig hem till gillet, så Kröplinge
döve socknapåg Sören kom riktigt hederligt i jorden, tack
vare hans bäste vänner, de bägge klockorna. Och sen så
var det inte mer tal om varken Den döve eller om hans
bägge klockor.


OM DE GRÖNA BYXORNA.

Vi låta Svenborgs lede Nils Petter själv berätta.

— Mor hade vävt och låtit sy sig en grann gräsgrön
klädning till pingsten och av tygbiten, som blev över lät
hon på samma gång göra mig ett par byxor.

Jag vill säga oss, att jag var något stor i själen, när jag
om pingstdagsmorgonen kom ut till byapojkarna i mina
sköna gröna byxor. Och den gulgrönaste avund lyste också
fram ur vart ansikte. Där var heller inte en enda pojke,
som hade närmelsevis så granna byxor. Mor Olenas lille
Karl Johan och Nils hade anilinröda; men deras hade allt
varit med så länge, så att de började se urfällda och
schaskiga ut. Och jag svängde mig i stora vida ringar där på
byabacken för att riktigt kunna visa dessa byxorna.

Under tiden lade mjölnarens Anders och Smedsgårds
Kalle upp råd, hur de skulle ställa till det, så mina byxor
snart inte voro grannare, de än de andras. Och det var lätt
uppgjort, för de kände gott min oförvägenhet i lust och lek.

— Nu ska vi åka på stenar utför hallarna, tyckte de.

Jag var, kan veta, genast färdig och ville nu som alltid
vara den värste. De andra åkte försiktigt i småhallarna och
höllo sig stadigt på åkestenen. Jag valde den högste hallen
och åkte, så det osade gråsten långa vägar. Men det var
visst inte var gång, som jag kunde hålla mig fast på stenen,
utan lika titt så slant den undan, så att jag fick åka ner
på bara byxorna. Anders och Kalle prisade mig för min
åkning gång på gång och grinade, så att tårarna trillade
utför kälkarna. Och ju mer de skräppte med mig, dess värre
åkte jag. Men när åkningen var slut, så kunde också
pojkarna grina än värre åt ett par vita glasögon på mina gröna
byxor.

När jag så kom hem i stugan, så försökte jag nog i det
längsta att vända undan skavanken. Men mor, som allting
såg, fick snart syn på de vita hålen. Och då vankades det,
så pingstadag det var, en riktigt rejäl risbasta. Och sen så
måtte jag dra av mig de gröna och gå i de gamla lappade
vardagsbyxorna båda helgdagarna till ett rent spektakel
för de andra pojkarna.

De gröna byxorna fingo sina gröna klutar över hålen och
gjorde sen tjänst som söndagsbyxor. Men detta varade inte
länge, för snart så blevo både knäna och bakdelen på dem
så skamfilade och så lappade, så de voro inte det minsta för
goda till vardagsplagg.

Mor tröttnade till slut på att lappa dem och en dag så
sa hon till min stefar, Skomakare-Jon:

— Jag tycker, du kunde gärna ta och skinnbeslå Nils
Petters byxor, så sluppe jag att böta dem var evile endaste
dag.

Men far ville inte vara med om det, för se, han kände
sitt folk. Och det kan ingen hederlig halländing gå i
skinnbeslagna byxor. Det är bara småländingar, som bruka
sådana. Och han var då säker på, att de andra pojkarna
genast skulle kalla mig för småländing. Och det
skällsordet kunde vara mer än nog för att ställa till slagsmål på
slagsmål utan all ända. Men till slut så måtte allt far ändå
göra mor till viljes och sätta stora gula kalvskinnsbeslag
på de välsignade gröna byxorna.

Sen jag så, efter mycket prut och mycken gråt dragit
denna grannlåten på mig, så ville jag, förstår sig, inte gå
ut och visa mig för folk, utan jag blev sittande där inne
i stugan och bara funderade på, hur jag snart skulle kunna
bli av med dessa skinnbeslagen.

Till slut, så hittade jag allt på råd. Jag stoppade på mig
två stora granna sexstyvrar, som jag fått av far, och så
smög jag mig bortefter gärdesgårdarna till mor Olenas.

Där stodo den lille Karl Johan och Nils på gården och
huggde ris.

Det första de fingo syn på mina byxor, så ropte de på
en gång:

— Titta på småländingen!

Jag blev både harm och arg, men här var inte värt att
visa humör. Utan jag gick fram till dem och bad dem, så
grant jag kunde, att de skulle hjälpa mig med att göra slut
på de usla skinnbeslagen. Jag viste dem de stora granna
sexstyvrarna och sade, att de skulle få var sin, om de ville
hjälpa mig.

Jo vars, bara jag kunde säga, hur det skulle gå till, så
ville de gärna det, till visse när de fingo pengar, för det
hände minsann inte titt.

Ja, då tog jag de bägge hjälparna med mig bort till det
stora grovslipet och bad dem dra veven, så skulle vi snart
slipa av beslagen. Det voro de strax med om. De hade
bestämt gjort hela detta arbetet för intet, så roligt och
nymodigt tyckte de, att det var. Ja, de hade så roligt, så de
fingo hålla upp gång på gång med vevandet, bara för grin.
Men jag passade in till stenen med både knän och stuss.
Och fast det brände och sved i skinnet som bare elden, så
gav jag mig inte ända,  innan  allt kalvskinnet hängde i
flasor.

Karl Johan och Nils fingo sina sexstyvrar. Och de
gapgrinade, så länge som jag kunde höra dem.

När jag nu kom hem igen, så visste jag ju, att det tvunget
skulle vanka dalj av mor. Men det kunde knappt göra värre
ont än denna slipningen. Och jag ville då hellre ta hur
mycken stryk som helst, hellre än att gå i skinnbeslagna
byxor och skällas för småländing.

Jag passte på utanför och gick inte in i stugan, innan
skomakarna kommo ur häbbaret och skulle in och äta
middag. Då följde jag med dem.

Men mors ögon räckte till för allt och alla. Hon blev
snart var de sönderflasade skinnbeslagen och var genast
färdig att vilja ge mig, vad jag hade förtjänt.

— Har en sett på självaste den till påg! Har han inte
allt gjort kål på skinnbeslagen! Nu ska du då ha av ett
torrt eneris, tyckte hon.

Men när far och lärpojken fingo se, att jag varit karl
till att slita ut dessa småländingabeslagen på mindre än en
timmes tid, så kommo de i ett sådant grin, så de glömde
nästan att äta. Och far sa till mor:

— Du får la låta'n slippa stryk för denne gången. Jag
tror, han är mör nog, där du brukar slå, efter allt vad
han döjt, för att slita ut de beslagen, för det var gott
kalvskinn. Men aldrig beslår jag hans gröna byxor tidare.

Det sa far. Och som far sa, så blev det. Och därmed var
det också slut på de gröna byxorna.


SLÄDPARTIET N:o 2 I YXERED.

De hade haft ett riktigt schangtilt slädparti i Yxered,
där uppe i skogsbygden vid västgötagränsen. För se, det
var prästens och länsmannens och lantmätarens, som voro
tillställare. Och dessa hade fått med sig andra herrskaper
ifrån grannsocknarna, och så hade de åkt ut ifrån
länsmansbostället och tagit vägen upp till Kleva
gästgivaregård, där de rastade hästarna och drucko brylå. Detta
skedde på dagen före trettondeafton, det vill säga på elfte
dag jul, om en vill räkna riktigt.

Vid gårdarna efter vägen voro alla människor ute och
tittade på staten och de kunde la inte se sig mätta på de
blankfeta hästarna och slädnäten och slädarna och
herrskaperna i sina pälsar och hattar och kuskarna på
hundsvotten. Och så den granna klangen av bjällrorna!
Den lät då som det härrligaste spel i allas öron.

Andreas i Stubbakull var också ute med Anna Britta
och ungarna och tittade på detta granna slädpartiet.

— Det är allt dåligt, att inte en annan ska kunna vara
med om ett slädparti, sade Anna Britta.

— Jo, pina dö, vad du det kan få! sade Andreas och
grinade.

— Jo, jag tycker just, jag ser et, sade Anna Britta och
grinade, hon med. När du kör i slädparti, så blir det la sju
torsdagar i samma vecka, du, som ingen häst har.
— De ha la ingen häst, hina bönderna heller. Men sanna
mina ord! Till Knutadag så är det jag, som ställer till ett
slädparti, så de ska då aldrig ha sett maken till det i hela
häradet, det lovar jag.

— Då fån I la köra med stutar, mente Anna Britta.

— Ja, det blir justament, vad vi ska göra. Och vi ska
åka på drögar, om du vill veta't.

— Då åker jag inte med, tyckte Anna Britta.

— Nej, du slipper. Det är bara till ett stort besvär och
tynge att ha käringabråte med på drögen. Men du ska baka
pannekakor och gå i före med, dit jag bestämmer, och ta
imot oss, som åka på plasjér. Och det få hina käringarna
med göra. Så glödga vi brännevin och äta och dansa med,
om det kniper.

— Å, din stolle! Du pratar bara! sade Anna Britta.

— Jaja, det blir det, du får se! Har jag satt mig för
nåt, så sker det, till visse om det är nånting roligt, det vet
du, sade Andreas.

Det blev nu inte mer tal om detta. Men på näste morgon,
det var på själva trettondeafton, så tog Andreas på sig
kyrkekläderna.

— Vart tänker du dig hän? sporde Anna Britta.

— Jo, nu ska jag ut till gubbarna, vet jag, och tala med
dem om det därna slädpartiet, sade Andreas.

— Å, det blir la bara för att sanka supar! sade Anna
Britta. De ä la inte så galna heller, så de bry sig om dina
stolliga påhitt.

Andreas svarte ingenting på detta, han bara grinade och
gick sin väg.

Om kvällen, när han kom hem, så tog han hjälpesteg
och sjöng och hojade ute på gården. Han hade, kan veta,
varit på minst sina tio ställen och fått sig två gökar på
vart ställe och sticksupar att lägga emellan med. Se han
var gärna sedder och väl tagen, vart han kom, för han var
alltid så rolig och full av spektakel, denne Andreasen.

— Nu har du fått ärendet uträttat, det ser jag, sade
Anna Britta, när han kom inkryssande i stugan.

— Ja gu, har jag så, tyckte Andreas.

— Ja, tänk så många supar och gökar, som det har
vankats! sade Anna Britta.

— Ja, det med. Men jag trodde, du mente slädpartiet.
Det blir, du! Vi ä nio stycken, som ska ge oss ut på
Knutadag och köra till Gräshult, sade han.

— Kors i all min tid! Är det åtta till, som ä lika stolliga
som du! sade Anna Britta och slog ihop händerna. Du
narras la bara?

— Nej gu, det är bestämt, mente han.

Och bestämt var det, hur galet det än låtte i käringens
öron.

Knutadag om morgonen hade gubbarna ett faseligt schå
med att skrapa tallen och borsta stövet av stutarna och
att rusta drögarna i ordning. Och käringarna brassade i
spisen och bakte vafflor och pannekakor, så att svetten
rann av dem. Andreas hade varit på Kleva gästgivaregård
dagen förut och köpt en rejäl kutting brännevin — hela
tre kannor — och den surrade han nu fast vid den främre
hammelen på drögen.

Fram vid tiotiden på dagen började gubbarna komma.

Den förste, som viste sig på Stubbakulla gård, var
Kristian Långskank i Flisered, han som hade så långa ben,
så att han skrapade upp nya spår med träskonäsorna, där
han åkte fram skrevse över åkebrädan. Han hade de likaste
stutarna i hela nabolaget, och bägge voro de
krummelhornta och röda.

Den andre var Ryssen i Tubbared. Han var liten och
svarter, men domderade och levde obegripeligt, så snart
han hade fått sig litet i näbbet. Han hade ett par granna,
rödgrimleta stutar för drögen och dem skrek han alltid så
högt på: "ptro!" och "hit!" så en kunde höra långa vägar,
att Ryssen var ute och vändes.

Den tredje var Löken i Galtabo, smal upptill och tjock
nertill, så att han såg ut, som om han blivit skapter bara
till att sitta. Och därför så hade de la också styrt till, så
han fick sitta nämndeman år efter år vid tinget. Han var
nästan lika saktmodig och tåflig som hans hjälmete stutar.

Den fjärde var Sommarvanten i Klockebo, han som såg
ut, som om han frös, antingen det då var sommar eller
vinter. Han var la den gudaktigaste av dem allihop, för
hans tal var aldrig annat än "ja, ja" och "nej, nej", och han
var nu den ende, som hade kapprock utanpå pälsen och
häck och säte på drögen. Men stutarna hans voro
skrangliga och skrinda och skiftade i både brunt och gult av två
års gammalt hår.

Den femte var Linéus i Hörebo. Hans huvud var så vitt
och ljust av hår och skägg som ett rockahuvud, fullt av
blånor, och ögonen stodo så stilla i skallen som på en döder
fisk. Stutarna voro med ljuslätta, för de voro vit- och
gulbroketa.

Den sjätte var Petter i Sjösgärde och den sjunde var
Jöns i Ornakulla. De sågo ut, som folket gör mest, och det
gjorde deras stutar också, ja, det vill säga, det var
ingenting konstigt med dem.

Så till slut kom själve Kejsaren. Det namnet hade han
fått, för han hade ett så orimmeligt grant, rött, krulligt hår,
så det stod ända som en stor kejsarekrona ikring huvet på
honom. Ja, det var så vidlyftigt, så han fick aldrig stunder
till att reda och kamma det oftare än till de stor
högtiderna och så till Gunnarps marknad. Men det var   visst
ingen stränger herre, Kejsaren,  för de sa, att han tog
hellre stryk,  än han gav.  Och den,  som regerade däri
Svanås, det var inte Niklas, utan det var käringen, Anna
Stina. De kejserliga stutarna voro inte lika, för den ene var
svart och den andre var röd.

Andreas var ute på gården och tog imot den ene gubben
efter den andre, och krusa måtte han rent omänskeligt
innan han rådde med att få in dem i stugan, för de skulle
kan veta, ha sig en rejäl besk i pälsen, innan de gåvo sig
av i slädpartiet. Sen så kom kaffekitteln med fram på
bordet, så där blev gökar och det i mer än en omgång.
Under tiden fingo stutarna en tuss hö att styrka sig med
där ute på gården.

Käringarna hade allt varit framme i över en timmes tid
i Gräshult — fast de hade fått gå vägen dit och bära på de
stora mataknytena — innan gubbarna ens tänkte på att
stiga upp ifrån gökabordet där i Stubbakull. För se, hade
det varit svårt att få dem in i stugan, så var det, min liv,
inte lättare att få dem ut ej heller. Andreas steg upp gång
på gång och tog åt hättan, som om han ville ge sig åstad,
för han skulle ju vara som förstyret, han. Men gubbarna
låtte, som om de inte märkte't, de bara skålade och pratade.
Till slut så hade han la ändå lyckats få dem alla på benen,
utom Ryssen.  Den dånade och gormade som alltid och
klämtade med gökakoppen.

Då sade Andreas:

— Du, Ryss! Det är med dig ända som med Töringe
gris, sade han.

— Hur var det med den då? sporde hina gubbarna.


— Jo, sade Andreas, de fingo dra'n i öronen till hoen,
men så fingo de, min själ, också dra'n i rompan därifrå.
Gubbarna grinade, så de kunde ända sprängt sig, åt det
leda Ryssalivet. Ryssen steg upp och grinade, han med,
men han tyckte det, att Andreas var en dålig värd, som inte
unnade sina gäster att sitta vid bordet, så länge de ville.

Men på det lilla viset, så fick Andreas ut dem allihop.
Och så satte de sig på sina drögar, för nu så skulle, kan
veta, slädpartiet ta sin början.

Främst körde Andreas med brännevinskuttingen. Han
hade två granna, rödgrimleta stutar och en ny drög. Så
kommo de andra i den ordning, som de hade vänt fram
på gården. Kejsaren sist.

Till att börja med så gick det sakta och sekterligt.
Stutarna gjorde sig inte brått och inte gubbarna heller. De
vände sig om och pratade med varandra och grinade och
mackyrade — för se, de voro ju inte fastande, efter besken
och gökarna. Och folket ifrån gårdarna hade samlat sig
där på vägen vid Stubbakull, och de hurrade och hade tusen
gånger roligare åt detta slädpartiet än åt det fina, som
herrskaperna hade på elfte dag jul.

Föret på vägarna var la också det raraste, en nånstingen
kunde önska sig. Det hade regnat lite vätta och frusit, så
det låg en grann skare ovanpå snön. Och ändå var det inte
halare, än att stutarna gott kunde reda sig, så oskodda de ä.

Men snart så blev Ryssen otålig och ville, att det skulle
gå fortare. Han började att längta efter glöggen där i
Gräshult! Och så han till att hoja och ropa, att de skulle
köra på, de, som voro iföre.

Ja, då tog Andreas till hårsnärten, och så blev det fart i
stutarna. De andra gjorde på samma vis. Och snart så gick
det riktigt "pänt", som Ryssen ropte, för se, han hade rymt
för slagsmål i sin ungdom och varit ett halvt års tid i
"Kongens by".

Men det stod inte länge om, innan Ryssen började hoa
och skrika, att det skulle gå ändå fortare. Och Andreas
måtte vifta på än värre med snärten. Och till sista byte så
bar det i väg, ja, ända som om de hade haft ett halvt tjog
sommarbremsar efter vart stutapar.

Så kommo de till Surdalen, som ligger där mittemellan
Stubbakull och Gräshult. Där ville Andreas hålla in
stutarna. Men Ryssen och Långskanken och allihop de andra,
ja, till och med Linéus och Sommarvanten, voro nu så
uppspelta och skreko och hojade, så stutarna torde inte sakta
på, hur mycket Andreas än smackade, utan det stod av
utför lidén utav sju sjungande gubbar. Där var en stor
isaralla. Stutarna blevo rädda, när de inte kunde få
fotafäste, så de satte rompan i vädret och lade av i fullaste
sken. Och så slängde det av utföre med detta slädpartiet
så fort, så att herrskaperna hade då inte åkt med halve
den farten, fast de hade hästar att köra med.

Karlarna kunde nu inte längre styra. Drögarna hoppade
i glufforna där, så det knakade i både ekrar och hamlar.
Och brännevinskuttingen riste sig loss och rullade utför
backen just i detsamma, som Andreasa stutar vredo av åt
höger och välte i landsvägsgropen. Där lågo nu både
Andreas och drögen och stutarna med. Långskanken måtte,
förstår sig, vrida av åt vänster; där välte han i gropen. Och
så välte de undan för undan allihop utom Kejsaren. Han
hade saktat på sina stutar i god tid, så när alla de andra
lågo där nere i liden och kravlade, så höll han som en riktig
kejsare stilla och förnämt där högst uppe i backen och
tittade på.

Andreas fick ett igensvullnat öga och skrapade skinnet
av näsa och käkar och av nävarna med. De andra gubbarna
fingo la sina skråmor, de också, men som väl var, så bröt
ingen varken nacke eller ben av sig.

Ryssen var den, som först kom på fötterna. Han släppte
sina stutar och så han ner till Andreas för att se till, hur
det gick med brännevinskuttingen.

— Den är där nere! sade Andreas bara och pekte neråt
dalen.

Ryssen ända stod på huvet utför backen för att rädda,
vad räddas kunde.

Men när han änteligen fick tag i kuttingen där nere, så
lade han i att svärja, så det hördes ända upp till Kejsaren.
Och det var la inte att undra på heller, för kuttinggjordarna
hade lossnat vid stötarna där i liden, och allt brännevinet
var utrunnet.

Allihop, både Andreas och de andra, blevo så leda på
alltihop, när de fingo höra, att kuttingen var tom, så de
kunde ingenting säga utan bara svuro.

— Ja, tvi den onde! sade Ryssen då till sist. Ha vi inte
brännevin, så ha vi, min själ, inte heller i Gräshult att göra,
utan då kunna vi lika så gärna köra hem igen, varn
till sitt.

Ja, det tyckte la de andra med.

Och nu så körde Kejsaren i före på hemvägen och han
åkte. Men alla de andra, som hade vält, voro så leda på
hela skjutsen, så de gingo ijämte stutarna och körde.

— Käringarna, få la själva äta upp sin förning och laga
sig hem, när de vilja, sade Andreas, när de voro komna
mittför Stubbakull igen. Adjö med oss! tyckte han sen och
ville vända fram till sitt.

— Nej, vänta du mans lite! ropte Ryssen och så sade
la han, vad både han och de andra tänkte: Hör du, Andreas!
sade han. Nu har du la fått et, som du ville — efter allt,
vad du pratade och gick på, innan du fick oss ut på det
härna. Men det gick på ett dåligt vis. Med stutar ska en
köra lass, men inte köra i slädparti.

— Å, du kunde hojat och skojat lagom, så hade allt
gått bra! Du fick et ju aldrig till att gå fort nog. Det var
din skull, att det rakade åt helsike, tyckte Andreas.

— Ja, sade Ryssen, det kan la vara. Men ska jag åka
med i slädparti, så ska jag åka på plasjér, och ska jag åka
på plasjér, så ska det, ta mig fan, gå undan.

— Ryssen har rätt, tyckte de andra.

— Ja, då så får han la ha rätt, sade Andreas. Men så
går det, tyckte han, när en vill väl och gör illa, vill ha
välling och kokar kål.

Därmed var det slut på detta slädpartiet N:o 2 i Yxered.

Men när Anna Britta kom hem igen med
pannekakeknytet, så klämde hon inte till att skälla på sin Andreas,
för hon var en snäll och förståndig kvinna, Anna Britta.
Hon sa bara:

— En ska aldrig härma herrskapsseder, när en inte har
herrskapsdon.


NÄR ÅSKAN GICK.

Det var i den gamla tiden, mitt i själve den bäste
hötorken, som detta hände sig.

Solen blakade in genom söderfönstret i Glimminge
gästgivarestuga och lyste på grannlåtsherarna, som hade
samlat sig här och höllo ett lustigt hus. För se, desse
stamgästerna här, de gåvo la höet sjutton hakar — därför att
de intet hade att hösta.

På var sin sida om bordet vid söderfönstret, mitt i
solblaket, sutto Lore Knalle och Tratta-Lars och spelte
stackhynda, så svetten lackade av dem och bordskivan hoppade
under knogarna. Både trumfar och lankor gjorde stora
svängar, så att det ända ven i luften, innan de slogo i
bordet.

— Ta den, ta den, ta den! ropte Tratta-Lars med högre
och högre röst och slängde upp trumf på trumf, allt högre
och högre, tills de togo slut. Hit med gökarna, gästgiverska!
Lore Knalle fick hyndan.

— Gapa lagom, Lasse Tratt! Det var la väl inte du
fick a, för då hade vi la inga gökar fått. — Ekel pintar,Ekel pintar, jag betalar (knallspråk).
ropte han och nickade förstånd åt gästgiverskan.

Ute på golvet gjorde båtsman Halling sina tempo,
dansade engelska och sjöng och tjoade:


"Kila på sissan och hia och dra!
Här skon I se, att dansen går bra!
    Tjo!"


Nu stante han och räckte ut sin högre långefinger mot
Rackare-Nils, som satt där på den nederste bänkänden vid
dörren och mumsade ihop mullbänken, som han justament
nu hade lagt in.

— Räta mig den, sa Hallingen, så bjur jag på ett
kvarter!

— Det vore en billig sak, tyckte Rackaren på sitt vis
och spottade åt sidan:

— Kom då! ropte Hallingen.

— Hahaha! grinade Rackaren försmädeligt. Ack, du
store, om jag tore! Ack, du lille, om jag ville!

— Kom! skrek Hallingen och så sa han: Upp med dig,
Johannes, så få vi dra över din axel! det sa han till
Godstunten i Backastugan, som satt på den andre änden av
bänken, med jumfrubläckan i ena handen och ekekäppen
i den andra.

Godstunten grinade, satte försiktigt ifrån sig bläcka
och käpp och ställde sig nu mitt på golvet och knäade.
Hallingen ställde sig bak, Rackaren frammanföre.

De krokade ihop långfingrarna och makade, under stort
kiv och väsen, ihop händerna på Godstuntens axel. Se
så då!

— Dra, Rackare!

— Nej, dra du, båtsman!

— Ja, så skaaa — — —

Han drog allt, vad han orkte, Hallingen. Och Rackaren
grinade nog illa, men gav sig inte, för han var inte vek
i fingerkrok, Rackaren.

Men så gjorde Hallingen en hastig tjuvknyck, så att
Godstunten hållde ända på att sätta sig, och då så rök
Rackaren upp, men släppte så fort och så illmarigt, så
Hallingen satte storänden i golvet och slog toppänden bakut
i spiskanten, så det skrall i spisen. Jaja, både skallen och
spiskanten så hållde de, för bägge voro av gott matrial,
skallen var la en äkta hallingaskalle och spiskanten, den var
av gråsten. Men Hallingen blev i alla fulla fall så toppande
galen, för Rackaren släppte så där illmarigt, så han ville
ända på honom och slåss. Och så mycket gav han sig då
turoma på, att Rackaren inte skulle få lukta på hans
brännevin en gång, när han bar sig så jäklaktigt åt. Och
där var ett faseligt kält och kiv och buller och brike där
i stugan, innan de andre kunde få dem något så när goda
igen.

Nu kom där nya karlar in, som skulle hänta
slåttabrännevin. Och när de voro komna till krogen, så skulle
de kan veta ha sig en styrkare där med. Där kom Göken
i Sjö med flöjtarösten och den kluvna näsan och Dabben
vid Dämmet med klumpfoten och Baselisken i Boarp med
de ärggröna ögonen och den gnisterröde hakekransen.
Och dess fler där kommo, dess värre blev bläckandet och
dess värre surret i stugan.

Och Dabben hade knappt fått in sin jumfru, innan han
sa om, vad han sagt hundra gånger förut. För han klappade
Baselisken på armen och sa till de andre, med tårarna i
ögonen:

— Denne härne Johannes i Boarp har jag allt stort skäl
till att tacka. För det var han, som lärde mig att tugga snus,
och det gör verkeligen halva ruset.

På det lade de in en ny mullbänk, som Dabben bestod.
Och alla de andra så hållde de med Dabben och prisade
Baselisken, så de ärggröna ögonen tindrade, ja, ända som
stjärnorna på himmelen och det sprakade som ikring en
katt, när han strök sig med näven på den röde hakekransen.

Nu var där nån, som öppnade dörren. Och in steg den
gamle Holger Kältring, med kroket rygg och tiggarsäcken
över axeln. Han satte sig på den sämrige stolen längst nere
vid dörren och axlade ner tiggepåsen ijämte stolen. En
kunde gott förstå, att han inga pengar hade "på sig", för
han satt där en god stund, utan till att beställa fram så
mycket som en liten stubbe.

Men så lät han upp sin mun stillsamt och saktmodigt:

— Det finns väl inte nån beskedelig människa här, som
vill skänka en gammal fattig vandrare en sup? Jag har inte
haft en tår brännevin inom mina tänder, som jag inga har,
på åtta dar.

— Det är du, Rackare, som är närmst till att bestå på
Holger — för profasjonens skull, tyckte Hallingen och
gapgrinade.

Alla de andra grinade med, utom Rackaren. Han teg.

— Jaså, du nänns inte att bju en yrkesbror på en sup.
Då kan jag göra't, sa Hallingen, när som inte
Rackare-Nils gjorde nån min av att vilja ta fram mysslingarna, och
därmed så slängde han en treskilling på skivan till en sup
åt gamle Holger.

Och Tratta-Lars gjorde genast en liten ändring på sin
gamle evinnerlige visestump och sjöng:


"En sådan levnad kan ingen klandra,
Att supa brännevin och bjuda andra."


Kältringen tog sin sup i småklunkar och hållde sen ett
långt, långt tacksägelsetal till krigsmakten till sjöss, som
varit ute ibland folk och lärt sig att både leva själv och
låta andra leva.
Och surret och bläckandet gick på allt friskare och
friskare där i stugan.

Under tiden hade leda svarta moln stigit upp vid den
östra himlaranden. De bredde sig ut allt mer och mer över
himmelen. Solen förmörkades. Åskan mullrade så smått,
på avstånd. Hon kom allt närmare och närmare. I ett nu
blixtrade det till, så att det vitnade i stugan. En skräll, så
fönsterna skallrade och bläckor och glas hoppade på skivan.
Och så blixt på blixt och skräll på skräll — orimmeligt!

Det blev tyst med surret i gästgivarestugan, och
bläckorna sattes varligt på skivan. Lore Knalle lade först
ihop kortleken, så stack han honom i innerfickan på rocken.
Men när skrällarna blevo ändå förskräckeligare, så tog han
upp honom igen och slängde honom in i spisen, där det
ingen eld var nu i sommarens tid. Tratta-Lars satt på sin
stol och höll bägge händerna för ögonen för att slippa se
blixtarna. Rackare-Nilsen satt tyst på sin gamle plats och
bara klämde hårt på mullbänken. Hallingen stod där styv
som en frusen krokedill där framme vid spisen. Göken och
Dabben och Baselisken hade satt sig ner, var de kunde, och
bara gapade och stirrade rätt fram. Gamle Holger Kältring
skakade på sin stol och hållde sin gamle ullhatt med bägge
händerna för att inte släppa honom.

Nu kom regnet, så stritt, så var droppe smattrade allt
värre än den andre. Men vad var la det imot desse
åskeskrällarna, som slogo i varandra, så den ene hade inte
dånat ifrån sig, innan den andre tog i.

Slåttafolket kom fram ur ängen, sakta och högtideligt,
för att söka skjul — en får aldrig springa i åskeväder —
och barnungarna voro med, de kröpo tysta intill
gästgiverskan som kycklingarna intill hönan.

— Det var ett herrans väder! sa gästgivarmor, och
hakepåsen ända skalv på henne. Det är som på världens ytterst
dag. Jag tror, det blixtrar i alla världens fyra hörn. Vi
fåm läsa!

Det blixtrade och knallade, så allt gick runt i stugan

Kroggästerna skubbade på sig litet till tecken, att de
hållde med gästgiverskan, men voro så tysta som
träapostlarna i Glimminge gamla kyrka.

— I fån hänta hit böckerna! sa gästgiverskan till barnen.

Och barnen in i stugukammaren efter allt, vad de kunde
få tag i.

Lore Knalle nappade till sig Lille Kämpe, Tratta-Lars
fick Pontoppidan, den var störst. Och så delades där ut
guds ord, testamenten och katekeser och bibliskor, till
allihop där i stugan, utom till Holger Kältring, till honom
fanns där ingen bok igen.

Då jämrade han sig och sa:

— Ska jag då ingenting ha att fri mig med?

Då sprang gästgivarens lille Anders in i kammaren igen
och hänte sin abcätta och flydde Holger. Och Holger slog
upp den sista sidan med tuppen uppochnedpåvänd och
tittade stritt på den. Läsa hade han ju aldrig fått lärt sig,
men boken skulle la ändå göra, vad hon kunde, bara han
hade henne i hand.

När Rackaren, som satt näst intill Holger, fick syn på
den uppochnedpåvände tuppen, så var det inte fritt, än där
gick likasom en liten gliring över hans ansikte, men han
grinade inte riktigt — det var här för allvarsamt till.

För åskan skrällde ett i ett, så det ända rungade i stugan.
Och det lyste och sprakade ifrån alla de streck och kanter.

— Lovisa, läs i psalmeboken! mante gästgiverskan så
andäktigt. Slå upp nummer 398: När åskan går!

Och lilla Lovisa slog upp numret och läste vers för vers.
Och när hon kom till tredje versen:


"Eldar skola luften tända,
fästet giva knall på knall,
när, vid tidevarvens ända,
domsbasunen höras skall,"


då blänkte det till igen, och det knakade i varenda fog,
som om hela huset skulle störtat in över syndarna där inne.

Lore Knalle hållde Lille Kämpe värjande över huvudet
och suckade fromt:

— Blir jag frälster ifrån detta, så tror jag aldrig, jag
tar i en kortlapp mer, ej heller jag lurar nån.

— En borde aldrig supa brännevin! sa Tratta-Lars och
huttrade, som om det varit i den kallaste vintern.

— Och aldrig leva galen och ryckas och tas, tyckte
båtsman Halling.

— Och alltid vara snäll, sa Rackare-Nils så menlös och
hällade på huvudet, som han eljes aldrig brukade.

Och Göken och Dabben och Baselisken suckade ja och
amen till allt, vad de andra sade.

Men gamle Holger Kältring skalv i hele sin kropp och
sa inte ett ord, för han orkte la ingenting säga.

Det var nu, liksom om åskan hade förtagit sig med den
siste store skrällen. Hon hördes nu inte mer på en bra
stund, och när hon kom igen, så var det bara smått rummel
och ingen blixt mer.

Lovisa lade boken ifrån sig på birån. Och gästgivaremor
tog upp bindet igen ur skötet. Och krogstugubbarna
började så smått att hämta sig ifrån sin ångest och bävan och
lade även de ifrån sig böckerna, den ene efter den andre.

Det var nu bara gamle Holger Kältring, som satt där
likadant och huttrade och hållde abcboken med bägge händerna
framför sig, med tuppen uppochnedpåvänd.

De andra började röra på sig så smått och skifta ett
ynka ord då och då sinsemellan.

Lore Knalle var den förste, som fick munlädret i
ordning. Han tittade på kältringen och sa:

— Jag tror, I än rädder för åskan, I Holger!

— Ja, sa Holger, men med ansträngning, ho ä, min själ,
farlig nog för den, ho vill åt.

Då gapade de till och grinade högt både Lore Knalle
och Tratta-Lars och Hallingen och Rackaren, och Göken
och Dabben och Baselisken grinade med, ja, själva
gästgivaremor så drog hon på smilebandet, så andäktig hon
nyss hade varit. Så nu var det slut med det allvarsamma.

Och solen sken in igenom söderfönstret i
gästgivarestugan. Och Lore Knalle klev bort till spisen och pillade
fram kortleken igen. Och Tratta-Lars gjorde sig i ordning
att ta imot en ny given och tittade långt åt skivan. Och
Rackaren lade in en ny mullbänk och bjöd både Göken och
Dabben och Baselisken på snus. Och allihop beställde de in
nya bläckor, till och med Tratta-Lars. Och Hallingen
började göra sina kast utåt golvet och sjöng brännevinsvisan:


"Ja, brännvin är ju en härrlig drick,
som gör människan glad och kvick,
blott man dricker efter skick
och inte krögarn var så dyrer.
Ja, tänk, om krögarn ville ge kredit,
stor kredit, lång kredit,
usch, vad folk då skulle strömma dit!
    Sjung fadiradiradiralla!"



OM HURU BÅTSMAN HALLING OCH
RACKARE-NILSEN PROCESSADE.

Aldrig hade la nån människa skyllt Rackare-Nils för
nån oärlighet. Och inte hade det varit lönt för nån att göra
det heller, för den hade då varit dödsens kattunge, om Nils
hade fått reda på det. För se, det var Rackarens ord, som
han alltid hade på läppen lika visst som fläbbsnuset: Fattig
är ja, brukte han säga, och det angår la ingen mer än
mig själv; man ärlig är jag, det kunnen I ge er jägarn på.
Och detta måtte var man tro, antingen han då ville eller ej.
Visst var det sant, att han låg nere i åarna och pulsade och
fiskade i andras fiskevatten, men det var ju gammal hävd,
så det behövde han la inte krusa nån för.

Men så en dag så råkade han då ut för ett sjuhelsikes
äventyr. Se, Nils var la ända som lite förveten av sig ibland,
det nekte han inte för, men så var detta också alltihop, som
han kunde ta sig på. Och då så ville han la inte heller
varken skämmas eller ta imot några stickord, för det han
hade roat sig med att dämma i bäcken till Sjönevads
ålkista för att kunna krypa ner i kistan och känna efter, hur
där var vulet en natt, när ålen gick. Men se, vaktkarlarna
där kunde la inte begripa, att en gammal karl kunde vara
så förveten, så han gav sig till att krypa ner i en sur ålkista
mitt i natten bära för ro skull. De kunde ju inte se i
mörkret, att det var Rackare-Nilsen! Utan när de trodde,
att han var väl nerkommen, så vräkte de undan dämmet,
så vattnet ända  forsade in i kistan. Och då var det en
Rackare, som klämde i att höja och ropa om hjälp för bara
livet. Då så fingo la karlarna dit och låsa upp ålkistelocket,
och så drogo de fram ålatjuven, som de trodde. Och för
det han inte skulle behöva få nån ryggmatist — det var
kan veta, på hösten och kallt i vattnet — så lenade de upp
honom tämmeligen ordenteligt med ett gott linjament, som
de bruka kalla för påkolja. Ja, det gjorde de.

Men se, desse karlarna blevo la ända skammande, när de
fingo höra, att det var Nils — åtminstone sade han det
själv. Se, han kunde ju visa dem tydeligt och klart, att det
inte var för nån levernets omsorg eller några bekymmer,
som han hade krupit ner i kistan; för han var inte sämre
karl, än han hade pengar på sig till ett helt stop brännevin,
som han också tog in på gästgivaregården och bjöd
vaktarna på. Därmed voro de också färdiga till att hålla med
Rackaren i det, som han sade, att det bara var hans usla
förvetenhet, som hade lockat honom ner i kistan. Och på
det lilla viset så var nu allting gott och bra igen. Och när
Rackaren därtill förklarade och svor på, att han gjorde den
största konst, han kunde, i Sjönevads ålkista och i ålen
med, så grinade la vaktarna åt hela denna paschasan.

Men så om Sjönevads marknad så står den gapige
Hallingen, båtsmannen, där mitt ibland folket på backen
och gapar och grinar, så Rackaren själv får höra på det,
och frågar, om de ha hört, att sjönevadsboarna ha fått en
ål på nio pund, med bindtröja och engelskskinnsbyxor och
träskor och håsesockar i sin ålkista. Och dessa människorna
grinade med, kan veta, så det var ända obarmhärtigt, och
tittade på Rackare-Nilsen — för se, sådana däringa

24O
historier gå snart ut över bygden, så det var la knappt en katt,
som inte visste, vem den store ålen var.

Det var skammeligt gjort av båtsmannen att peka ut Nils
på det däringa viset — för alla de supar och gökar, som
Nils hade hävt i honom, båtsmanskräket, när han inte hade
ett kronans rundstycke att köpa brännevin för, utan tiggde
och bad för bara livet att få litet att läka sig med, på de
tider han hade superäppen! Men så skulle han då ha
betalt kvitteras för det också, det gav Rackaren sig den onde
på, fast här på marknaden ville han la inte smutsa ner sina
händer på kräket, för det vore ju bara till att visa folk, att
han tog åt sig denna förbannade historian. Och därför så
grinade Nils åt niopundaålen, han med, så gott han kunde.

Båtsmannen fick la snart så mycken spandering för sin
roliga historia, så han orkte varken gapa eller stå på benen
längre. Och då så måtte desse frikostige spanderarna ta
hand om honom och bära honom in på Sjöatorpet, där han
hade haft sitt kvarter den sista tiden, medan han låg i
Sjönevads jordpäreland och hjälpte till med att plocka
poteter, för det brukte han alltid om åren. Se, han tyckte allt,
det var så rart att ha brännevinet på samma stället, som
han hade förtjänsten.

Ja, nu låg Hallingen i sin säng och sövde av sig ruset
i allsköns frid.

Men Nils gick där på marknadsbacken och var ilsk utav
turoma och bara grundade på, hur han bäst skulle bota
sin båtsman för gapandet. Vem han såg dra på munnen, så
trodde han, förstår sig, genast, att det var honom, grinet
gällde. Och då så måtte han ta sig en sup till att skölja ner
förtreten med. På det viset så fick han sig många supar,
för de ä la lätt räknade, som gå och truta och se trumpna
ut på Sjönevads marknad. Och till sista slut så blev han
så rasande, så han kunde inte styra sig längre, utan han
bort genaste vägen till Sjöatorpet och in i stugan till
Hallingen, som låg där ensam inne, för allt folket var, kan
veta, ute och tittade på marknaden. Så han upp med kniven,
Rackaren, och så gav han Hallingakräket ett ristande ifrån
tinningen och ända ner till hakan. Sen så lade han skåra
i skåra härs och tvärs över både näsa och käkar. Hallingen
vaknade, förstår sig, och klämde i att skrika, så gott han
nånstingen orkte.

Då kom där marknadsfolk inrusande vid detta skriket.
Och de fingo tag i sin Rackare och till att dalja om honom
riktigt rejält med både käppar och blypiskor och så slängde
de honom ut på backen. Sen så måtte de se om
båtsmansstackaren där — slå brännevin och strö snus i skårorna,
så de fingo stämt blodet på honom.

Detta var svinaktigt gjort av Rackaren, det tyckte alla,
som fingo höra det — gå in så där och ge sig till att skära
en människa, som ligger i sin döde sömn, i hennes egna
säng! Och därför så yrkade också alla på, att Hallingen
skulle stämma Rackaren till tinget för detta härna
nidingsverket, en kunde inte bättre kalla det, och det tyckte la
Hallingen med, när han blev så pass klar i huvudet, så han
kunde tycka nånting. Men eljes så är det justament
ingenting att hurra för att dra sådant där inför rätta, för en kan
la ändå inte låta bli att själv ge betalt för gammal ost,
när det passar sig, och på det viset så blir det ju bara
rättegång på rättegång och ett faseligt besvär för bägge
parterna.

Men folk teg rent inte av båtsmannen. Och en vacker
dag så måtte han då ge sig av bort till nämndemannen och
få skrivet en stämning och så lät han stämma Rackaren
riktigt och ordenteligt till tinget. Rackaren var arg, så han
kunde bitit svin, för denna stämningen. Men han hållde
sig rent för god till att gå och leta upp Hallingen i stugorna
och be honom ta igen henne. Inte gat han att krusa
båtsmanskräket, då fick han la hellre låta sin egen kropp slita
för vad han hade gjort, så hade han ingenting att tacka
båtsmannen för. Och sen för resten så hade han själv fått
så mycken stryk av marknadsfolket där, så han hade måst
ligga i åtta långa dagar. Men inte brydde han sig om att
stämma nån för det. Hum, stämma! Det kunna käringar
och orkeslösa gubbar göra — en karl skaffar sig rätt själv,
eljes är han ingen rätt värd.

Ja, tiden gick, och så kom höstetinget med Årstads härad
i Heberg.

Rackaren hade haft Johanna Petternilla till att rusta i
ordning en rejäl matpåse, med både fläsk och pannekaka
och grantabröd, och ett halvstop brännevin hade han köpt
i Sjönevad för att ha någonting att hålla uppe koraset
med.

Och Hallingen hade la krånglat med och skaffat sig en
matpåse, han också, fast den var inte så frack, för det var
bara en halv kaka rågbröd och en bit ost. Men se,
brännevin hade han då en rejäl flaska, som det gick mer än ett
halvstop på, för det var en sådan där gammaldags
potteflaska, som han hade fått lånat i Jutagård av gamle Ola
Jute. Och gubben hade allt fått släppa till brännevinet med,
om jag skall sanningen säga. Men så hade också
båtsmannen lovat med både hand och mun, att han skulle betala
igen det, så snart han fick ut sin ersättning för sveda och
värk av den lede Rackaren.

Rättegångsdagen om morgonen gav Hallingen sig åstad
till tinget, innan det var ljust en gång, han tänkte komma
ut före Rackaren, för han var rent lika nöjd om att träffa
honom på vägen — de hade, kan veta, bägge samma väg.
När han hade hunnit fram imot den förste milapålen på
hin sidan Sjönevad då i grålysningen, så fick han syn på
en karl, som hade slagit sig ner i vägagropen där vid
milapålen. Han undrade på, vad det kunde vara för en, som
satt där och vilade och styrkte sig, för han såg tydeligen,
att karlen hade flaskan framme. Men snart så kunde han
la se, vem det var. Inte var det någon långvägafarande,
som han först trodde. Det var ju själve Rackaren!
Hallingen skulle helst velat stannat, till den andre hade gett
sig åstad, men då hade det la sett ut, som om han hade
varit rädder för Rackaren, det var han nu inte och därför
så gick han också sin väg fram.

Han funderade på, om han skulle hälsa. Å ja, det kunde
han gott göra. Det var ju han själv, som tagit ut
stämningen.

— God morn! sade han sakta och bara halvhögt, när
han skulle förbi.

— God morn! hälste den vid milapålen.

— Sitter du här! sade båtsmannen, för han kände på
sig, att han måtte nånting säga.

— Ja, visst gör jag det. Det är ju du, som har ställt ut
mig! — Aldrig trodde jag, att jag skulle behövt att gå
sådana vägar. Tvi tusan! tyckte Rackaren och spottade.

— Nej, inte är det jag, som har ställt ut dig, mente
båtsmannen. Det är la du själv. Folk har inte tegat av mig,
innan jag tog ut den därna stämningen. Finge jag rå mig
själv, så skulle la hundan gå till tings och inte jag. Men
du var då en attan till att märka mig. Titta! jag ser ju ut
i synen som ett utskuret kistelock!

— Ja, det kan la vara sant, sade Rackaren och grinade
smått, när han synade sin båtsman. Men vad den onde hade
du framme att göra med den därninga — hum! —
ålahistorian där på marknaden att preka mig i näsan med. Du
skulle då hellre fått ristat mig både randig och rutig i
synen, hellre än att skämma ut mig på det viset.

— Ja, det kan la vara sant, det med, mente Hallingen.
Men jag tyckte, det var så inåt helsike roligt, så. Det var
ju bara på skoj, kan du la veta. Du och jag, som ha varit
så goda vänner och haft så mycket roligt ihop i ungdomen,
alltifrån det vi voro nävastora — inte ville jag göra dig nåt
ont! — För allt vad nöje, vi ha haft ihop både på skytteri
och nere i ån! Ja — för alla de halvstop, som vi ha fiskat
ihop till och supit ut ihop! sade han och satte sig ned ijämte
Rackaren vid milastolpen. Minns du, när vi bägge regerade
hele Köinge marknad, så det var inte en, som torde säga
hoj en gång?

Rackaren grinade:

— Ja, det var på den tiden. Hahaha! — Du gav
länsmannen en puff, du, så han satte sig mitt upp i Lille Molles
glashäck.

— Och du, du ryckte pulsången av själve
häradsdomaren i Jonstorp, så han skrek, så gott han orkte. Minns
du det? Han skrek: Han tog min prydnad! Men vad den
onde hade han med oss att göra? Han hade ingen trång till
att huta på oss, tyckte båtsmannen.

— Nej, han hade la så den onde heller. Hahaha! grinade
Rackaren. Och minns du den rike Dalaboen, som hade
varit fjärdingsman och som ville göra sig till där, minns
du, hur du dämde upp bränneribäcken med hans lekamen
och hur du skrämde honom till att ligga stilla där som en
sten? Du gav dig den onde på, att du skulle spjärna in
snuskammarstaket på honom, om han rörde en fena. Och
där måtte han ligga, ända till vattnet skvalade över honom.

Minns du, hur våter och skämmande han såg ut, när han
änteligen fick lov till att springa sin väg. Hahaha! Skål,
din rälius! tyckte han och tog sig en ärlig klunk.

— Tack! sade Hallingen och tog imot flaskan. — Ja,
nog är det skam så dumt, att vi ska behöva processa, vi
bägge, som ha haft så mycket fyr ihop, sade han sen, när
han lämnade igen flaskan.

— Ja, min själ, är det så, tyckte Rackaren med.

— Ja, jag skulle gärna ge hele processen tusan, bara en
kunde komma ifrå et med heder. Det kan du lita på. Men
vad tror du folk skulle säga, om jag lade ner processen
nu, efter allt vad de hade levat med mig och fört väsen,
innan de fingo mig till att börja'n. Då så toge de la huvet
av mig rent.

— Nej, det vore la synd om dig. Jag vill visst inte be
dig ta igen stämningen. Har en gett sig i lek, så får en hålla
strek. Men du blir la inte så värst stränger imot mig? sade
Rackaren.

— Å, det blir la väl med likstolen, bara folket får leva,
tyckte båtsmannen och drog fram sin brännevinsflaska.
Skål Nils!

— Tack! — Det är la roligt att sitta här på det härninga
viset, sade Rackaren, när han lämnade flaskan tillbaka.
Men, tyckte han sen, nu få vi allt tänka på att ge oss åstad,
så vi inte komma för sent fram till tinget, för det vore
harm, sade han och grinade illmarigt.

Ja! De stoppade in sina flaskor och dackade av vägen
fram. Och nu talte de om allt möjeligt gammalt roligt,
som de hade levt upp ihop. Så måtte de pusta igen, och
flaskorna kommo fram och maten med, först bara vid var
milapåle, sen allt tätare och tätare. Snart så började de
sjunga med. Och när de kommo fram imot Hebergs
hus, så gingo de arm i arm och raglade ifrån den ena sidan
på vägen och till den andra. Och de voro då så sams som
två fästefolk, desse bägge, så ingen människa kunde la tro,
att de hade nåt ouppgjort vid tinget.

Tinget var allt börjat. Deras mål roptes på, just som de
voro lyckeligt och väl inkomna i tingssalen.

Kärandeparten, det var, förstår sig, Hallingen, fick nu
tillsägelse av domaren att framställa sina påståenden.

Hallingen krånglade sig fram så nära domaren som
möjeligt. Så stod han där och bara grinade och hickade
i flera omgångar.

— Nå! sade domaren. Vad har käranden att andraga.

— Hick! Jag tror, jag ger jäden alltihop, sade han och
därmed så raglade han undan ett långt stycke till höger, så
att häradstjänaren och länsmannen fingo skynda sig fram
och stödja honom.

— För ut honom och sätt in honom, tills han har nyktrat
till! befallde domaren. Pliktar tjugufem kronor för
oskickligt uppträdande inför rätta.

— Stopp karlar! ropte Rackaren och blev elva befängd,
när han såg häradstjänaren och länsmannen släpa ut
käranden. Sätten I in Hallingen, så ska den onde ta er. — Släppen
Hallingen, säger jag! röt han åt länsmannen och
häradstjänaren.

Och när de inte ville lyda honom, så flög han på dem
och slängde först undan den ene av betjänte och sen den
andre. Sen så vände han sig imot domaren och knöt näven
åt honom.

— Hör du, din förbannade profet där, sade han. Tror
du, att du kan göra med hederligt folk, hur du vill, vad?

— och sätta in dem, så ska jag, min själ, visa dig, din
uslinge, att jag är inte den, som tål sjåsser. Kom nu, Halling,
så gå vi! Vi ge dem jäden!

Därmed fick han båtsmannen i armen och ville kånka
ut med honom.

Men se, då fick domaren mål i munnen och ropte, så det
hördes i hele salen:

— Sätt in dem båda två, till dess de bliva nyktra!
Svarandeparten Nils Person dömes att böta etthundrade
kronor för våldsamt uppträdande inför rätten och hot och
missfirmelse mot domaren.

Det blev nu ett faseligt buller och bång i en domaresal,
innan häradstjänaren och länsmannen fingo makt med
Rackaren. Båtsmannen orkade la inte göra så stort
motstånd, han var för fuller, men se, Rackaren, han slog ikring
sig och svor och levde som den värste kältring. Men så
måtte, förstår sig, folket, som stod ikring, ta och hjälpa
kronans betjänte, och då så brakade det ut i häktet med
gökarna, och där fingo de sen ligga och sova ruset av sig
till om kvällen, då de släpptes ut och fingo gå hem.

Så blev det slut med rättegången, utan både dom och
rannsakning.

Men när det var lidet en tid, så kom fjärdingsmannen,
och det var den starke Torsåsen, Johannes, och hämtade
både båtsmannen odh Rackaren med samma skjuts och tog
dem med sig in till Halmstads häkte på vatten och bröd,
för se, ingen av dem var karl till att betala plikten.
Båtsmannen fick fem och Rackaren elva dagar.

När Rackaren änteligen kom på hemvägen igen och
fram till Sjöatorpet där vid Sjönevad, så stod båtsmannen
ute på vedkasten och högg bränne.

— God dag! hälste Rackaren.

Båtsmannen tittade upp.
— Tack! — Jaså du kommer nu först, sade han och
gick imot honom och räckte honom handen. Det var allt
ett sjujäkla kalas, det därsema, tyckte han sen.

— Ja, gud bevare oss väl för sådant kalas tidare! sade
Rackaren och riste på huvudet.

— Ja, tvi, tvi, vad det var dumt att nånstingen bry sig
om den därne processen! sade Hallingen och spottade.
Tänk, om vi hade varit kloka och vänt om där vid den
förste milapålen då om morgonen och gått hem igen och
supit ut vårt goda brännevin och så haft roligt ihop en hel
dag i stället för att schana i väg till det usla Heberg. När
en inte kan processa, så ska en, min själ, inte heller
befatta sig med den profasjonen.

— Ja, sade Rackaren, det säger jag och det står jag vid,
att jag ville då tusen gånger hellre sitta stilla, som när de
dra ut en tand, och låta dig skära in mitt namn på näsan
på mig och strö salt i skårorna, hellre än jag vill gå igenom
denne pärsen där på häktet en gång till. Tvi för allt, vad
lett är! — Det gick la an de förste darna; för den, som
inte är vansen vid bättre kosthåll, än vad jag är, så är det
visst inte så dåligt att ha vatten och bröd att lita sig till.
Men se, det att vara utan saltet! — Ja, jag ser la, du nickar.
Men vad har du att säga, som bara fick sitta inne i fem
dar! Tänk på mina elva! — Jag längtade efter salt, så jag
tyckte, jag kunde ingenting förtära, när som jag inte fick
salt. Det ända skrek i kaldunet på mig efter saltet. Så
hittade jag då på att soppa brödet i vatten och låta det stå och
dra, och på det lilla viset så fick jag mig litet i krukan, som 
smakte nåt ända som drick. Och det var gott utav turoma
till att byta om med. Men se saltet! Och ändå så var inte
saltet det allra värsta att avvara. Det var tio gånger värre
att vara utan snuset. Ja, ja, ja — jag kunde inte sova på

flera dygn, bara för jag inte var i stånd till att få mig en
läppe snus. När jag så änteligen fick lov till att gå ner på
fängelsegården där och leda på mig litet, så fick jag, som
lycka var, syn på en hög tjärdrev, som låg där i en vrå,
och då så smusslade jag la till mig litet av det därna och
hade att tugga på. Och det var inte så dumt, för det lättade
åtminstone nåt på snushungern. Men inte var det snus
ändå, inte!

— Ja, tvi! Det var skam till slut på den processen, sade
båtsmannen. Men har en burit sig dumt åt en gång, så ska
la tusan göra om et. Du ska, ta mig den onde, få hantera
mig, hur du vill, en annan gång, du Nils; men den, som
processar, det blir då inte jag. För det ser jag gott — om
jag och du processa, så går det rent på samma vis, som
när räven och vargen processade, de fingo släppa till
skinnet bägge två.

— Ja, gu gör det så, tyckte Rackaren med. Men nu så
kunna vi vara bättre komsamser än nånstingen förut, efter
allt detta svåra, som vi ha fått gå igenom ihop. Men en ting
vill jag ändå säga dig — du kan gärna låta bli att gapa om
den därne niopundaålen tidare, för eljes kan det hända,
jag blir befängder, och då så vet jag rent inte, hur jag
ställer till det.



OM HUR JOSOP I GULLÅS OCH
PETTER I SKOGAHULT HANDLADE
KALVAR.

De snålaste karlarna, där fanns i hela Södra Kind, voro
Josop i Gullås och Petter i Skogahult. Men det var den
skillnaden dem emellan, att Josop var en hederlig karl, som
inte ville lura sin nästa på en havreagns värde, men Petter,
det var en riktig leder räv.

Så hade Josop två kalvar. Den ene var fyra månader
och den stod tjudrad ute på gården, finer och blanker;
den andre var bara en liten tonke, som stod i kätten.

Så kommer Petter hit till Gullås och får se desse bägge
kalvarna och vill köpa den store. Josop begär då femton
riksdaler. Men Petter vill inte ge mer än tio. Och då så
kunde det la inte bli nån kommers av, för om så den ene
hade bjutt fjorton riksdaler och femti öre, när den andre
ville ha femton, så hade det inte gått ändå. Men de
ackorderade i alla fall.

Nu var gästgivaregården där nära intill, och dit kommo
de till slut, medan de gingo och ackorderade, och stego in
i stugan till gästgivaren, Larsson.

Då säger Petter i Skogahult, medan de sutto där inne:

— Jag ska slå vad med dig Josop, att jag super ut den
stora flaskan där på disken, full av brännevin, om jag får
den store kalven för tio riksdaler.


— Nej, se, det blir då en förbannad lögn, att du gör,
mente Josop.

— Ja, men jag gör et, sa Petter.

— Ja, gör du det, så får du'n för tio, tyckte Josop, för
han kunde la aldrig tro, att karlen var så befängder, så han
gav sig till att supa ut en hel stopaflaska brännevin i
ett kör.

Men Petter var snålare, än vad Josop trodde.

— Larsson, ta hit! tyckte han bara.

Då var gästgivaren rädder, att Petter skulle supa ihjäl
sig, om han fick hållas och tjäna de fem riksdalerna, så
han tog flaskan med sig ut i köket och bad pigan hälla av
brännevinet och sen slå henne full med vatten.

Flaskan kommer in igen. Petter slog i och söp och
blinkade mot gästgivaren. Så tog han sup på sup och snart så
började han agera full och prata över sig.

Så ropte'n:

— Gästgiverska, ge mig en bit ost!

Men då sa Josop:

— Nej, det sker inte. Karlen super sig ju fördärvad.
Men ska han supa, så ska han bara supa, mente Josop, för
han var la rädder, att osten skulle förta verkan av
brännevinet.

— Jo, jag ska ha ost! sa Petter.

— Nej, låt bli! Du fördärvar dig! sa Josop. Han var la
så ömsinter — för kalvens skull.

Men Petter fick sig en bit ost och tuggade och smackade.
— Atschi!

Då fräste osten omkring och stod som en solrök mitt
i synen på Josop.

Och snart så hade Petter supit ut hela flaskan.

— Se så, nu är kalven min för tio riksdaler.


Det gick då Josop in på. Men han tyckte det var
svinaktigt supet.

Men Petter på Skogahult var heller inte av det blyga
folkaslaget.

— Nå, Josop, vad ska du nu ha för den lille tonken?
tyckte han och hickade och blundade och gjorde sig så
fuller, som han kunde.

Då så tänkte la Josop, han skulle vinna igen, vad han
hade förlorat, så nu var han la inte så ömsinter längre,
utan sa:

— Det gör detsamma, sa'n. Kan du supa ut en sådan
flaska till, så ska du få den lille kalven för fem riksdaler.
Men kan du det inte, så ska jag ha femton för den store
och tio för den lille.

Ja bevars, det var Petter genast med om, för han tänkte
la, det skulle gå lika bra denne gången.

Och gästgivaren var ute med flaskan och kom in med
henne igen, full med vatten. Och Petter tömde henne
supavis nu med och spelte fylling, så det var en lust att se på —
men han stod rycken.

Det, tyckte Josop, var fast obegripeligt. Men nu var det,
som det var — Josop ryggade aldrig sitt ord.

Så ville Petter låna häst och vagn och göra hem kalvarna
— han skämdes inte för att ta dem — och det fick han då
av gästgivaren.

Men när de nu kommo fram, karlarna, på gården hos
Josops och Petter skulle ta kalvarna, så kom Josops
käring ut:

— Vad är det med kalvarna?

Josop var la både harmer och rädder.

— Jo, ser du, Inger, sa han, jag har sålt dem.

— Vad har du fått för dem då?


Då klev Petter fram, den ledingen:

— Ja, var det inte fasen till gott köp! tyckte han. Jag
har den store för tio och den lille för fem riksdaler. Men
så har jag också supit ut två stopaflaskor brännevin för att
få de priserna.

Då blev, förstår sig, Inger ända rasande och klämde i att
skälla på dem bägge två.

— Har jag inte alltid sagt dig, Josop, att du är ett
förgrommat fä? Handla med Petter i Skogahult och sälja
våra granne kalvar för hälften av vad de ä värda, bara för
det svinet super ut en sjö brännevin! Vad vördar han sitt
usla liv, bara han kan tjäna en tvåstyver! Tvi, ditt svin
där, du Petter! Du är då det största korpralsvin, som finns,
ditt svin där!

Petter bara grinade och låddes, som om det inte angick
honom. Och när han blev färdig, så smackade han på
hästen och körde sin väg med kalvarna.

Men Inger skällde, så länge hon kunde se honom, och
sen tog hon till sin Josop igen och hudflängde honom för
denne kalvahandeln. Och han, kräket, kunde la inte mycket
säga henne imot, han var själv harmer nog, för det han
hade låtit skinna sig.

När Inger inte ville tiga av honom, så går han ner på
gästgivaregården och beklagar sig för gästgivaren. Och
gästgivaren lugnar honom med, att bara Petter blir nykter,
så kommer han allt hem med kalvarna igen, för inte kunde
han la trösta med att behålla dem för det priset.

Men där kom ingen Petter tillbaka med några kalvar
varken den dagen eller näste, för han trodde la, gästgivaren
skulle tiga, och då så hade han rent ingenting imot att
behålla dem.

Men så om söndan, på kyrkebacken, så talte Inger om

vitt och brett, hur det snåla svinet Petter i Skogahult hade
supit ut två stopaflaskor brännevin på gästgivaregården
för att komma åt ett par kalvakryckor för oskäligt gott
pris.

Då hade Petter storaktiga släktingar. Och när de fingo
höra detta, så satte de genast åt honom.

Ja, då skämdes han, förstår sig.

— Det var bara vatten, så det var bara galenskap
alltihop, sa han.

Det fick Josop höra.

— Det var bara vatten! sa Josop.

Petter klappar honom:

— Ja, ja, det var bara vatten.

— Då går handeln omigen, sa Josop.

— Ja, ja, sa Petter, det var bara vatten.

Sen så följdes de åt till Gullås efter mässan och skulle
göra allting klart.

Då så säger Josop till gästgivaren, för se, den hade de
aldrig gjort upp med:

— Det var ju bara vatten, Larsson, säger han.

— Vatten! tyckte gästgivaren. Nej, det var brännevin!

— Nej, käre gästgivaren, visst var det vatten, mente då
Petter.

— Nej, brännevin var det. Och nu är det bara frågen
om, vilken av er, som ska betala't, gycklade gästgivaren.

— Nej, det var bara vatten. Säg, Larsson, att det var
vatten! bad Petter så vackert.

— Ja, vatten var det! sa Josop bestämt. Jag betalar't
inte.

Och då så blev det la bara vatten.



NÄR HÖGASLÄTTEN OCH
KULLAGÄRDEN BARKADE IHOP EFTER
FLÄBBEN I BOARPS BEGRAVNING.

En påskadag, då jag var nere i Kröplinge och hälsade
på, mötte jag Per i Kullagården på hemväg ifrån kyrkan.

— Nå, Per, vad nytt? sporde jag, sen vi hälsat.

— Jo, han vet la, att Fläbben i Boarp, nämndemannen,
är död!

Det visste jag.

— Ja, han ska tro, där var en begravning, så'tt — — — det
var då inte en endaste gilleskarl, som kom nykter därifrån,
för det var jordöl efter den gamla ordningen.

— Det var roligt.

— Ja, det var det la visst. Men det blev visst inte så
roligt för mig efteråt, för jag ska säga, jag kom i ett jädens
rantahej då på hemvägen.

— Hur då?

— Jo, det var den galne Högaslätten, Elof — han var,
kan veta, med där, för han hörde till liklaget. Det var bara
karlar bjudna, utom kvinnfolken i släkten, förstår sig, för
eljes så skulle folket inte fått rum i husen.

Så om natten, när vi skulle ge oss hem — min påg,
Agust, var med och skulle se till hästen — så frågte jag
Högaslätten, ess han ville hänga sig på och åka, för jag
skulle, kan veta, köra ända förbi hans avväg. Det tackade

han för, och så lät jag honom sätta sig i sätet ijämte mig
att åka, och pågen fick stå där bak i häcken och rista.

Då så tyckte Högaslätten det, att:

— Du, Pear, du var inte med i hinsistens, när min lilla
däga kristnades, så du kan gärna titta med in till vårt nu
och dricka en liten gök. Jag vet, där är lite igen på flaskan,
och Anna Gustava har snart kaffet färdigt.

Nej, det ville jag rent inte vara med om att ha upp
människan så här mitt i natten att koka kaffe. Och så
skulle det la se illa ut med, likasom en inte hade fått nog
i Fläbbens jordöl.

Men han känner la, hur enveten Högaslätten är, till visse
när han fått lite i näbbet. Och som vi kommo fram till
avvägen, så var det han, som huggde tag i den ene tömmen
och vände hästen och ryckte och smackade och levde, så
vi voro ända tvungna till att följa med fram.

Så skulle han ha oss in i stugan. Och kvinnan, Anna
Gustava, måtte upp och sätta på kitteln. Och Elof tog fram
flaskan och ett glas och bjöd på en sticksup, medan kaffet
kokte. Han ville truga pågen med till att supa, men jag bad
honom låta bli det, för pågen har aldrig smakt starkt ännu,
och det är la god tid med det, för han är inte femton år
fyllda.

Så änteligen kom gökavurnen fram på bordet. Och Anna
Gustava kröp ner i sängen igen till glötten, för den
började på att omånas. Och vi hällde upp kaffe, var till sig,
och pågen fick med en kopp. Så ville, kan veta, Högaslätten
sköta brännevinet. Men jag ville hålla flaskan själv, medan
jag slg i. För visst tycker Jag om det starka, det vill jag
rent inte neka till, men jag vill ha't på folkavis och inte
som ett svin.

Nej han skulle pront sköta flaskan. Ja, då bad jag

honom slå i som folk och tänkte nappa tag i flaskan, snart
jag tyckte, det kunde vara nog. Men med detsamma så
välvde han till, så brännevinet skvalade över både kopp
och fat.

— Nej, tvi! Den göken dricker jag inte, sa jag och ville
stiga opp.

Men jag hade knappt ordet ur munnen och änden av
stolen, innan han drev till mig, så jag slog i golvet och for
halvvägs inunder sängen, där käringen låg med glötten. Det
hade la inte skam väntat sig en sådan traktering, så jag
tänkte inte ett pinal på att fri mig.

Kvinnan till att hoja och skrika. Och pågen ut på vägen
för att få tag i nån av hina gilleskarlarna till hjälp.

Men jag opp igen på golvet — jag har, min no, aldrig
varit justament så blyger för ett nappatag, bara jag har
visst om et — och fick min here i strupen och så satte jag
honom i nanan där på golvet, så bottnen fot ut, och karlen
satt där knippad i klämme, rent som han hade varit
trädder dit.

Sen så gav jag mig på dörren och ut till mitt åketyg.

Men så hade jag varit dummer och tagit av huvudlaget
och hängt på bogträt och bundit hästen i grimman, så jag
kunde inte komma nånstäds, innan jag hade löst
grimmeskaftet och fått på huvudstolen. Och på det viset så fick
oleke tid till att kralla sig ur vaggan och så kom han
sättande ut på gården och bort på mig.

Men då, vill jag säga, då blev jag ända rasande. Och
som han skulle till att hugga tag i mig, så var det jag, som
flög på honom och fick honom i strupen igen och så körde
jag honom baklänges fram imot bistänget och det med en
sådan fart, så han slog kullbyttes över stänget och trädde
bägge benen in igenom stugefönstret. Där blev han
hängande. Jag sprang tillbaka och lade huvudstolen på hästen
och hoppade upp i vagnen och körde, allt vad tygen hållde;
för nu så kunde det vara nog med lett leverne ovanpå
nämndemannens begravning.

När jag så kom ut på store vägen, så måtte jag hålla
där och vänta på pågen. Och medan jag nu satt där och
tittade åt Boarpshållet — för jag kunde la inte tro annat,
än det nu skulle vara slut med detta usla rantahejet — så
hade skam grå kommit lös där framme och smugit sig gint
över gärdet, och jag visste inte av nånting, innan han var
där ute på vägen och hade mig i kragen och slängde mig av
vagnen och huvudstupa ner i vägadiket, så lervällingen
stäckte ikring mig.

Men i detsamma så kom pågen springande med
gilleskarlarna, som han hade fått tag i. Och då, vill jag säga oss,
då var Högaslätten mogen. För vi randade honom så pass
med snärtaskaften och böstade på honom, till han inte
kunde röra en led. Och sen så körde vi hjulebårsskjuts
med honom i diket — det var ändå den galne
Kulla-Bengten, som hållde i skäkerna — så hans svarte
högtidskläder blevo tio gånger räligare än mina.

Då fingo vi höra Anna Gustava komma:

— Käre människor, slån inte ihjäl en!

Och då så lade vi honom där på vägen och gåvo oss
åstad, så hon fick ta reda på sin granne here själv och
hjälpa honom hem.

Men det vill jag inte säga annat, än när jag träffte
honom därnäst, då så skämdes han, för då var han nykter,
och både då och sen så har han betts för, många gånger,
för han var ett svin imot mig, när vi kommo ifrån Fläbben
i Boarps begravning.



OM ELIAS SKOMAKARE OCH
PETTER SKINTE OCH
BERGSTRÖMMEN.

Det var en gång, som Elias Skomakare skulle köra till
stan. I känden la Elias Skomakare — vet jag! För det var
då den värste abekat, där nånstingen har varit i hela
Halmstads härad, den Eliasen. Så hintog han Petter Skinte,
träskomakaren, på vägen. Och de kände varandra gott,
desse bägge, och voro riktigt goda komsamser, för Petter
Skinte var ja gonn också en karl, som var värd att vara
känder med. Ja, kors, vad han gjorde goda träskor, den
Skinten! Den, som var så lyckelig så han fick sig ett par
av hans träskor — för, må tro, det var ett faseligt rev
efter dem — han visste då inte, vad det ville säga att ha
träskoknutor, för en gick så ledigt i dem, som om en hade
gått i bare håsesockarna. Ja, de voro då så goda, så minste
glött, som knappt hade börjat att kunna gå för sig själv,
så, min liv, kunde'n gå i Petter Skintes träskor.

Så hållde Elias Skomakare och frågte, om inte Petter
ville sitta upp och åka hos honom, och det tackade la
Petter Skinte för, kan veta. Och så åkte de in till
Halmstads stad.

Så satte de in hästen hos Carlsson och Pils, och sen så
ville Petter Skinte ha Elias med sig in till Baertlingens och

dricka en gök, för se, Petter Skinte var alltid så äraktig av
sig så. Ja, det gjorde de. Och så gick varn sina ärenden,
för de hade la mycket att utända i stan, till visse Elias
Skomakare, för se han var både abekat, så han skulle upp i
kanselliet, och så var han handlare med, så han måtte
springa ikring i bodarna och köpa hem av alla de slag. Och
Petter Skinte, han hade sina affärder och sina bekanta.

Och på det viset så sågo de knappt röken av varandra
förrn om kvällen, när de skulle till att ge sig hem igen. Då
så ville Elias Skomakare bju på färdaknäppen hos
Malmrosens, men det fick han inte lov till, för Petter Skinte
tyckte på sitt vis: när han fick åka med Elias, så var det
han, som stod för spanderingen. Och det fick han la med
då, när han inte ville låta säga sig. Och de drucko två
rejäla romtoddiar till mans där till Malmrosens.

Sen så spände Elias för hästen, och så krallade de sig
upp och åkte ut över Västerbro. Och, må tro, Elias hade
köpt en rälig mängd av alla de slag, som han hade där
framme i häcken, så han kunde inte ha Petter Skinte med
i sätet, utan Petter fick sitta där bak och rida på en
fotogentunna, så han fick.

Det var la inte så värst behageligt att sitta på det viset
tvärsöver en tunna och rida. Men Petter Skinte tyckte det:
bara han fick hänga med, så var han så belåten, så ack!
Det var ändå annat än att behöva traska och gå den långe
vägen hem, för det var, kan veta, över en mila väg.

Så när de kommo på hin sidan Västerbro och ut på
vägen, så var där holiga knaltigt, för det hade börjat frysa
på då imot kvällen, och det riste riktigt rejäla tag.

Då så säger Elias Skomakare till Petter Skinte:

— Hur går det med dig, Petter? säger han. Kan du
hänga med?


— Ja, pina dö! tyckte Petter Skinte. Kör du mans på!

Och då så smällde Elias till hästen med snärten, så det
gick ända bra.

Men så mitt utför Fridhem, där den därne
häradshövdingen med guldbågarna på glasögonen bodde, där
tyckte la Elias, han hörde likasom ett dumpande, men han
tänkte la inte så mycket på, vad det kunde vara, som
dumpade till så, genast, för det hördes ingenting mer, utan han
smällde på och körde.

Men så, när han hade kört lite till, så tänkte'n: det är
la bäst ändå att vända sig om och titta efter.

Då så var där inte längre nån Petter Skinte på
fotogentunnan.

Då blev han la ända likasom lite haj, Elias, och stante
och ropte på Petter. Men Petter Skinte svarte inte.

Då så var la Elias tvungen till att vända, som han med
gjorde, och ta reda på karlen. Och kunnen I tänka er!
När Elias kom mitt utför Fridhem, så låg Petter Skinte
där på vägen ända som en hösäck och gav inte en pust
ifrån sig. Elias måtte av, och så tog han Petter Skinte och
satte honom, så gott han kunde, i sätet och så gick han
själv ijämte och hållde i honom, för han inte skulle ramla
av, och körde in till stan igen, till doktaren.

Så hållde'n vid torget utanför Bergströmmens, för det
var den doktaren, som bodde närmst till, kan veta. Och en
skrällande karl är det, den Bergströmmen, så är det nån,
som ska kunna bota en människa efter ordning, så är det
han — det säga alla — det är bara det, att han ska vara
ända likasom lite hiad av sig, om en kommer hastigt på'n,
vill säga.

Så gick Elias uppför trappan och ringde på klockan. Och
där kom genast en piga ut och frågte, vad han ville.


Så säger Elias Skomakare:

— Är Bergströmmen hemma?

— Ja, doktorn är hemma, sa pigan. Men han tar inte
imot nån vid denna tiden.

— Det gör detsamma. Säg bara te'n, att jag ska pront
tala ve'n! tyckte Elias Skomakare.

— Ja, det är gott och väl. Men han tar inte imot vid
denna tiden på dygnet, om det inte rent gäller livet.

— Ta, se det skulle allt kunna hända, att det gör det.
Säg bara te'n, att jag pront ska tala ve'n! sa Elias.

Då så måtte hon la gå in och säga till doktaren. Och
han kom ut i dörren som ett rytande lejon, i nattrock och
tofflor och frågte, vad som stod på.

— Säg fort, vad du vill! tyckte han.

— Låt mig komma in först? sa Elias Skomakare.

Ja, då så fick han la gå in.

— Vad är det nu — vid denna tiden på dygnet? frågte
doktaren.

— Låt mig hälsa först! sa Elias Skomakare. God kväll,
Bergström!

— Nå, vad är det nu då? tyckte Bergströmmen.

— Jo, sa Elias Skomakare, det är bara Petter Skinte
här ute, som har blitt likasom lite dåliger.

— Kan han inte komma in då? sa Bergströmmen.

— Nej, tyckte Elias, det är justament det, som han inte
kan. Han är här ute i vagnen. Och Bergströmmen får allt
vara så beskedelig och gå ut och titta på'n letta.

Ja, då så måtte la Bergströmmen följa med ut till vagnen
och titta på Petter Skinte.

— Vad? Karlen är ju död! tyckte han då.

— Tst! sa Elias. Säg et inte! •— Det gör detsamma.

Sätt bara liv i karlen, Bergström! Jag betalar vad det
kostar.

Men det gav la Bergströmmen hundan, och det tyckte
Elias var dåligt. Men han ville heller ingen betalnino- ha
och det tyckte la Elias var bra.


EN GRATULATION

eller

historian om Kasen och doktaren.

Det tog många år ifrån den augustidag, då jag med
gratisskjuts på en tom brännvinstunna ifrån Sjönevads
gästgivargård gjorde mitt inträde i Halmstad för att
börja mina studier, och till den julafton, då jag som
medicine kandidat kunde glädja de kära i hemmet med, att de
svåraste bekymren för min läkarekurs voro överståndna.

Juldagen samlades släkten, enligt gammal sed, på
julkalas hos morbror Jan Anders i Sjönevad. Då jag där
träffade min andre morbror, Elias, Köingegästgivaren,
som var en gammal skämtare, så gratulerade han mig ej
som de andra släktingarna, utan gav mig i stället följande
uppmuntrande historia till bästa.

— Hör du, August, sade han. Det är skam, vad doktarna
begripa sig på litet nu för tiden. Du känner ju Kåsen, han
som går länsmannens ärenden därhemma?

Jo, jag kände Kåsen.

— Ja, ser du, Kåsen, han hade legat och sluntit en dag,
det var isgata i fjor vintras, och slagit sig så räliga illa på
det ena smalbenet så. Och det värkte upp och blev så lett
och blått och svullet, så det såg ända farligt ut. Och då
så var där la, förstår sig, ingen annan råd, än de fingo ta
och skjutsa honom in till stan, till lasarettet.


Så kom doktaren där in och skulle se på detta usla benet
och då så sa han genast:

— Det är bäst att ta av det, sa'n.

Men då sa Kåsen:

— Nej, käre! sa'n. Jag går länsmannens ärenden, sa'n
så vi få la vänta lite.

Ja, då så fick han la ha sitt ben den dan.

Så andre dan, så kom, förstår sig, doktaren igen. Och
benet var lika lett och blått och svullet. Och doktaren, han
tyckte på sitt vis nu som dan förut:

— Det är bäst att ta av det.

Men Kåsen, han bad sig undan nu med:

— Nej, käre! sa'n. Jag går länsmannens ärenden, sa'n,
så vi få la bida litet till och se efter, om det inte vill bli
bättre.

Men så den tredje dan, när doktaren kom — och benet
var lika lett och blått och svullet — så sa'n:

— Nej, sa'n, nu så ta mig den och den, om vi vänta en
minut längre, sa'n, för det är bäst att ta av det.

Men Kåsen bad så innerligt väl för sitt ben:

— Nej, käre, snälle! sa'n. Jag går länsmannens ärenden,
sa'n, så jag är så illa rädd om mitt ben. Käre, låt mig ha't
åtminstone till i mor'n!

Jaja, då så fick han la ha't till näste morgon; men var
det då inte bättre, så — —.

Men se, det första som doktaren var gåen ifrån
lasarettet, så var det Kåsen, som begärde in sina kläder, och
så beställde han fram gästgivareskjuts och åkte raka vägen
till Kungsbackakäringen, Britta Lena. Du har la hört talas
om henne, vet jag! Och hur käringafan vurnade med detta
usla benet, med plåster och salvor, så, min liv, gjorde icke
hon karlen bra, så han kunde gå hem ifrån Kungsbacka.


Så när han då kom till vånn stad igen, på hemvägen, så,
min liv, mötte'n icke doktaren ute på gatan.

— Vad tusan! Är du ute och går? sa doktaren och tittade
stort på Kåsen.

— Ja, jag är la det, sa Kåsen.

— Hur har du då burit dig åt, som har kunnat fått
behålla ditt ben? sa doktaren.

— Jo, pina dö! tyckte Kåsen. Jag har varit uppe hos
Kungsbackakäringen, och hon har plåstrat om et så bra,
så nu är jag karl till att dansa masurka med det, om jag så
vill, sa'n, och så gjorde han några masurkaskutt där på
gatan, så det ända skräll i stenläggningen.

— Ja, det var bra, det, tyckte doktaren då och ville gå
sin väg.

Men då så fick Kåsen honom i armen och sa:

— Nej, vänta letta! sa'n. Nu har jag fått så räliga ont
i mitt huvud, så. Vad tror doktaren, en skulle göra vid det?

— Det vete tusan. Det kan jag inte stå och säga så här
mitt ute på gatan, sa doktaren och gick.

— Nänä, skrek Kasen efter honom. Men tror inte
doktaren, det vore bäst att ta av et?!

Därmed vände gubben morbror mig ryggen och
skrattade, så att tårarna pärlade ner för kinderna. Alla de andra
släktingarna skrattade och jag med, fast nog tyckte jag,
det var en föga artig gratulationspaschasa, min närskylde,
Köingegästgivaren, uppvaktade mig med.

Men nu kan jag säga, att morbror Elias' historia har
sedermera visat sig vara mig till mångfaldigt större
välsignelse än alla de andra släktingarnas gratulationer
tillhopa. Ty då jag i sällskap, trots vänliga uppmaningar,
känt mig mindre hågad att berätta, så har jag endast
behövt att börja med denna lilla historia om Kåsen och
doktaren för att strax bli befriad från att dra någon ny,
åtminstone under den närmaste timmen. Åhörarna, lärda och
lekta, män och kvinnor, ha ögonblickligen med förtjusning
och iver kastat sig över den delikata frågan om
kvacksalvarnas förmenta företräden framför den legitimerade
läkaren, då det gäller att bota så väl dåliga ben som skärvan
och mera sådant.

P. S.

Upplysas bör till slut, att då jag någon tid därefter
råkade Kåsen och därvid frågade honom, om det fanns
någon sanning i denna morbror Elias' historia, så blev han
ända arg och sa:

— Det var en förgjordad lögn alltihop! För jag har
aldrig haft nåt surt ben, varken hos doktaren på lasarettet
eller hos Kungsbackakäringen.



KLOKE BÖLEN.

Vi låta Pelle på Ödgärdet berätta.

— Bölen, det var då den värste kropp till att svärja,
jag nånsin har hört. Och så var han så leder tillika, svarter
i synen och led som en skojare. Alltid kom han i en vider,
fotsid rock, som mestadels var grå, och vid hatt på
huvudet. Och när en såg en på Långaryds marknad, så var han
ökänd bland alla och skrävlade och skräppte gjorde'n, så
han hördes över hele marknadsplatsen. För klok ville han
vara, allting förstod han sig på och för allting visste han
råd, men sällan med naturliga medel, för han let mest på
sin svartkonstbok.

Eljes så hade han la, till att börja med, inte varit klokare
än far sin, själve Lusagubben, för han var född på
Bölaryds gästgivaregård 1826. Och det var visst ingen, som
såg någon klokskap hos den pojken, medan han växte upp,
för han bara söp och levde skojare som vilken
gästgivarepojke som helst.

Men så skjutsade han judar och fick handlat sig till en
svartkonstbok. Sen blev det Kloke Bölen i rappet. Då var
han i exereåren. Och då svängde han sig upp och blev
riker man. Innan var det, som det kunde. Han gifte sig
nu med Britta Kajsa i Nyarp och köpte det hemmanet,
ritade stort och förtjänade, men alltid supigt och
skrävlande. Fick besök ifrån alla håll. Han kunde skaffa till

rätta det, som var stulet och bortkommet, och han kunde
bota sjukdomar av alla de slag, som finnas både på folk
och på fä. Den störste drafiken, han hade, så var det ifrån
Kind och Mark. För där var många rika gubbar, som
behövde hans hjälp. Och han tog bra betalt för vad han
gjorde, han tog ända till tjuge riksdaler av desse rike
mar-bönderna.

Och nog var det sant, att han kunde något kusleri. För
en behöver bara nämna om gubben ifrån Mark, som hade
förlorat en oxe.

Gubben kommer dit en kväll och säger, att han har blivit
av med en oxe, och frågar, om Bölen kan upplysa om, var
den var.

— Ja, för tusan dj-r, svarade Bölen, för han svor som
en turk vid vart ord. Det ska du få veta i morgon bittida,
men inte förr.

Så fick gubben gå och lägga sig i höladan.

Fram på natten så fick han höra, att förstudörrarna
låstes upp, och den lede Bölen stack ut huvudet och ropte
på Gråvall.

Men den kom inte strax.

Så ropte han Gråvall igen ännu skarpare.

Men det kom ingen Gråvall ändå.

Men så tredje gången då skrålade Bölen "Gråvall!", så
det dånade i hele gården.

Då, pina dö, kom Gråvall och brått hade han, så det lyste
i bägge ändar på'n, när han kom.

Då sa Bölen:

— Vad tusan har du gjort, som inte parerar?

Då svarte Gråvall, han har inte kunnat kommit förr, för
han har varit flera mil ovanför Stockholm och hjulpit ett
fruntimmer att vrida nacken av ett barn.


Ja — då sa Bölen:

— Nu ska du uträtta en ting. Här kom en gubbafan
ifrån Mark, som har mistat en oxe. Kan du säga, var
den är?

— Ja, svarte Gråvall. Den ligger i en torvgrav norr om
gården.

Då sa Bölen:

— Ja, det var bra!

Så, särra tre, marbon, som var bliven väckter av detta
här dånet och pratet Gråvall och Bölen emellan, hade då
hört, var hans oxe låg, tänkte: nu vet han, var den är, så
han sparar in sina pengar och dackar av på hemhållet och
tog inte farväl av Bölen en gång.

När han så var kommen en fjärdingsväg ifrån Nyarp,
då var det stört omöjeligt för honom att gå längre, han
orkte inte ett steg fram. Men, pina dö, vände'n sig åt Nyarp
och försökte att gå ditåt, då var det inga hinder, då kunde
han gå, så gott han ville. Och då så fann han på att vända
om och gå till Bölen igen och göra rätt för underrättelsen.

När han kom fram, så stod Bölen på gården och var topp
rasande och sa:

— Vad fan springer du efter? sa'n. Nu borde du ha
stryk.

Stackars gubben, han hade ingen förtjänst av, att han
ville smita ifrån betalningen, för nu fick han ut med tre
gånger så mycket som eljes.

Och Bölen bröstade sig stort och sa:

— Nu ser du, vad jag kan. Säg till dina gårdboar, att
de inte försöka att lura Bölen, för de komma inte längre,
än jag vill.

Och så sade han till honom, att:


— Du ska hålla tyst med vad du har sett och hört och
inte tala om Gråvall, för då gör jag dig rent olyckelig.

Så kan veta, när det blev utryktat där nere i Mark, att
han var en sådan klok, så blev han ändå mer besökter och
aktader.

Men han nyttjade också naturliga medel, som när han
botade hästar för kvark, för då gav han dem ett
kvarkpulver. Och det var asa fätitta och sävenbom, jäntiania,
angeliserot och Johannesabröd och ett halvstop urin och
smör och honing och pepparrot, ett stop brännvin — men
det fick inte hästen med av, för det tog han in själv. Och
vid svår kvark så nyttjade han ett medel med som hette
kasslafissla, och det föregav han alltid, att det var så dyrt.

Och oxar bota'n då, så den onde kunde tatt en. För var
det någorlunda hull på dem, så förklarte'n dem för rent
oboteliga och ville köpa fallet, för han var en stor älskare
i kött och hade god matlust. Så gjorde'n hos Lasse i
Hökabäck med oxen, som inte rådde att bli av med sitt vatten.
Den ga'n om kvällen så pass, så de voro tvungna till att
sticka'n om morgonen. Och, pina dö, fallet blev
djurläkaren vid för ett rimmeligt pris. Det var klart.

Och folk botade han med. Och det gjorde'n med besked.
Jag minns la, när de hänte'n till Hans i Skuebo. Hans
hade fallit och slagit sig, så han blev sjuk i hele kroppen.
Och han hade sådant förtroende till denne Bölen. Och när
Bölen kom, så gav han sig dj-n på, att det skall bli antingen
liv eller död i rappet. Och det gu gjorde't med. Han blante
ihop en dosis i ett stort drickaglas och hällde i gubben. Det
var om kvällen. Och näste morgon, innan klockan var sju,
så var det slut med gubben. Men Bölen, han passade på
och gav sig istad, innan det tog slut, så fuller som han var.
För det var brännvin på stället, och det skulle hällas i en

jämt — eljes kunde han ingenting göra. Och då red han
ikull och slog hela apoteket i kras, så det blev ett mos i
väskan — han brukte alltid ha med sig en stor lärväska
med medikamenter. Då lägger Bölen sig på knä och knäpper
ihop händerna och svor, så det blev ljust i var eveliaste
buske på en fjärdingsväg i omkrets. Och drängen, som
var med för att ta hästen tillbaka, den blev så förskräckter,
så han knappt torde fara hem igen om natten. — Och där
luktade medikamenter av liket, ända till det var nermyllat,
så en kunde knappt begå sig.

Så fick han nog, Hans i Skuebo. Men det var snabbt
gjort av Bölen. När han kom, så blev det ingen långpina,
antingen det skulle bli liv eller död.

Den enda medicin, han köpte på apoteket till folk, det
var rabarber och engelskt salt, för de skulle få löst liv.
Eljes så lagade han ihop allting själv, för han hade sådan
god vetenskap om alla slags örter och växter, lät han om.

Det var naturliga medel. Eljes så hjälpte han sig allt
bäst med svartkonstboken.

Och det var tusental, som sökte honom.

Men så hände det honom ett lett spratt. För hustrun
hans såg bra ut och var ett älskvärt fruntimmer, så hon
kom till att ha samtal med en hjälpepräst i Långaryd och
blev litet med läsare. Och då övertygade prästen henne,
att den därna boken inte var nyttig för dem att ha. Och
om hon brände upp henne, så skulle hon göra en gudi
behagelig gärning och rensa sitt hus ifrån djävulen och hans
anhang. Och hon, förstår sig, hon smög sig till och fick
tag i boken och brände upp henne.

Då började det bli dåligt med Bölens klokskap, för nu
hade han inte Gråvall att kommendera längre. Och det

började bli sämre med förtjänsterna, för nu fick han hjälpa
sig fram bära med lögn.

Så beslöt han sig för att sälja Nyarp och ge sig på ett
annat håll, så han fick käringen ifrån prästen, för han
förstod, att det inte var bra, som det var. Och så flytte'n till
Kind, till en gård, som hette Tussered i Kalvs socken.

Då ljusnade det litet för Bölen. Han fick kunskap om
att en sådan bok fanns på Sandviks herregård hos Petter
Lindgren. Hon hade gått i arv ifrån den gamle doktorn
på Sandvik, Gasslander. Och de blevo strax goda vänner
Bölen och Lindgren, och togo sig sina glas. Och så fick
Bölen läsa i boken emellan suparna. Men det var inte så
långa stunder till det, så det blev ändå inte så mycken
klokskap av detta härna, som när han hade sin egen, för denna
fick han inte ta med sig hem. Och det förstår sig — hur
god denna boken var, så var han inte karl till att ställa fram
sin gamle Gråvall mer, och därmed var det skämt.

Men det blev rent dåligt med hans klokskap till slut.
För boken på Sandvik blev med borta, sen Petter Lindgren
var död. Så nu hade'n knappt klokskap nog till att hålla
reda på, var han hade sina egna tillhörigheter.

För en gång kom han ifrån Halmstad och tog in på
Sjönevads gästgivaregård. Och som vanligt var, så var han
fuller, när han kom, och blev inte bättre, så länge vistelsen
var där.

Så om morgonen då, när han var kommen upp på vägen
mot Rya, så saknade han sin plånbok och då gör han helt
om, vänder och reser tillbaka till Sjönevad. Då säger han
till Nygren — för han trodde, han hade tappat plåneboken
emellan Halmstad och Sjönevad — så säger han:

— Du får va snäller och låta lysa på i socknakyrkorna
utåt, om det är någon, som har hittat min plånebok. Och

bara säg, det är Bölen, som rår om henne, för den känna
de och då töra de inte annat än lämna igen a.

— Vad fan! Du, som är kloker, ska du inte ha reda på,
var din plånebok är? sa Nygren. Nu tror jag då inte, det
är annat än lögn, du har dragits med i hela din tid. Då är
jag klokare än du.

Därmed gick han bort till det stora pengaskåpet där i
kammaren och tog fram plåneboken och sa:

— Här är hon! Den hade du glömt i sängen i natt, den
lilla stunden du låg. Tala nu aldrig om, att du är kloker
mer, för jag tror et då, ta sig fasen, inte.

Och Bölen blev så skammande, så han for ut på vagnen
igen och gav sig i väg, det fortaste han kunde, och tog sig
inte så mycket som en sup där i glädjen.

Men, må tro, han var fiffiger nog, den lede Bölen, till
det sista. Han hade borrat ett stort hål i loftet, så han
kunde ligga och lyss på, vad de sade i stugan.

Så när där kom nån och ville fråga'n till råds, då var
han inte tillstäds, utan käringen tog imot den främmande
och frågte'n då först, både vad han hette och var han var
hemma och vad han var ute i för ärenden, hur många
kreatur, de hade, och allting — för se, käringar ska ju
alltid vara förvetna. Och då låg Bölen uppe på loftet och
hörde genom lurehålet, vad den främmande svarte.

Så, pina dö, om en stund, när allt var väl utsagt, vad han
ville veta, så gick Bölen ner och kom in en annan väg och
var klädder, som om han kom bortifrån, och steg in i
stugan.

Och då sade han:

— Jaså, för tusan dj-r! Är du kommen! Jag väntade
dig. Du är hemma där och där och heter det och det och du


kommer i det och det ärendet och det ska du få utänt, om
du väntar här till i morgon.

Och en kan la begripa, vad dessa människorna skulle
tycka, han var kloker, som kunde säga allting så bestämt
hur det var.

Bara han fick gå och gälla som Kloke Bölen, så kunde
han ställa till vad ont som helst människor emellan, så han
hade många hämndegärningar och processer på sin räkning
— samvete hade han la intet.

Jag vill nämna, hur det gick, när Johannes i Spräckebo
hade fått otur till kreaturen.

Johannes kom, förstår sig, till Bölen och ville veta, hur
han skulle bära sig åt, så han fick behålla sina kreatur.

— Du är la ovän med nån av dina grannar, sa Bölen
genast.

Ja, det var la inte så rent utan, för en vet la, vad mycket,
som kan ställa till ovänskap i grannhället — kreatur, som
göra ohägn, oah annat allt. Och särskilt var det en av
grannarna, som han trodde om att vilja honom ont.

— Nå, för tusan, sa Bölen, det är snart hjälpt. Du ska
bara passa på och gå in i hans fähus och skära öronen av
den minste kalven där. Dem ska du sen gömma, så de få
ligga i fred för råttor och hundar, och gömmestället ska du
tala om för mig nu, innan du går, så jag får höra, om det
duger.

Johannes funderade ett litet grand, så nämnde'n
gömmestället, och Bölen godkände't. Sen så tacka Johannes och
betalte och gick farliga nöjder hem. Och det första han
fick tillfälle, så gjorde han, som Bölen hade rått honom
till, och så tänkte han, det skulle vara slut på oturen och
all förtret för hans del.

Men grannen, som fick öronen avskurna på sin kalv,

han kände också till Kloke Bölen, så han drog genast dit
och ville veta, vem som hade begått detta illdådet.

Jo, pina dö, vad han det skulle få, bara han ville betala
hederligt. Och bonden betalte, vad Bölen begärde.

— Gack då till Johannes i Spräckebo, sa den kloke, och
titta efter i skrinet, som står inunder trappan i hans
köksförstuga, så hittar du kalvöronen och får reda på
gärningsmannen!

Det slutade med process mellan grannarna och
fiendskap allt intill andra och tredje led.

Men hur fiffiger han än var, Kloke Bölen, så kom det
ändå ut, att han bara nyttjade lögn och bedrägeri, och så
fick folk veta med, att han inte hade tillgång till någon
svartkonstbok längre. Sen var det inte mer än byxebrett
för Kloke Bölen.

Han fick en hastiger bortgång. Han förde sitt gamla
supiga väsen till den sista stunden. Och till sista slut så
for han baklänges utför loftstrappan och bröt nacken av
sig. Och det sista, han sa här i världen, var:

— Det var tusan dj-r till hopp för Bölen att göra!


MÄSTERTJUVEN HENRIK BORG.

— Kände Nils något till mästertjuven Henrik Borg?
frågade jag en gång vår ypperste sagoberättare där nere
i hallandsbygden, torparen Nils Nilsson på Höjden.

— Jesses, den karlen kände jag grant, sade Nils. Han
var barnafödd här i Börjesgård i Blixtorps by i Årstads
socken. Far hans rådde om hemmanet där, så Henrik Borg
var kommen av rejält folk. Jag minns så gott, som om det
hade varit i går, den förste gången jag såg honom. Det var
ändå den gången, de hade tagit fast Borgen uppe på
Gunnarps marknad och kommo körande med honom förbi
Sjönevads gästgivaregård på väg till Varbergs fästning.
Mor min hade skickat mig till krogen efter ett halvstop
brännevin, för vi skulle ha hjälp till att slakta ett lamm
dagen efter. Jag var bara en liten pojkatonke då — jag
torde knappt titta på Borgen, där han satt fastlåst i
fångkärran, medan gevaldigern var inne i krogstugan och fick
sig en sup. Det kan ingen tro, vad Borgen hade satt
skrämsel i folk. De behövde bara säga: Henrik Borg kommer!
så kunde de få den styggaste unge till att vara tyst och
krypa i vrån. Men han gjorde visst aldrig nån människa
illa, utom det att han tog, vad han ville åt. Och inte såg
han så värst farlig ut heller, det var en liten, skrinder karl
— han hade bara sådana spelande ögon, de riktigt tindrade
i skallen på honom.

Jag tillsporde nu Nils, om han visste, huru Henrik Borg
kommit till att stjäla.

— Nej, det vete vår herre, sade Nils. Det såg rent ut,
som om han varit födder till tjuv. Han började som liten
pojke att ta allt, vad han kom över. Stryk fick han för det
av både far och mor, så han knappt kunde röra en lem;
men det gjorde bara, att han blev så mycket försiktigare
efteråt, för stjäla skulle han, eljes kunde han rent inte
leva.

Och så berättade Nils vad som följer.

— Han var knappt fullväxt, innan han stal en häst, som
han red ner med till Skåne och sålde. Sen torde han inte
visa sig öppet i hembygden. Men han låg i alla fall som
tidast gömd på Kullatorpet under Hjulebergs herregård,
för där hade han en däga, Kulla-Lena ändå, som han hållde
väl med. Hem torde han aldrig komma.

Så en jul, han låg där på Kullen, så sade fästemön till
honom:

— Det är dåligt av dig, Henrik, att du inte kan skaffa
mig till en klädning, antingen tyg eller garn.

— Jo, piramän, för jag det kan, mente Borg. Det ska
nog bli råd för garn, bara du själv kan väva det.

Och innan hon visste ordet av, kom han hem en natt
med elva marker grant ullgarn.

I det längsta så aktade han sig för att stjäla i nabolaget,
han var, kan veta, rädd för att bli röjd; men så blev han
ända tvungen till att skaffa något till huset alltibland, för
de inte skulle rent svälta ihjäl där. Och då förstod folk,
att Henrik Borg var där på orten, och de torde knappt
sova om nätterna för hans skull.

När så den ena stölden efter den andra blev omtalad,

så skickade gamle major Lilliehöök på Hjuleberg bud över
tre socknar och ställde till skall efter Borgen.

Först skulle de då undersöka Kullatorpet och kringrände
stugan tidigt på morgonen.

Kulla-Lena blev väckt ur sin goda sömn av rop och
väsen där ute på gården. Och så snart hon nu tittade ut
genom fönstret, så blev hon rent förskräckt för det myckna
folket; hon trodde, förstår sig, det var garnet de hållde
räj efter. Hon upp, får garnet i famnen och springer ut
genom bakdörren för att gömma det i hagen. Men där stod
folk där med, så att hon blev tagen. Hon grät och sade, att
hon hade fått detta garnet av Henrik Borg. Karlarna visste
inte om något garn. Men när det sen blev lyst upp i
kyrkorna, så fingo de veta, att det var stulet ända nere i
Snöstorp, mer än fyra mil ifrån Hjuleberg.

Så gingo karlarna in och skulle ha rätt på Borgen. De
letade igenom hela huset både i stugan och på loftet, under
sängar och i kistor, ja, till och med uppe i skorstenen, men
där fanns ingen Henrik Borg. Han hade allt varit ute om
natten och luktat rätt på, att de skulle komma dit, så han
hade tagit till flykten.

Nu gick där skall över alla marker, ooh fram imot
kvällen så hittade de änteligen Borgen i en badstuga borta
i Akraberg. Och själve majoren gick dit in till honom med
dragen värja. Han sade:

— Jag tycker, du skulle skämmas, unge, raske karlen,
som går och stjäl och inte vill arbeta för ditt bröd.

Varpå Borgen vände sig om och sade:

— Majoren behöver inte skälla på mig, för jag har
aldrig velat majoren nåt ont. För jag vet, majoren har
tvåhundra riksdaler stående i en silverdose på klockan i hans

sovrum. Men jag har aldrig velat majoren nåt ont, eljes
kunde jag gott tagit dem.

Då sticker majoren ner sin värja och säger till
inspektoren Grönvall:

— Detta var för märkvärdigt, att karlen kan veta om de
pengarna; jag har aldrig talat om dem för nån annan än
min hustru.

Så tog folket och band honom, varpå majoren skickade
efter hästar och vagn och lät köra honom till Slöinge
gästgivaregård.

Där hade de in honom i gästgivarestugan, och tre starka
karlar höllo vakt över honom, medan de väntade på
fånggevaldigern, som skulle föra honom till Halmstads häkte.

— Nu sitter du där grant! Tvi den onde, Henrik Borg!
Vill du inte stjäla nu? tyckte karlarna. Skål, mästertjuv!

Borgen svarade inte ett ord, han låtsade, att han skämdes
rent orimmeligt. Men under tiden satt han där och lirkade
och krängde banden av sig. Och justament som karlarne
skulle ta sig en ny sup, for han på dörren.

— God natt med er! Nu stjäler jag, medan I vänten på
skjutsen, ropte han.

Karlarne hållde på att släppa sina glas i häpenheten. Och
innan de tänkte på att sätta efter honom, var han allt borta
i mörkret.

Nu gav han sig i slangen med andra tjuvar och stal
överallt här i trakterna. De andre blevo för det mesta tagna,
men Borgen, han gick fri. Han hade la också en god
tillflykt både här och där. Mest låg han ändå gömd hos Sakris
i Krogsered, på gästgivaregården där uppe, för där var han
rent som barn i huset.

Men Henrik Borg var också den hederligaste tjuv, vi
nånsin ha haft, och det viste han titt prov på.

En gång kom drängen Anders Nilsson ifrån Guntarp
i Asige och hade varit i Halmstad. Då träffte han två
karlar i Fröllinge skog, som frågte, om han ville lämna,
vad han hade, eller han ville dö.

— Jag har inte mycket att lämna, men vad jag har,
ska I få.

— Vad här du i knytet där?

— Ett stop brännevin.

— Det är gott, hit med det! Du har la pengar med?

— Jag har sex enkla riksdalrar i plånboken, den ska
I också få.

Ja, han fick fly dem pengarna, och så drucko de av
brännevinet.

Men som drängen skulle gå, så kommer en tredje karl
fram och går intill honom ooh tittar honom i ansiktet. Det
var Henrik Borg.

— Mina vänner, tyckte Borgen, han I gjort denne karlen
nåt ont? Det är en fattig dräng, jag känner honom.

Då talte de om, vad de hade tagit ifrån honom.

— Låten honom få sina pengar tillbaka och gen honom
en riksdaler i stället för brännevinet!

Så Anders Nilsson blev inte skinnad, för på den tiden
kostade brännevinet inte mer än tjugufyra skilling stopet.

Sådan var Borg imot de fattige, men han var också folk
imot dem, som hade något.

En söndagsnatt gingo Borg och två till — det var ändå
en avskedad båtsman, som hette Fyrboll och Anders, som
var född vid Prammen — de gingo till Bjärrome och skulle
råna gamle kvartermästaren Brandberg. Han hade en stor
hund inne hos sig, men den skrämde de på flykten ut
igenom fönstret. Och så började Fyrboll slå gubben och
befallde honom ta fram, vad han hade.

Gubben sade:

— När I fån ta, vad jag har, så kunnen I väl låta bli att
slå mig.

Då tillrättavisade Borg Fyrboll och befallde honom låta
den gamle vara i fred.

Där togo de nu tvåhundrafemtio riksdaler och en hop
andra småsaker.

Fyrboll och Anders blevo tagna fast, men Borgen, han
gick fri alltjämt.

Men så en dag skulle Vessigeboarna köra upp i skogen
ovanför Krogsered efter timmer. Fram på ottan kommo
de till Krogsered och skulle beta sina hästar i en port på
gästgivaregården. Och Kristen i Lassagård gick före in
i porten och tänkte röja undan, ifall där stod nån vagn
eller sådant i vägen. Då tyckte han, det snarkade i en
vagnshäck där. Kristen hämtade de andre karlarna, och
nu hittade de Henrik Borg, som hade bäddat ner sig där
i häcken. De anammade honom och ledde honom in i
gästgivarestugan. Och här satt han på bänken vid fönstret,
med en väktare på var sida. Denne gången skulle han allt
slippa att göra så som i Slöinge, mente Vessigeboarna. Men
rätt som han satt, så slog han ut fönstret och hoppade ut,
och i hoppet tog han hatten av den ene väktaren. Och
därmed var han på fri fot igen.

Det hade nu länge gått kunglig lysning efter Henrik
Borg, att han skulle gripas, var han gripas kunde. Slutligen
började också folket göra allvar med sina spaningar. Där
hölls skallgång på skallgång, men Borgen gick ständigt fri
— tack vare de goda vännerna där uppe i skogsbygden.

Men så en Gunnarps marknad blev han äntligen fast.
Det var Andreas i Borregården och Anders Pil, som fingo
se honom där ute på marknadsbacken och kände igen sin

Borg, så förklädd han än var. De togo honom och lade
handklovar på honom, så att blodet spratt ut igenom
fingrarna.

Sen hölls det flera rättegångar med honom. Och han
fördes ifrån det ena häktet till det andra, tills han äntligen
fick stanna på Karlstens fästning.

Där kunde han förstås inte bärga sig länge, för när våren
kom, var han rent tvungen till att ge sig ut och stjäla, och
så rymde han ifrån fästningen med en kamrat till. Men nog
fingo de slita, innan de kommo åstad, för där fanns ingen
annan utväg än upp igenom skorstenspipan, och den var
så trång, så de måste ta av sig kläderna och dra dem efter
sig med en snodd, som de hade bundit om livet. Och så
kröpo de ner för vattenrännorna.

Nu kom Borg som rymling ända ner till Skåne. Här var
han inte igenkänd, så han kunde gå öppet, förklädd till fin
herreman, på Hälsingborgs marknad. I den värsta
trängseln möter han en slaktare, som bär en stor pengaväska
i en rem över bröstet.

— God dag, bror! hälsade Borgen och klappade
slaktaren på axeln. Var ska jag ta igen dig? Vi ha varit
tillhopa förr.

I detsamma har han en kniv i handen, skär av
väskeremmen och springer bort med pengaväskan igenom
marknaden och ropar:

— Ta fatt tjuven! Ta fatt tjuven!

Folket började springa efter och ropa på samma vis. Och
i villervallan kom Borgen undan.

Sen låg han där nere i Skåne och stal, och till slut sattes
där ut vakt vid alla broar och färjor för att fånga honom.

Vid samma tid hade greve Ruuth på Bjärsjölagård ställt
till bröllop för sin son. Hit församlar sig nu allmoge ifrån

när och fjärran för att titta på högtidligheterna.
Mästertjuven kom också hit med en god kamrat. De voro mycket
snyggt klädda och de kände ingen, och ingen kände dem,
så de kunde tryggt gå här och spekulera.

Fram på natten gömde de sig i den stora farstun. Här
stjäl Borgen en fin adelig päls och en kappsäck med rara
kläder ifrån topp till tå, och hans kamrat tar sig en
kappsäck med kläder och så en löjtnantskappa med blanka
knappar. Sen smögo de sig ut igen och lågo i en halmstack,
tills allt blev tyst på gården och alla hade gått till sängs.

Då dra de ut en fin åkevagn och leda ut två granna
hästar, som de spänna för vagnen, varpå de sätta sig i.
Borgen sitter där som patron i pälsen och låter den andre
agera kusk i löjtnantskappan.

När de nu ha kört ett stycke, så komma de till ett
färjeställe. Där hade tre vaktman byggt sig en lövhydda vid
älven.

— God morgon! hälsade Borgen. Varför liggen I här?

— Jo, vi ä ställda hit till att vakta på mästertjuven
Henrik Borg och en till, som han har med sig.

— Ja, det var snällt, sade Borg, bara vakten troget!

Varpå han begär att komma över.

Den ene av karlarna följer då med och drar färjan åt de
fine herrarna.

Väl kommen över, tar Borgen upp en trea banko och flyr
karlen. Så säger han:

— När du nu kommer över till hin stranden, gån då in
i brostugan alla tre och tan er en god sup för denna. Gån
så, varn till sitt, för nu behoven I inte vakta längre —
detta var Henrik Borg, som reste över.

Nu köra de en halv mil i gloande trav — sen var det
höge dagen, så de torde inte åka längre. Vagnen ställde

de hyggeligt till sides på vägen, selade av och lade selarna
i vagnen, släppte så hästarna lösa på bete, för det var så
långt fram på våren, så att både råg och klöver stodo
gröna. Sen flydde de in i en skog.

Greven ställde ut skall efter dem med folket ifrån hela
sitt gods och kringsatte skogen samma dag. Och tjuvarna
hade ingen annan tillflykt, än de kröpo under toppen på
en fälld gran. Där lågo de och sågo, hur tre karlar gingo
över granstammen, men de blevo fria. Nästa natt flyttade
de sig åt en annan skog och där skildes de bägge
vännerna åt.

Så kom Borg in till en backstukäring och bad att få köpa
litet mat. Men käringen var ogin, som skåningarna bruka
vara, och svarte, att hon hade ingen mat att sälja åt
kringstrykare.

Då blev Borgen arg och fick tag i en yx, där stod, och
tyckte: ville hon inte sälja mat till honom, så skulle hon
mista livet.

Käringen tar till flykten och springer. Och då stjäl han
en flat stopaflaska med brännevin, en halv brödkaka och
en liten ost. Detta var, vad han mest ankade på sen, för
han stal eljes aldrig från fattigt folk.

Men han sökte snart gottgöra det på sitt vis. För under
det han drar sig genom skogar och planteringar upp imot
hallandsgränsen, så träffar han en söndagsmorgon en
käring, som gick i skogen och grät. Borg spörjer henne då,
vad hon gråter för.

— Jo, svarte hon, jag är en fattig torparekvinna. Vi
ägde inte mer än två kor och i går släppte vi dem ut på
bete, men den ena kom inte hem i aftes, och nu har jag
hittat henne död i mossen.

Borgen ömdes om käringen och frågte henne, vad en ko
kostade.

— Jo, en sådan ko som vår kostar sina femti riksdaler.

Då tog Borg upp och flydde käringen sexti riksdaler.

— Se där, gråten inte nu, mor! Där han I pengar till
en ko!

Hon blev ända häpen och svarar:

— Mitt kära barn, detta tör jag inte ta, då kunna de
tro, att jag har stulit pengarna.

— Det ska nog bli väl med det, mente Borg. Han I bara
ett par håseband, så hit med dem!

Ja, hon tar av sig sina håseband och flyr honom. Och
han binder nu käringens händer på ryggen, knyter pengarna
i en näsduk och stoppar dem i barmen på henne.

Så säger han:

— Gån nu inte hem, mor, utan gån till er gårdbo! Men
I behöven inte värst skynda er, utan gån sakta, så jag
kommer undan en bit först! När I då kommen in till
gårdbon, så sägen: Jag har gått i skogen och letat efter
min ko. Den hittade jag död i en mosse. Sen träffte jag
Henrik Borg och han ynkades vid mig, för jag var fattig,
och skänkte mig pengar till en ny ko. Men han band mina
händer på ryggen och lade pengarna i barmen på mig, för
I inte ska tro, att jag har stulit dem nånstädes.

Sen stövar han upp igenom Halland och kommer så till
sin hembygd. Där uppehöll han sig nu länge, men likaväl
på rymden och i smyg. Till slut hade han intet annat kvarter
för dagen än i Årstads ringetorn. Där kröp han upp mellan
taket och himlingen i kyrkan och låg rätt över predikstolen
tre söndagar i rad och hörde, hur prästen läste upp kunglig
lysning efter honom. Om nätterna hade han nog råd, för
där var inte ont om dem, som ville hysa honom i smyg, och

det var mest de rike. Då fick han veta allt, som skedde
och gjordes i trakten, och de gåvo honom god reda på, var
som fanns nånting att stjäla. Och där det var mycket silver
och guld, dit skickade de honom. Och det kan la hända, det
blev delat med.

Så hände, medan han låg på kyrkohimlingen — där var
eljes inte för gott att ligga i förstningen för de många
nubbarna, som stucko upp, men han skaffade sig
hästatäcken och kläder sen — där ligga än i denne dag köttben
och klutar, som han har lämnat efter sig — jo, det hände
att där var en käring död i Hebergs by. När då klockorna
började gå till själaringning, så kryper han bort och tittar
igenom hålet, som ledde ut i tornet. Där kunde han ligga
och se, att det var bara unga pojkar, som ringde, för de
sleto så strängt med klockorna. Sen de nu hade ringt ifrån
sig och stängt lämmarna och så skulle ner för torntrappan,
då lade Borgen i ett räligt vrål. Och han trodde rent, att
pojkarna bröto ihjäl sig, innan de kommo utföre och ur
tornet. Och efter det mente folket, att hebergskäringen
spökade där, så de torde knappt gå förbi tornet, sen det
var mörkt.

När nu vintern kom, så gick han och lät ta sig godvilligt
och satt så på häktet, till våren började. Då ville han ut
igen i det fria och han gick alltid. Och så gjorde han år
efter år.

Under tiden satte han ner flaskor med pengar i, men
han hittade nästan aldrig igen dem, för andra hittade dem,
och det var många, som fingo sin välmåga på det viset.

Så en gång hade han kommit ihop med Ullareds Katt.
Och de togo sin ort uppe i Krogsered och letade efter ett
ställe, där det fanns förmögenhet.

Under det de ströko omkring, träffte de på Ola Ljugare,

som låg där på skogen och huggde stockar till riveskaft. De
sporde honom, om han visste om några medel.

— Jo, säger Ola, här borta i Äsered finns nog medel hos
göteborgsköraren. Och han har justament kört av med ett
lass smör i dag på morgonen, så det kan vara passeligt att
hälsa på honom nu. Men det blir stört omöjeligt att komma
upp på hans kammare, för den ligger högt uppe på loftet
i tredje våningen.

— Är det ingenting annat i vägen, så — — tyckte Borgen
och grinade och nickade god mening.

Och Ullareds Katt grinade med och nickade gott
förstånd. De tyckte, förstår sig, att Ola Ljugare var en sjåt,
som sörjde för så litet. Men när natten föll på, togo de
honom ändå med sig för att hjälpa till att bära.

När de kommo fram till Äsered, så fanns där ingen stege,
som nådde upp, för fönstret, som de skulle in igenom, satt
högt uppe på gaveln. Då gingo de till Gunnarps kyrka och
hämtade en kyrkestege, och den räckte till.

Så skulle Ullareds Katt upp först, men han örlade, när
han kom upp till fönstret, så han kunde inte ta ut spikarna,
som höllo det fast, utan måste gå ner igen med oförrättat
ärende.

Då säger Borgen:

— Du är ett kräk, Katt! Jag är äldre än du, men jag ska
ändå försöka att gå in.

Varpå han kryper upp, plockar dän spikarna, bänder ut
fönstret och går in. Där inne tänder han en bit ljus, han
hade, och granskar så överallt. I en byrå hittar han en stor
pengabunt, som han stoppar på sig. Och sen kastar han
ner utav tyget där, vävbitar och kalvskinn och kaffe och
socker och tobak och så en mängd fina ryktetyg. Till slut
fick han se en dubbelpistol, som hängde där över sängen,

den hade han också ro av att ha. Men nu bar det inte bättre
till, än när han skulle ta ner pistolen, så ramlade han över
sängstocken, och pistolen hakade upp sig där i sängtäcket,
så det ena skottet small av.

Då vaknade allt husets folk vid smällen och for upp i en
hast. Borgen släckte ljuset och nu stod han där uppe i
fönstret och såg, hur kamraterna blevo jagade bort av
folket som rovdjur. De fingo inte så mycket med sig som
en rykteborste, nej, inte för en styvers värde. Men Borg,
han tappte inte huvudet. Han öppnade dörren och gick så
den riktige vägen ner i stugan. Där stod en gammal käring,
som inte hade orkat ge sig ut med de andra. Hon trodde,
det var mannen i huset, som kom där.

— Hör du, Johannes, fingen I tag i tjuvarna? frågte
hon.

— Nej, det gjorde vi visst inte, sade Borgen och
fortsatte sin gång igenom köket och ut i hagen.

Så tar han skogen fatt. Och ingen möter han, för alla,
som springa kunde, så voro de efter de bägge andre.

Ullareds Katt, han tog också snart till skogs. Men Ola
Ljugare, det fät, han följde store landsvägen och kröp in
under Gunnarps bro och gömde sig. Där satt han med
handyxen på armen, när folket kom fram. Så blev han
häktad och var inställd till flera ting. Men skam grå var
ändå inte så dum, när det gällde, han föregav, att han hade
kommit fram ur skogen för att be om hus där i Äsered,
just som folket kom utspringande efter tjuvarna. Då hade
han med sprungit, för han trodde, de ville slå honom. Och
inte hade han nåt tjuvgods på sig, när de hittade honom,
för han hade bara sin gamla yx och den hade han aldrig
haft av armen. Till slut gick han också fri, fast det var
med stort besvär. Men det låddes han inte om efteråt, han

braverade med sin rättegång och ljög, så att svinen kunde
grina åt det.

— Jag satte av tre domare och hela Årstads nämnd,
tyckte han. Så kom den fjärde domaren och han kom ända
ifrån Stockholm. Den hade sju medaljer på bröstet och
han var så slug, så han kunde säga andras död, men inte
sin. Och när han så hade satt rätten, så säger han: "Nu får
du ta på dig det härninga, Ola, att du förbrutit dig imot
kronan." — "Nej", sa jag, "det kan jag inte, för här är
oredig nämnd, för nämndemannen ifrån Faurås härad och
Tröinge by, Johannes i Bengtsgård, sitter där och är full,
och jag ber på, att han ska gå tiljan." Men när han stiger
upp, så var han så full, så han stupte på huvet. Så säger
domaren: "Jag ser, här är oredigt allting. Ola Kaspersson
har rätt, han skall gå fri." — Sen blev jag fri.

Men då om natten blåste Borgen Ullareds Katt till sig.
Och då hade Borgen adertonhundra riksdaler, som han
bytte dem två emellan. Ola Ljugare fick inte en styver
med, för han var dum och lät ta sig.

Så stal Borg och togs fast och rymde och lät ta sig och
rymde igen, men för var gång, han sattes in, fick han
grövre och grövre fängsel. Till slut hade han sju punds
järnklädning på sig. Då slog han sig i stadighet på häktet
och satt så på Malmö i aderton år. Och där blev han snart
så väl betrodd, så kommendanten torde skicka honom ända
till fyra mil ifrån staden med sina hästar för att hämta ved.

Efter det fick nu kommendanten stort behag till honom
och hade honom till sin trotjänare. Och så skrev han till
kungs för honom, och då fick Borgen bli fri och fick
rättighet att yrka all slags handel för att kunna uppehålla sig på
ärligt vis.

Till sist blev han koryktare på Magårds
komministerboställe i Okome socken. Där levde han i många år som
hederlig karl. Och när han dog och skulle begravas, så
gjorde komministern ett riktigt hyggeligt jordöl. Och det
säger jag, som sagt var, att Henrik Borg var den
hederligaste tjuv, vi nånsin ha haft.

Han brukte alltid säga om sig själv:

— Jag har inte varit någon tjuv för egen räkning, jag
har varit en medlare — jag har flyttat silver och guld ur
de rikes skåp och delat ut åt dem, som bättre ha behövt det.
Själv har jag ingenting av alltihop.


FAR RAKAR SIG PA SÖNDAGS
MORGON.

Far, i toppmössa, blaggarnsbyxor och träskor, sitter på
bänken vid sidofönstret. På bordet framför honom
rakelådan och en liten panna med rakevatten.

Nu så vill jag ha fred i huset den lilla stunden, jag håller
på med att raka mig. Så I hören, det, allihop här inne!
Fast en inte ska till kyrkan, så kan det la vara roligt ändå
att se ut som folk på söndan, så det kan. (Tar fram
snusdosan ur byxfickan, öppnar spegellocket och speglar sig.)
— Nisse, nu, ta mig den onde, får du inte skynda dig, om
du ska komma fram till kyrkan och få sålt nåt snus före
mässan. — Vad säger du? Behöver jag inte lägga min näsa
i det? Vem är det, som har fostrat upp dig då? Och var
det inte jag, som gav dig sextondalern, som du hade att
börja snushandeln med, eller vad? — Sa du gubbakräk?
Och sa du, det angår mig inte? Ska jag visa dig, var den
ångaren ligger? (Reser sig.) Ska jag tvunget ha tag i
kyrkekäppen och lena upp ryggabastet på dig, innan du kommer
åstad — så knotorna ska skramla? Vad!? — Ja, det var
la det bästa, du kunde göra, att du gav dig på dörren!
(Sätter sig ner och doppar handen i rakevattnet, men
rycker henne hastigt upp igen.) Du har la tänkt att skålla
mig rent som en annan gris, du Anna! Sätta fram skållhett

vatten! — Lilla, står du där och slickar smöret av
smörgåsen, så ska jag slicka dig, du! (Tar upp tvål och borste
ur rakelådan och börjar tvåla in sig.) Anna! Nu ska du
höra vid kyrkan av göteborgskörarna, om de vilja ha
smöret! Men vilja de inte ge en plåt marken, så ska de inte
ha så mycket av et som det fnasket, där är ruket upp i et
för då ätom vi heller upp et. (Ser ut igenom fönstret.)
Titta getterna! Bartel, skynda dig ut och gena getterna!
Se på bockafan! Är han inte allt inne i kålgården! Titta,
hur han biter och blär krona på krona! Skynda dig, påk,
säger jag, eljes så få vi inte nåt kålfrö till ett åre! Skynda
dig, ditt bäst! Du var la inte så tröger, när du passte på och
tog skinnet av gårdbons katt på själva julafton, till skam
för hela mitt hus, din nattman där! — Låt bli att dra
rompen av hunden, när han ska ut. Du skulle la vilja ha
den till en pälsakrage till kattskinshättan! — Titta, titta!
Släpper inte det leda livet ut den svarta hönan! Streta
in na! Streta in! (Räcker ut tvålbiten.) Kom pytt, pytt,
pytt, pytt, pytt, pytt! Se flaxade hon inte ut ändå!
(Fortsätter med intvålningen.) Du håller la ordning på hönorna,
Anna, så du inte låter dem värpa ute! — Tar en inte vara
på det en har, så har en snart ingenting! — — Det var
snällt av dig, Sven, du tar böneboken. Läs mornsignelsen!
— — Nej, så ska det inte låta. Ska du bju till att sjunga,
så ska du sjunga riktigt och inte gala som en hanakyckling!
(Sjunger med långa drillar.)


I morgonsolens klara sken — — —


Så ska det låta! — Hossa, hossa! Titta — grisen! Är
han inte i håll med mina skor där borta i spisvrån. Spjärna
te'n! Gyss, gyss, gyss, gyss! Bass, bass, bass, bass! I kunnen
la solla en bytta med agnar te'n där vid dörren, så han

slipper att äta upp mina skor. Skynden er! säger jag. I
hören, han skriker — han är sulten. (Tar fram kniven ur
rakelådan.) Ta mig den onde, har du icke varit på
rakekniven igen, Anna ! Akta dig, säg inte nej! Du har varit på
en! — Vad säger du? Har du bara haft en till att skära
knapphål med i min nya blaggarnsskjorta! Nähä, du! Du
har skrapat både jordpär och rotabussar mä'n. Titta,
skalerna sitta här på bladet! En kan då inte få ha så mycket
som näsan i fred här i huset. (Vässer kniven på ett bryne.)
Lilla, du ska skrapa pärerna till middan! — Det var snällt,
Sven, du läser! — Nej, hur var det? Nu läste du rasande.
Stava! Stava, säger jag dig! G-ö-r säger gör v-å vå r-a ra
våra h-j-ä-r hjär t-a-n tan hjärtan b-e be — Lilla, ut i
källaren efter pärerna! — be-ha-ge-li-ga att e-mot-ta-ga,
vad vi i dag få hö-ra. — Bengt, spring och dra tuppen ur
grötafatet, men slicka väl av bena! — Hååå! Vrok en inte
fatet i golvet! I gören mig utfattig. Ta mig den onde, gören
I mig inte utfattig! Plocka ihop bitarna där, så vi få se, om
en inte kan sinka ihop et! — Tvi, Sven! Sitt nu inte där
och spotta på fingarna och måla krokediller på väggen!
Du ska vara snäller, du Sven, för du ska bli min
ålderdomströst. — — Anna, du har la inte tänkt dig till kyrkan sådan,
som du ser ut? Gack och tvätta dig riktigt, ta lite såpa
och gnid av med! En ska la ha nån glädje av all såpan, en
har tiggt ihop till dig i stadsbodarna. Tvi, du är så grimlet
och leder i synen, så du kan ända skrämma svinen. Inte
blir du av med nåt smör, om du ser ut på det viset. (Rycker
ut ett skäggstrå i hakekransen och provar knivseggen.)
Hållen er nu i skinnet, påkar, eljes så ska den onde ta er!
Det ska jag bli karl för. — Låt Lilla ha brödskalken, din
lede slofs där! Du gapar och äter jämt som en leder varg,
du Bengt! (Börjar raka sig.) Anna, du får sätta på
kaffekitteln igen, innan du går. Lägg på en bit cikoria! En kan
allt tränga till en styrketår efter detta härna leda arbetet.
— Rån I inte med att hålla er i skinnet, påkar? I sprattlen
och leven där nere värre, än om I voren lejda te't. — Titta,
rev han inte ner själve Mårten Luther av väggen, den lede
Bartelen! Du kunde blitt ute, medan du var. — Hoj och
skoj! I leven värre än turkar och hedningar. — Hö, hö!
— Skar jag inte av mig vårtan, som jag har kunnat haft
och fredat i nära sexti år. (Slänger kniven på bordet och
reser sig.) Ta mig den onde, ska inte skäggstubben få vara
denna veckan med. Jag är rent för granner åt er ändå.
(Går ut.)


VI Ä INGA DÅLIGA KARLAR

eller

Frieriet i krogstugan

eller

Sångarstriden på Krogsered.

PERSONERNA:

JÖNS i GRISHULT, halländing.

PELLE I HÅLGRYTE, småländing.

PETTER JOHAN, Jöns' son, puckelryggig.

LOTTA, Pelles dotter, halt.

GÄSTGIVAREN I KROGSERED.

På Krogsereds gästgivaregård i Halland, dagen före Gunnarps
marknad.

Gästgivarestugan i Krogsered. Jöns och Pelle, med
huvudbonaderna på och piskor i händerna, komma in genom dörren i fonden.
Bägge något ankomna. De rycka i varandra.

PELLE.

Jöns i Grishult och jag och jag och Jöns i Grishult, vi
ä inga dåliga karlar.

Skriker.

Vi ä inga dåliga karlar. Vi! — —


JÖNS.

Hå, hå, hå! Hå, hå, hå! Nu ska vi spä på. — Hoj,
gästgivare! Hit med ett kvarter brännevin! — Hå, hå, hå! Ha,
ha, ha! Minns du, Pelle, hur vi nappades på Gunnarp i våra
unge dar? Vi nappades.

PELLE.

Ja, det gu gjorde vi — ha, ha, ha! — och det, så bloden
spottade. Det blir inga riktiga vänner, utan till att nappas,
det är då visst. Ha, ha, ha! — Vi ä inga dåliga karlar!

De sätta sig på var sin stol vid bordet.

JÖNS.

Hundan i mig, var det icke roligt att få se dig. Du hör,
vad jag säger, det var roligt.

PELLE.

Ja, del säger jag med. Vi ä inga dåliga karlar! — Vi
kunna gärna ta varandra i hand, vi, som han sa, utan till
att skämmas. Vi ä inga dåliga karlar! Och det vill jag
bara säga dig, som han sa — dig skulle jag, ta mig den sure,
ända kunna vilja bli släkt med.

JÖNS.

Kör i vind! Släkt bli vi. Jag består påg, om du består
däga. Hundan i mig, består inte jag påg.

PELLE.

Ja, särra män! Jag består tös, jag. Och det en, som duger
att sätta till styret i ett hus, för det är, som han sa, det är
mora upp i dan.

JÖNS.

Du känner la mig. Pågen är liker mig. Du hör, vad jag
säger, han är liker mig.

PELLE.

Ja, ja, det var bara det, jag ville säga. Du skulle se min
tös vid spinnerocken. Suren i mig, trår hon inte på, så en
kan höra, hur det surrar ända långt ut i gärdet.

JÖNS.

Du hör, vad jag säger! Du skulle se min påg, hur han
slänger havratunnan på ryggen och bär henne uppför
loftstrappan. Det går som en dans. Du hör vad jag säger!
Hundan i mig, går det inte som en dans.

PELLE.

Ja, det blir la ett bra par.

JÖNS.

Ja, blir det inte ett bra par, så vill jag bli en svinaho.
Du hör, vad jag säger, en svinaho vill jag bli.

PELLE.

Ja, det ä vi, som han sa, eniga om, och då så slå vi till!

JÖNS.

Kör till!

De slå varandra i hand.

GÄSTGIVAREN

med brännvin i ett bleckmått och två glas.

Jaså, nu ha de bytt kräk!


Till de andra.

Än I allt sams! — Vem fick emellan?

Pelle och Jöns brista i skratt.

PELLE.

Hahahaha! Nä gu slogo inte vi jämt.

JÖNS.

Hå, hå, hå! Ja, gutt förlåte mig, hå, hå! gjorde vi inte
det. Du hör, vad jag säger, gästgivare. Hå, hå, hå!

Slår i glasen.

Skål Pelle! Sagt är sagt!

PELLE.

Ja, det är det! Skål, som han sa! Det är det!

GÄSTGIVAREN.

Hihihi! Jojo, den gången så lät du allt lura dig, Jöns!
Den vinglan! Hon är så skranglig som en fallfärdiger
grind. Den tar du inte mycket gott av. Jag känner ullen,
sa fan, när han klippte son.

JÖNS.

Vad? Vad hundan är det, du säger?

GÄSTGIVAREN.

Jaja, jaja, Jöns! Jag har sett din med. Din är la så
krokryggig och tvärbukig och så storäten, så din kan äta alla
skobokräken ur husen.

PELLE

skrattande.

Jaja, hallingarna ä allt nåra riktiga rågbrödsbukar.


JÖNS.

Vad säger du, din havremalare — sådetuggare, som jag
vill säga?

PELLE.

Sådetuggare!

Reser sig.

Här ska du få se på sådetuggare, som inte ger sig,
antingen det är herrar eller proselyter.

Slår näven i bordet.

JÖNS

reser sig.

Och här är rågbrödsbuk, som inte låter ta sig, antingen
det tar i bro eller backe.

GÄSTGIVAREN

går emellan.

Såså, såså! Inte ska I ryka ihop för koskraporna!

PELLE

sätter sig.

Koskraporna! Hahahahaha! Jag, som trodde, han mente
tösen.

JÖNS.

Jag trodde, han mente pågen. Hå, hå, hå, hå!

Pelle och Jöns storgrina, ta varandra i famn.

PELLE.

Hahahaha! Vi ä inga dåliga karlar!

JÖNS.

Hå, hå, hå, hå!


PELLE.

Jöns i Grishult och jag och jag och Jöns i Grishult, vi
ä inga dåliga karlar! Vi ä allt för goda vänner för att lura
varandra på kräk. Hahaha! Ja, det ä vi! Det ä vi!

JÖNS.

Hå, hå, hå! Ja, det gu ä vi!

Slår i glasen.

Det supom vi på. Skål, Pelle! Du hör, vad jag säger!
Skål!

Gästgivaren går ut.

PELLE.

Skål, Jöns, och tack! Hahahahaha!

De dricka.

JÖNS.

Jag begriper inte, vad pågen tänker på, som inte kan
binda kon och komma in, så du får se på'n. In ska'n! Du
hör, vad jag säger.

Går bort och öppnar dörren till förstun.

Petter Johan! Petter Johan! Kom in! säger jag.

PETTER  JOHAN

kliver in.

Vad viljen I, pappa?

JÖNS.

Kom hit! Du hör, vad jag säger. Kom hit, påg!

PELLE

får syn på Petter Johans puckel.

Vad fasen! Det är la inte den pojken, som du tänker
gifta bort till min tös, vet jag?


JÖNS.

Jo, visst hundan är det den. Jag har inte mer än den.
Du hör, vad jag säger. Jag har inte mer än den. Skulle
inte den gå an eller vad?

PELLE

river sig i håret.

Jo, det förstår sig, så det gör. Det förstår sig. Men han
ser så klener ut, för den därna knutan på ryggen, den — —

JÖNS.

Den sitter inte i vägen för nån. Du hör, vad jag säger!
Hon sitter inte i vägen, säger jag. Och jag är la inte sämre,
än jag rår med att förgylla kulan, sen så blir hon la bra.
Du hör, vad jag säger! Gutt förlåte mig min arma synd,
ska inte pågen ha tusen daler mer än dägerna. Du hör, vad
jag säger, han ska ha tusen daler mer, dem ska han ha för
kulan.

PELLE.

Jaja, jaja, då så blir det la bra. God dag då, Petter
Johan!

LOTTA

kommer in haltande.

God kväll här inne!

PELLE.

Se, där är Lotta! Det var bra, du kom in. Du har la
bundit koa väl! — Kom nu fram, tös, och hälsa på
svärfarn!

JÖNS

Är det din däga?


PELLE.

Ja, det gu är det. Det är min Lotta, som ska ha din Petter
Johan.

JÖNS

till Pelle.

Hå, hå, hå! Inte hade du trång till att hänga upp dig på
pågens kula, när din däga kommer med en kroketer has.
Du hör, vad jag säger — med en kroketer has!

PELLE.

Nänä, nänä, det kan la vara — som han sa. Men den
hasen har la inte jag gett na, för den har hon fått av en
ko, som spjärnte na, när hon var liten.

JÖNS.

Hå, hå! Du hör, vad jag säger! Tror du, jag har gett
pågen kulan! Den har vår herre gett en. Du hör, vad jag
säger! Den har vår herre gett en.

PELLE.

Jaja, jaja! Hasa är la inte sämre, än tösen har gått två
mil i dag med henne. Men det gör detsamma, jag behöver
la inte vara sämre jag än du, för jag ger tösen ettusen
daler mer än hina barnen, så måtte la hasen bli rätter nog,
tycker jag på mitt vis, som han sa.

JÖNS.

Det kan låta höra sig. Du hör, vad jag säger! Det blir
bra. — God dag, Lotta! Du är ju en duktig däga.

LOTTA.

Ja, det kunnen I lita på, så I kunnen. Inte ger jag mig,
fast jag inte kan springa i kapp med kalvar.


PELLE.

Ja, då är allt bra. Viljen I nu ha varandra, I unga?

PETTER JOHAN.

Ja, vill far så ha't, så vill jag med, för det är far, som
bestämmer't.

PELLE.

Det är rätt, du, Petter Johan. Du är, som han sa, du
är en lydiger son. Och den, som hedrar sin fader och sin
moder, honom skall väl gå. Det är då säkert. — Vad säger
nu du, Lotta?

JÖNS.

Vad hon säger! Du hör, vad jag säger: Barn ha ingen
vilje.

PELLE.

Nej, det förstår sig. Det är la, som han sa, det är sant!
— Nu ska du ha Petter Johan, du Lotta!

LOTTA.

Nej, det är inte sagt, jag vill.

PELLE.

Vad säger du, tös! Är du ifrån vettet? När jag säger
det, så ska du komma ihåg, att du är barn av hederliga
småländska föräldrar, så du ska vara lydiger.

LOTTA.

Ja, det förstår sig. Men det är inte sagt, jag vill ändå.

JöNS.

Jag tror, dägan är galen. Hundan i mig, är hon inte
galen. — Är pågen inte granner nog åt dig?


LOTTA,

Jo, särra män! Han kan la vara granner nog.

JÖNS.

Är han inte riker nog då?

LOTTA.

Ja, se, det är la det, jag inte kan veta. Jag hörde, att jag
ska ha tusen daler mer än nåt av mina syskon — för hasen,
men vad får han då mer än sina syskon — för knutan?

JÖNS.

Hå, hå, hå! Det hörs, en har fått med småländingar att
göra. Det hörs, säger jag. — Han ska ha tusen, han med.

LOTTA.

Ja, men det, tycker jag, är rent för lite, när jag ska ha
tusen bara för hasen. Så då vill jag inte vara med om detta
giftet.

JÖNS.

Hå, hå! Är det bara frågen om pengar, så kunna vi la
bli sams. Du hör, vad jag säger! Vi kunna bli sams. Jag
ger pågen tvåtusen daler mer än dägerna. Är du nöjder
nu då?

LOTTA.

Ja män! Då så får det la bli, som I viljen.

PELLE.

Du är ett förståndigt och snällt barn, du Lotta. Gud
välsigne dig! Och då så är det uppgjort. Tan nu varandra
i hand! Gåvor fån I köpa på märten.


JÖNS

stiger upp och klappar Petter Johan och Lotta.

Ja, lycka till då! I hören, vad jag säger! Lycka till!

PELLE.

Ja, nu är jag så gla, så nu bjur jag, som han sa, på
köpeskålen. — Gästgivare! Gästgivare!

GÄSTGIVAREN

kommer in.

Vad är det?

PELLE.

Hit med fyra glas vin!

GÄSTGIVAREN.

Det ska la vara av det bästa?

PELLE.

Ja, hit med det bästa, som finns, om det så kostar sex
skilling glaset, för nu så ska här drickas fästeskål!

GÄSTGIVAREN.

Jaså, var det på det lilla viset.

Hämtar en vinflaska och glas ur skåpet och slår i.

PELLE

tar ett glas.

Skål för fästefolken!

De dricka. Petter Johan och Lotta sätta sig bredvid varandra
på bänken.

JÖNS

slår Pelle på axeln.

Du hör, vad jag säger! Det var roligt alt bli släkt
med dig.


PELLE.

Ja, jag säger så, jag med. — Jöns i Grishult och jag och
jag och Jöns i Grishult, vi ä inga dåliga karlar.

Hoppar och sjunger med fin röst.

Trialaolao, trialaolao — —

JÖNS.

Hå, hå! Du sjunger rasande, Pelle! Hundan i mig,
sjunger du inte rasande.

Sjunger samma melodi, en oktav lägre.

För: Hottihottihotti, hottihottihotti — —

PELLE.

Det var en evig lögn! För så ska det låta: Trialaolao — —

JÖNS.

Nej, säger jag! Du galer för fint. Du hör, vad jag säger!
Du galer för fint! För: Hottihottihotti — —

PELLE.

Du bölar för grovt, din bölestut! För: Trialaolao — —

JÖNS.

Jag ska böla dig, din galare. Hundan i mig, ska jag icke
böla dig, din hane. För: Hottihottihotti — —

Ryker på Pelle.

PELLE

fäktar imot.

Bölare! — Trialaolao — —

JÖNS.

Galare! — Hottihottihotti — —

PELLE.

Du kan behålla din puckelrygg till pojke. För:
Trialaolao — —

JÖNS.

Fan i mig, min påg ska ha din spattmärr till däga. För:
Hottihottihotti — —

De brottas med varandra, tills båda ramla omkull på golvet.

PELLE

knyter handen mot Jöns.

Skam vare släkt med dig, din bölestut! — Gack ifrå
pojken, Lotta!

JÖNS

på knä.

Dra du åt Hälsingeland med både dig och din däga! Du
hör, vad jag säger, din hane! — Sitt inte där ijämte dägan,
Petter Johan!

PETTER JOHAN.

stiger upp.

Som I viljen, far!

LOTTA

rycker honom åter ned på bänken.

Nej, tack ska I ha! Har jag fått mig en fästeman, så
släpper ja'n inte så lätt. — Sitt du ner, Petter Johan lille!
— För I än dumma, I farar, som viljen riva upp ett gifte
för en dåliger polske, som I sjungen lika illa eller lika bra,
vilket I viljen, bägge två. Inte kunnen I ändra ert målföre,
vet jag, för inte kan la spinken låta på samma vis som
kråkan. Upp med er nu och varen goda igen, så ska jag
slå i en sup åt er!

Stiger upp och slår brännvin i glasen, medan hon håller Petter Johan
i andra handen.


PELLE

till Jöns.

Du hör, vad tösen säger!

JÖNS.

Ja, dägan har allt rätt. Du hör, vad jag säger, hon har
rätt.

PELLE

fattar sitt glas.

Det supa vi på. Men sjunga polske ihop, det göra vi
aldrig mer, för det kan gå illa.

JÖNS.

Nej, aldrig i tiden. Du hör vad jag säger, aldrig i tiden.

PELLE.

Och aldrig i evigheten heller. — Men tösen ska ha
pojken.

JÖNS.

Och pågen ska ha dägan. Skål!

De dricka.

PELLE.

slår sin arm om Jöns.

Jöns i Grishult och jag och jag och Jöns i Grishult, vi
ä inga dåliga karlar!



INNEHÅLL.

I GLIMMINGE OCH KRÖPLINGE.

Om Hanspärsgårds höns ......................................     7

För många ..................................................    31

Om Hieronymus Peregrinus Anatolius' stora lycka ............    37

Lergöken ...................................................    51

Gravstenen .................................................    55

Båtsmannens brev ...........................................    64

Tratta-Lars ................................................    76

En förargelsedag ...........................................    87

Om fyrahanda eldvapen  .....................................    91

Anna Katrina, hon vann .....................................   104

Tuppaklockan ...............................................   122

När båtsman Askengren kom hem från sin långresa ............   125

Rackare-Nils ...............................................   127


M. V. K.

Mors mässingskruka .........................................   155

Då Anders i Pärtrulsgård skrev sitt namn ...................   160

Om Nordensköld, Palander och Vega vid Storaå ...............   171

Om Anders Petter på Slätten och järnbanan ..................   180

Om sockar på hönsen ........................................   190

"Heter Magagassa" ..........................................   195

Grimlas kalv ...............................................   200

Rackare-Nilsens förste abborre .............................   204

Om Kröplinge döve socknapåg Sören och hans bägge klockor ...   211

Om de gröna byxorna ........................................   218

Slädpartiet N:o 2 i Yxered .................................   222

När åskan gick .............................................   231



Om huru båtsman Halling och Rackare-Nilsen processade ......   239

Om hur Josop i Gullås och Petter i Skogahult handlade kalvar ...   251

När Högaslätten och Kullagården barkade ihop efter Fläbben i Boarps begravning ...   256

Om Elias Skomakare och Petter Skinte och Bergströmmen ......   260

En gratulation .............................................   265

Kloke Bölen ................................................   269

Mästertjuven Henrik Borg ...................................   278

Far rakar sig på söndags morgon ............................   293

Vi ä inga dåliga karlar ....................................   297

Anmärkningar till vol. IV ..................................   311

Ordförklaringar ............................................   313






Laholms bibliotek

518500046281


