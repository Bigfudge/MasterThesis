NORDISKT
BIBLIOTEK

KRISTOFER JANSON

<h1>MEDELTIDSBILDER</h1>

<img>

STOCKHOLM
ALBERT BONNIERS FÖRLAG
</img>




<img>
NORDISKT
FAMILJEBIBLIOTEK

<h3>NORDISKT
FAMILJEBIBLIOTEK</h3>

I
AXEL LUNDEGÅRD: ASRA
ILLUSTRERAD AF TYRA KLEEN

II
ALVILDE PRYDZ:  SYLVIA
ILLUSTRERAD AF GERHARD HEILMANN
MED EN AKVARELL AF OSC. WERGELAND

III
SOPHUS  BAUDITZ: SPÅRSNÖ
ILLUSTRERAD AF FRANTS HENNINGSEN

IV
S. LAGERLÖF: EN HERRGÅRDSSÄGEN
ILLUSTRERAD AF GEORG PAULI

V
VILHELM KRAG: MARIANNE
ILLUSTRERAD AF LOUIS MOE

VI
K. LARSEN: BLAND KÄLKBORGARE
ILLUSTRERAD AF FRANTS HENNINGSEN

VII
OSCAR LEVERTIN:
MAGISTRARNE I ÖSTERÅS
ILLUSTRERAD AF NILS KREUGER

VIII
BERNT LIE: TROLLMAKT
ILLUSTRERAD AF THOROLF HOLMBOE

IX
VILH. BERGSÖE: FALSKMYNTAREN
ILLUSTRERAD AF J. NÖRRETRANDERS

X
SOPHIE ELKAN:
DRÖMMEN OM ÖSTERLANDET
MED VIGNETTER EFTER FOTOGRAFIER
SAMT FÄRGTRYCKTA TITELBLAD
AF GERDA ERIKSON

XI
KR. JANSON: MEDELTIDSBILDER
ILLUSTRERAD AF LOUIS MOE

XII
SOPHUS MICHAËLIS: GIOVANNA
ILLUSTRERAD AF J. F. WILHJELM

<h2>KRISTOFER JANSON</h2>
<h1>MEDELTIDSBILDER</h1>



<h1>MEDELTIDS-
BILDER</h1>
AF
<h2>KRISTOFER JANSON</h2>
MED ILLUSTRATIONER AF LOUIS MOE

STOCKHOLM.
<sc>Albert Bonniers förlag.</sc>

STOCKHOLM.
<sc>Alb. Bonniers boktryckeri 1901.</sc>
<h3>EN KLOSTERHISTORIA.</h3>
(13:e ÅRHUNDRADET)



<chapter name="Visby i septembre Anno Domini 1280.">
<img 1>
Visby i septembre Anno Domini 1280.
</img>
Älskade syster i Herren Jesu Kristo!
Som jag lofvade dig, vill jag det nu
ock hålla att tillskrifva dig med den förste
broder, som sig begifver den långa och
farliga vägen till vår härliga stad Nidaros, där
sig att vederkvicka och i själen styrkas med
sina böner att uppsända vid S:t Olavs skrin,
det du dagligen är förunnad att skåda med
dina jordiska ögon till hjärtats uppbyggelse
och bevarelse uti all kyskhet och renhet.
Så vill jag heller icke trötta hvarken
dig eller min penna med att beskrifva den
långa vandringen på våra fötter genom
Jämtland och det öfriga Sveriges land, genom
skogar och öfver många marker och vatten,
till dess vi kommo till Småland, därifrån
vi seglade öfver hafvet till denna insel
Gotland, hvarest jag nu är med lif och
lemmar helbrägda, Gud vare lof!


Men det må jag säga till Guds och
Sveriges bönders ära, att de anammade och
trakterade oss väl i alla stycken. Och vi
sjöngo våra psaltare och talade till dem om
att lefva ärbart och kristeliga. Och de
delade deras bröd med oss och gåfvo oss öl
och mat och säng och tillönskade oss Guds
fred på färden, hvilken vi ock hade.

Och nu är jag här i den gamla staden
Visby, denna rikets pärla, som badar sin
barm i det sköna blå hafvet. Och när jag
står på muren och beskådar solen vandra
till sin säng med röda bolstrar och
guldstickade sparlakan, så är det, som stod jag
på Stenberget uti Nidaros vid din sida och
skådade ut öfver fjorden. Och då påkommer
mig en besynnerlig hug att gråta.

Men låt mig icke hämta slika minnen
upp utaf grafven, att icke sentimentet mig
skall öfverväldiga. Låt mig hellre förtälja
dig om skolan, hvartill jag blef sänd af
priorn, förty att jag större hufvudets
begåfning hade än de andra klosterbröderna och
kunde skrifva en läselig handstil och sätta
samman ett bref med den rätta lärdomen
uti, hvilket de andra icke kunde. Och
därför skulle jag fara till Petrus de Dacia, som
hafver rest vida om i landena och varit
både i Köln och i Paris och är en mycket
lärd man och en prydnad och ära för den
orden, han tillhör, nämligen den helige
Dominikus' orden, i hvilken mitt ringa namn
ock är inskrifvet.

Och nu hafver jag både skådat hans
åsyn och hört honom tala, och det är som
att höra en Guds ängel. Ty både skiner
det af hans stora ögon, när han förtäljer
oss om Gud och hans välsignade underverk,
och hans röst kan vara stark som stormen,
hvilken brusar öfver det villande haf, och
snart igen så mild och stilla som vårvinden,
där den susar genom blomstren.

Och mig hafver han anammat som en
son, och han klappar mig på hufvudet och
samtalar med mig, när vi vandra samman
uti örtagården. Förty han säger, att Guds
sanne tjänare icke allenast bör lägga sig
vinn om att läsa i de heliga skrifterna och
bedja i klostren, men de böra ock läsa i
naturens stora bok, och de böra läsa i
människones hjärtan, på det de må kunna bringa
tröst och hugsvalelse till alla trängtande
själar. Och du kan veta, att slika studia
så mycket lifligare och fruktsammare varda,
när denna skolans öfverste Rector och Doctor
philosophiae slika mörka materier oss
förklarar och utlägger till vårt förstånds
uppbyggelse.

Därför tager han oss ofta med i
örtagården och visar oss de många dägeliga
blommor och tillkännagifver oss deras namn
och betydelse och lärer oss deras nytta till
sjukes helbrägdagörelse både i själ och
lekamen. Ty han förehåller oss, huruledes det
alltid är tillfinnandes ett fördoldt
sammanhang mellan det lekamliga och det andeliga.
Till och med det lilla usla gräset är skapt
till vår lärdom och uppbyggelse.
Se sålunda lära vi genom att vandra i
örtagården. Och då sådan lärdom ock kan
varda dig till eftertanke och behag, såsom
I, Herrens tjänarinnor, bereden de sjuke
både salfvor och hjärtats smörjelse, så vill
jag här korteligen nämna några exempel på,
hur kosteligt Gud hafver sin kunskap
uppenbarat både i blommornas namn och blad.

Det är en blomma, som vi hemma
gemenligen kallade »styfmorsblomma», men
som på det latinska tungomål benämnes
»viola tricolor». Det är den heliga
Trefaldighets blomma. Och denna örts blomster,
saft och pulver rensar bröst och hjärta från
all ondska och svidande sår.

Så är det ock en rot, kallad Krist-rot,
som förtager ondt kött, dödar maskar, är
god för hörseln och mot onda tankar. Och
en annan, som kallas den Heliga andas rot
— radix spiritus sancti — ock Angelica
eller änglarot kallad, hvilken är en
hälsosam och kostelig bröstrot, god mot
allehanda förgift och skada, både invärtes och
utvärtes.

Likaledes som detta förhåller sig uti
naturen, så är det ock uti andens rike. Ty
Gud, den heliga Trefaldighet, omskar våra
oomskurna hjärtan, gifver oss för ett
stenhjärta ett kötthjärta och utdrifver de onda
affekter och hjärtats rörelser och skapar uti
oss en ny samvetets anda, som är den
allermest helbrägdagörande bröst- och hjärterot.

Med slika lifliga och kostliga talesätt
förser han oss, när vi med honom vandra
uti örtagården, på det att vi alltid må hafva
vår kyrkas upphöjda sanningar för ögonen
och på samma tid som vi inandas
blomsternas vällukt ock månde inandas kyrkans
vällukt.

Nu kan jag icke skrifva mer för denna
gången, förty det snart ringer till mässa och
broder Karolus väntar ute på klostergården.
Han hafver mig lofvat att skaffa dig detta
bref lönnligen i handom, alldenstund han
hafver bud och ärende att frambära till
edert kloster.

Jag hoppas och förväntar, att du skickar
bud och bref med honom tillbaka till mig,
då jag svårligen längtar efter  att höra från
dig, huruledes du hafver det uti alla stycken.

Din broder i Kristo
<i>Olav.</i>
</chapter>

<chapter name="Bakke kloster uti Nidaros i november 1280.">
<img 1>
Bakke kloster uti Nidaros i november 1280.
</img>
Min hjärtans käre broder och vän!
Hur öfverraskad blef jag icke, då
broder Karolus vid aftonmässan lönnligen till mig
stack ett bref, hvilket han gömt hade under
sin kåpa. Det kom som en brinnande eld
i mitt blod, och mitt hjärta bultade som
hos en liten fågel, den där varder skrämd
af ett skott. Och jag kunde näppeligen läsa
mitt Ave till ända, ty jag visste så väl, att
det månde från dig vara, såsom jag ingen
annan vän i denna världen hafver, hvilken
mig vill tillskrifva. Och då jag kom till
min cell, öppnade jag brefvet med
skälfvande fingrar och bad till Gud, att jag icke
måtte synda. Och så läste jag den kära
skrifvelsen och undrade mig, att en man,
som slik lärdom bekommit hafver, och som
står så högt öfver mig, vill ihågkomma en

liten syster, som sig för världen fördolt
hafver. Och mina strida tårar droppade på
brefvet, och jag mindes den tid, då vi lekte
samman som barn med pinnar och stenar
nere vid älfven, och då vi vandrade
tillsammans upp på Stenberget och plockade
blommor och talade om Gud och hans
underverk. Och mina tårar droppade på brefvet,
som sagdt är, och jag kysste det med min
mun, och det påkom mig en häftig längtan
efter dig och de gamla dagar. Och jag såg
ditt lifslefvande ansikte för mig så tydligt,
som skulle det varit altartaflan uti kyrkan.
Och jag tog fram af min hågkommelses
lönnkammare alla de gamla minnena, och hvart
ord, du hade talat, stod för mig såsom med
lågande skrift. Och jag var åter samman
med dig uti domkyrkan den dagen, då
kardinalen från påfven i Rom var där, och
alla biskoparna och prästerna och all
landsens höga öfverhet voro där församlade
tillhopa. Minns du, att vi stodo tillsammans
på golfvet och höllo hvarandra i händerna?
Och då så orgeln började tona, och alla
biskoparna och prästerna och munkarna
sjöngo och svarade med sitt Amen, och alla
silkesdukar fladdrade och rökelseskyarna fast
bedöfvade oss och påfven, hans heliga man,
stod högt i koret och lyftade frälsarens
blödande lekamen öfver oss, och alla, som i
kyrkan voro, sjönko neder på sina knän,
då tryckte vi hårdt hvarandras händer, och
det påkom oss en helig bäfvan, och vi voro
som i himmelriket. Och vi knäföllo med
de andra på golfvet, och vi lofvade högt
och heligt, att vi skulle försaka världen och
all dess lust och vandra i fromhet och varda
Herrens tjänare och tjänarinna till evig tid.
Och så gingo vi tillsammans ut af kyrkan
och höllo ännu hvarandras händer. Och
vi vandrade tillsammans upp på Stenberget
och talade om, hvad vi hade sett och hört,
och hvad vi hade lofvat. Och vi voro mäkta
glada, och du kysste mig i din glädje och
satte på mitt finger en liten ring med en
röd sten uti, som du hade ärft efter din
moder, och sade, att jag skulle hafva den
till åminnelse om denna dag, då jag i mitt
hjärta lofvat hade att varda Kristi brud.

Och nu vill jag skrifta för dig en ting,
som jag icke för någon annan skrittat hafver,
och som stundom vållat mig en hjärtats
beklämning och besvär. Ty den ringen hafver
jag ännu. Och den dagen jag mitt heliga
löfte aflade och de skuro af mitt vackra
hufvudhår, som var dig till så stort behag,
och de drogo af min kjortel och allt mitt
fingerguld och bjödo mig försaka världen
och all dess begärelse, då hade jag din ring
gömd under min tunga, att ingen den skulle
uppdaga och från mig röfva. Och nu hafver
jag den bundit om min hals och på mitt
nakna bröst, och hvar afton tager jag den
fram och kysser den och väter den med
mina tårar och håller den mellan mina
händer, när jag beder min aftonbön.

Ja, jag måste bekänna för dig, att du
alltid är mig i hågen. Och ända i mässan
kommer mig före ditt dägeliga anlete och
vår kärliga samvaro. Och nu ville jag, att
du mig skulle tillskrifva, om detta är af
Gud eller det är den lede djäfvulens
frestelser och köttets onda begärelser. Jag hafver
talat med syster Elisabeth om slika materier,
och hon säger, att man måste fasta och
späka sitt upproriska kött. Och så hafver
jag gjort. Jag ligger nu på det kalla och
hårda stengolfvet, och ofta står jag upp midt
om natten och ligger och beder på mina
knän, till jag icke kan mera för värk. Och
jag bärer närmast på kroppen en skjorta af
tagel, som gnager sönder mitt skinn. Och
om lifvet bärer jag ett rep med knutar, som
mig in i min sida skärer. På fötterna bärer
jag sandaler och hvarken hosor eller sko.
Och nu är jag vorden så mager och blek,
att du mig icke skulle igenkänna. Men
djäfvulen frestar mig lika mycket som tillförene,
så jag stundom ser syner. När jag skall
äta, synes mig maten full utaf maskar och
paddor, och på lakanet i min säng hoppar
det loppor och annat otyg, ändock där intet
slikt är till finnandes.

Och då jag en morgon skulle bedja,
ställde där sig en tupp framför mig och
gol, så jag nära galit hade, jag ock. Och
det var tydligtvis djäfvulen, som sig en
sådan skepelse påtagit hade.

Men så hade jag ock en ljuflig dröm.
Jag tyckte mig nämligen att skåda vår Herre
och Frälsare, Jesus Kristus, och han sade
till mig:  »Älskade dotter, gif mig din tro,
så att du alltid tjänar mig. Om någon annan
vill varda din trolofvade, så skall du svara,
att du alltredan hafver bortgifvit din tro
till Jesus Kristus.» Men tänk dig, hjärtans
käre vän, att Frälsaren hade <i>ditt</i> anletes
liknelse. Och nu vill jag enträget bedja
dig tala med den helige mannen, Petrus de
Dacia, som du så svåra berömmer, om dessa
materier och gifva mig ro och tröst. Förty
jag ville så gärna vara Kristi sanna brud,
och då skulle jag ock vara mest välbehaglig
uti dina ögon.

Abbedissan i klostret hafver nu
förbjudit mig att späka mitt kött så hårdt och
hafver befallt mig att äta, på det att jag
icke platt skall förgås. Men mig vore det
en glädje att få vandra hädan och öfver till
de himmelska boningar, när blott du ville
vara med. Men så länge du andas på
jorden, vill jag ock vara här. Och så vill jag
säga dig farväl för denna gång. Bed för
mig, din skröpliga syster i Kristo,

<i>Kristina.</i>
</chapter>

<chapter name="Visby in Maj o Anno Domini 1281.">
<img 1>
Visby in Maj o Anno Domini 1281.
</img>
Hjärtans älskade syster i Herren och
dyrköpta Kristi brud, Kristina!
Det bref, som jag anammade vid julens
tider förlidet år, vållade mig mycken både
glädje och sorg, glädje förty du bärer mig
i hågen lika troget, som jag bärer dig, sorg
förty du skall hafva så mycken strid och
bekymmer uti detta jordelif. Men vi skola
i himmelrikets rike ingå under många
besvärligheter. Nu hafver jag talat till min
härlige mästare och lärare, Petrus de Dacia,

så som du bad mig att göra. Och då han
hörde din skrifvelse uti enrum, blef han
häftiga upprörd uti anden, och tårarna runno
ner öfver hans kinder, och han måste
hastligen af rummet gå ut. Om kvällen kom
han till mig igen, och då sken hans åsyn,
så som det gemenligen plägar göra, när han
sin andakt förrättat hafver. Och hans röst
var mild och stilla som suset uti
örtagårdens träd, och han klappade mig på
hufvudet och bjöd mig vandra med honom, så
skulle han förtälja mig något. Och så
förtalte han mig, att han bar samma kärlighet
i sitt hjärta, som jag bärer i mitt till dig.
Och hans kärlighet benämndes äfvenså
Kristina, likaledes som min. Och det var i
mina öron som ett underverk att höra. Och
så sade han, att slik kärlighet icke var till
att blygas öfver, men att den mycket snarare
var en kostelig Guds gåfva, oss sänd till
pröfning och bättring. Ty Gud var
kärlighet, och kärligheten kan icke göra någon
ond, utan allenast mild och god och var
därför att eftertrakta. Men sådan kärlighet
måste vara utaf himmelsk art och icke åtrå
köttets besittelse, förty anden begärer emot
köttet. Och den jordiska kärleken rasar
och skummar och förtärer sig själf vid sin
egen eld; men den himmelska kärligheten
varar i all evighet och lyser sin välsignelse
öfver jorden.

Således talade den härlige Guds
mannen, och det var mig till stor sinnets
uppbyggelse. Och han förtalte mig om sin
Kristina, och om huruledes han fann henne,
och mig tycktes, att det passade märkeligen
in på, hvad du mig tillskref om dig själf.
Och det visar oss, huruledes den arge
Djäfvulen gångar rundt som ett rytande lejon,
sökandes hvem han uppsluka månde, och
att han sig icke en gång drager för att
förnärma Guds helige.

Det var det år, då Petrus blef sänd
till Köln för där sig att perfektuera uti de
lärda vetenskaperna, som han anträffade
Kristina. Hans själ hade, alltfrån han var
barn, lågat i honom, när han hörde om
kyrkans heliga män och kvinnor, och han
hade bedit brinnande om, att Herren ville
honom slik nåd bevisa, att han någon tid
skulle få skåda någon slik helig, till hvilken
han sig uti innerlig kärlighet hängifva kunde,
af deras gärningar uppbyggas, af deras
fromhet uppglödgas, af deras ord upplysas och
af deras exempel styrkas och bevaras. Han
hade väntat efter slik nåd i mer än tjugu
år, och då anträffade han Kristina, sade han.

En beguin<footnote>Beguiner kallades den tiden kvinnor, som
icke aflade något klosterlöfte, men som likväl lefde
tillsammans och ägnade sin tid åt sjukvård och
kärleksverk.</footnote> förtalte honom, att där uti
en liten stad, Stumbelen kallad, lefde en
ung kvinna, som var helig och god, men
icke dess mindre var illa ansatt af
Djäfvulen. Då så Petrus fick ett ärende till
prästens hus uti Stumbelen, anträffade han
där den unga kvinnan, som Kristina
benämndes. Och han var med sina egna ögon
vittne till, huruledes Djäfvulen tog henne
och kastade henne baklänges och stötte
hennes hufvud så hårdt emot väggen, att
det knakade. Och senare på kvällen kastade
han henne tre gånger mot en kista, som i
rummet var till finnandes, så att det hördes
långt borta. Men den unga kvinnan led
tålmodeligen och gaf icke så mycket som
en suck ifrån sig.

Den samma kvällen klagade kvinnan
öfver, att hon var sårad uti fötterna. Och
se — då man såg efter, var där på hvarje fot
uppsprunget ett sår, utaf hvilket friskt blod
strömmade. Hon suckade flere gånger, och
för hvarje gång förnam man nya sår. Ja,
Petrus såg med sina egna ögon, huruledes
såret först häfde sig, förr än det brast i
sönder och blodet flöt.

Och Petrus höll nattvakt öfver henne
tillsammans med sju andra. Och se —
medan hon låg i sin säng, suckade hon åter
och klagade, att hon ett nytt sår bekommit
hade. Ja, det som underligare var, hon
sträckte ut sin hand under åklädet och
framdrog en järnspik, med hvilken hennes kropp
genomstungen blifvit. Och Petrus tog i
spiken och kände, huruledes den var varm
och våt af friskt blod. Och spiken var så
het, förtalte han, att det icke på något
naturligt sätt kunde hafva tillkommit; utan
spiken måste vara kommen rakt ut af
afgrunden. Djäfvulen dref ännu ett söm in i
kroppen på den arma Kristina; men så
grydde morgonen, och hon var fri.

Men se, det som af Djäfvulen tilltänkt
var till skada och fördärf, det var genom
Guds stora nåd vordet till hans
förhärligande. Ty på den unga kvinnans lekamen
stod nu afbildade de sår, som vår Herre
och Frälsare bar på korset, till en syn och ett
under för alla människor och till ett tecken
på, att Herren sig henne vidkände som sin
egen brud. Och Petrus tackade och lofvade
Gud, att han nu omsider fått skåda en af
de heliga.

Tänk om slik nåd ock kunde
vederfaras dig, Kristina, du som också hafver dig
hängifvit till att vara Kristi sanna brud!

Från den dagen besökte Petrus Kristina,
så ofta han kunde det lofligen göra, och de
samtalade i tukt och ära om Gud, som är
kärligheten, och om det himmelska lifvet,
där intet skall skilja dem, som höra
samman och älska hvarandra. Och kunde det
då hända, allt under dessa samtal, att
Kristina plötsligen föll omkull på golfvet, som
var hon döder. Och då talade hon med
änglarna outsägliga ord. Och Petrus hörde
henne hviska: »Du högt älskade, du rena,
du min brudgum!» Och däraf slöt han, att
hon såg och talade med Jesus. Och hon
lofprisade sin himmelske brudgum och bad
för vänner och för fiender, så det en sten
kunde röra. Och Petrus tyckte, att han var
Gud när, då han såg och samtalade med
Kristina.
Men så kom där bud och befallning
från ordens öfverste, att Petrus sig till Paris
skulle begifva, för där sig att perfektionera
uti theologiam. Och när där ett år var
förlidet, kom ett annat bud, att han till sitt
hemland skulle fara där att verka till Guds
ära. Då såg han Kristina sista gången,
förty han hade tagit vägen genom
Stumbelen. Och hon följde honom ett stycke
på vägen. Och hon satte sig neder på en
sten och betäckte sitt hufvud med en duk,
och hans hjärta var, som skulle det brista.

Och sedan den dagen sänder han bref
till henne, så ofta där seglar ett skepp eller
en farande man kommer förbi, och hon
sänder bref tillbaka. Och han tackar Gud
i sitt innersta hjärta, att han hafver skådat
en af Guds utvalda, och att Gud hafver
tändt himmelsk kärlighet i hans inre, förty
det att älska är den största nådegåfvan.

Således talade min herre och mästare,
och mitt hjärta bäfvade i mig af glädje som
en liten fågels, förty du heter ock Kristina,
och jag älskar äfvenså dig. Och nu kan
jag bekänna min kärlighet och icke frukta
att synda. Och nu vill jag ock skrifta före
dig, så som du gjort hafver före mig, och
förtälja dig, att jag aldrig kan bedja till
jungfru Maria eller Sankta Agnes eller de
andra heliga, med mindre jag diktar på dem
ditt fagra anlete. Och där är i vår
klosterkyrka en bild af den heliga Cecilia, och i
denna bild äro dina anletsdrag aftecknade
så lefvande, att jag tycker se dig stånda
framför mig lifslefvande, och därför beder
jag alltid framför den bilden. Och då
blifver jag så varm och då är det, som en
underlig eld brinner i alla mina leder; men
nu vet jag, att det är en helig eld. Gud
fader, som dig utvalt hafver till sin sons
brud, hafver rikligen smyckat dig med alla
naturliga gåfvor, och det är därför Gud
jag älskar, när jag älskar dig och dina goda
gärningar. När således Gud är orsak till
min kärlighet, så förmår jag icke i denna
skilja Gud från dig eller dig från honom,
utan bägge äro sammanbundna i mitt hjärta,
så att jag aldrig eller sällan minnes dig
utan likaledes att tänka på Gud.

Och när klockorna i staden ringa
samman till vesper, först i Sankta Karin, så
S:t Nikolai, så Helgeandskyrkan och så S:t
Olof, då tänker jag på aftonklockan i
Kristkyrkan i Nidaros. Och då knäböjer jag åter
med dig i handen på golfvet vid S:t Olavs
skrin och beder Gud välsigna dig. Och då
är det, som svingar sig min själ med din
själ på klockklangen upp till Guds Faders
tron.

Och den lilla ringen kan du tryggt
behålla, ty när Frälsaren uppenbarar sig för
dig i drömmen med mitt anlete, vill han
därmed nådigen oss tillkännagifva, att vår
kärlighet och vänskap äro honom
välbehagliga, och att han fäster min ring på ditt
finger, på det att han må blifva din rätta
brudgum, och att du skall gifva den
kärlighetens värma, som upptänder dig vid tanken
på mig, till honom, liksom jag gifver min
kärlighet till dig till Sankta Cecilia. Och på
det sättet kunna vi alltid älska hvarandra
med en brinnande kärlighet. Och så farväl
för denna gång och Gudi befallt.

Din vän och älskande broder
<i>Olav.</i>
</chapter>

<chapter name="Bakke kloster uti Nidaros A. D. 1281.">
<img 1>
Bakke kloster uti Nidaros A. D. 1281.
</img>
Till min himmelske brudgum broder Olav!
Nåd från Gud och frid vare med dig
på alla dina vägar nu och till evighet.
Amen! Älskade broder! Ditt bref var mig
till stor uppbyggelse och hugsvalelse,
synnerligen hvad du mig berättade om den
heliga Kristina af Stumbelen. Ack den som
slikt beskäras kunde att bära Jesu heliga
passion rundt med sig på sin lekamen; men
till sådant att anamma är jag för ringa och
ovärdig. Men underligt tyckes det mig, att
Djäfvulen skall permission bekomma sålunda
att ansätta Herrans utvalda. Jag förtalte
detta till abbedissan, och hon sade, att
Djäfvulens makt var så stor uti denna världen,
förty att hon ligger i det onda; men att
han alltid, trots sin stygga ondska, måste
vara Herrans tjänare. Och hon förtalte oss
en förskräcklig historia, som sig tilldragit
hade uti en stad, Kölbke vid namn, Anno
Domini 1005. Där voro några män, kvinnor
och flickor komna tillsammans på S:t Magni
kyrkogård och höllo där ett dansande och
springande med galna rop och skrik. Prästen,
då han sin tjänst begynna skulle, förmanade
dem stilla att vara, hvaröfver han dock allmänt
bespottad blef. Då önskade han i sin
nitiskhet, förty de bespottade Gud och hans
tjänare, att Gud gifva ville, att de så måtte
dansa ett helt år omkring. Hvad sker där?
Gud gör ett järtecken och låter efter slik
önskning sitt straff utgå sålunda, att
Djäfvulen dem skulle slå, så de utan all
aflåtelse dag och natt dansade och omkring
löpo, att eho det såg, sig däraf måste
förskräcka. Man säger, att en sin syster hafver
haft bland hopen och henne med makt
hafver velat ur raden rycka ut. Då skall
han henne hafva ryckt en arm af, och hon
ej dess mindre allt framgent hafva dansat.
De hafva med deras dans gjort djupa hål
i marken och ej hafva kunnat från dansen
hålla upp, förrän året var om. Då äro de
mesta delen strax vordne döde. Få utaf
dem äro vordne vederkvickte och hafva
gjort allvarlig penitens. Vakte sig därför
unga jungfrur och pigor och gånge sig icke
annorstädes hän sig att förlusta än uti den
andliga örtagården med Kristus och Maria
och alla deras heliga. Så sade abbedissan.
Och jag fick mod till att tala med henne om
min kärlighet till dig, ty hon är icke så
hård och sträng som syster Elisabeth, men
hafver äfvenså hjärtats mildare känslor.
Och hon smålog så vackert, och en fågel
flög i detsamma öfver örtagården, ty vi
vandrade tillsamman i denna, då jag detta
skriftade. Och hon svarade så listeligen:
»Fågeln kan man icke hindra i att flyga
öfver klostret, men väl att bygga bo
därinne.» Och hon bjöd mig likasom du att
skänka min himmelska brudgum, Jesum
Kristum, all min kärlighet, då kunde jag
älska i tanken, så mycket mig lyste. Och
det hafver jag nu till fullo gjort. Och nu
hafver min andakt sig till lutter glädje
förvandlat. Och jag kysser bilden af min
korsfäste frälsare på hans genomstungna fötter
och på hans blödande sida och stundom
också på hans mun, när ingen ser därpå.
Och jag pressar min kind mot hans kinder,
och där flyger liksom eld i mitt blod, och
jag lyktar mina ögon tätt samman och se
— då står han framför mig likasom den
natten i drömmen, och han hafver ditt
ansikte. Och jag suckar och tackar Gud för
den saliga stunden. Och jag går åter till
min cell, och då gråter jag; ty där
påkommer mig en sådan häftig längtan efter dig,
att jag den näppeligen kan styra. Ack, när
skall det förunnas mig att skåda din åsyn
och tala med dig hand i hand om Gud och
hans rike, såsom Petrus gjorde det med
Kristina af Stumbelen, och såsom vi gjorde
det uti gamla dagar? Skulle det icke låta
sig göra, att du till Nidaros kunde vallfärda
tillsammans med de andra munkar, som
komma hit vid Olsoktider?<footnote>S:t Olavs dag 29 juli.</footnote>

Men om din ring hafver jag icke talat
till abbedissan. Och den är mig allt
framgent till stor tröst och hugsvalelse. Ty jag
bärer den ännu om min hals och på mitt
bara bröst, och när jag beder, trycker jag
händerna emot den, så den skärer mig in
i mitt nakna kött, och då är det, som jag
trycker dig mot mitt hjärta.

Men nu kan jag icke skrifva mera, ty
mina ögon vilja vattnas. Gud löne dig för
all din godhet emot mig, som sitter här lik
en fågel och så gärna ville komma ut i solen.

Din syster i Kristo
<i>Kristina.</i>
</chapter>

<chapter name="Visby i månaden Februari A. D. 1282.">
<img 1>
Visby i månaden Februari A. D. 1282.
</img>
Min älskade syster och vän!
Jag kan näppeligen skrifva af glädje,
och därför skrifver jag bara några rader,
ty nu stundar det till den tid, då jag skall
skåda dig ansikte mot ansikte. I dag sade
nämligen min lärare Petrus till mig: »Jag
vill i år hålla min andakt vid S:t Olavs
skrin i Nidaros; vill du vara min följesven,
broder Olav?»

Och jag blef så betagen af hjärtans
fröjd, att jag blef alldeles stum, och blodet
vek från mitt anlete. Och jag böjde mig
neder och kysste hans hand med tårar i
mina ögon. Och nu kan jag icke skrifva
af fröjd. Förty jag skall se dig, Kristina,
och jag skall skåda min härliga Kristkyrka,
och jag skall åter knäböja med dig på
golfvet vid S:t Olavs skrin. Gud vare lofvad i
all evighet. Amen!

Din glade vän och broder
<i>Olav.</i>
</chapter>

<chapter name="Olav den helige">
<img></img>
Ingen af de nordiska helgonen har varit så
ärad och åtnjutit ett så utbredt anseende
som Olav den helige. Redan en
människoålder efter hans hjältedöd vid Stiklastad
började vallfärderna till hans helgonskrin
på högaltaret i Kristkyrkan i Nidaros.
Oaktadt han aldrig har varit kanoniserad af
påfven, spridde sig hans rykte till de
aflägsnaste af Europas länder. I Konstantinopel,
i Novgorod, i Dublin, i London och på de
skotska öarna, i Normandiet, Flandern,
Estland, Nordtyskland fann man kapell till hans
ära. Icke att tala om Danmark och Sverige,
där han förhärligades både i kyrkobilder
och i kämpavisor och sagor.

När det led mot hans helgdag, den 29
juli, kunde man se landsvägarna vimla af
bruna, hvita och svarta kåpor samt
åtskilliga andra pilgrimer, som ville aflägga sina
synder vid S:t Olavs skrin, eller som ville
söka bot mot olika sjukdomar. Dessa fromma

resenärer voro redan tidigt beskyddade genom
kungabref. Äfven om det var ofred i landet,
skulle pilgrimerna mottagas fredligt och få
resa hem i trygghet. Den som på något
sätt kränkte en pilgrim, skulle straffas med
landsförvisning på lifstid och, om han
stupade på sina gärningar, icke begrafvas i
kristen jord. Ingen finge våga att förstöra
eller bortföra de fartyg eller båtar, hvarmed
pilgrimerna satte öfver älfvar och insjöar,
ombyta deras hästar eller bedraga dem i
handel och vandel.<footnote>Erik Prästhatares bestämmelser från 1297.
<i>Förf. anm.</i></footnote>

Man finner ännu på fjällen i Norge spår
af gamla munkvägar, och namn som
»munkabete» beteckna de fria gräsmarker, som voro
afsedda för pilgrimernas hästar.

———

Redan i juni månad började Petrus af
Dacia och hans ledsagare sin pilgrimsfärd.
De hade fastat och tvättat sin lekamen och
bestrukit sina tonsurprydda hufvuden med
smörjelse. Så hade de hållit en högtidlig
mässa i kyrkan i Visby, som bar
hjältekonungens namn. Nu gingo de i procession,
högt sjungande sina psaltare, ned till skeppet,
som skulle föra dem öfver till Småland. De
vandrade därpå genom Smålands skogar.
Var sommardagen kvalmig lågo de ute under
bar himmel. De tände ett bål och lägrade
sig rundt omkring det, insvepta i sina kåpor,
medan en satt uppe och vakade. Närmade
de sig en by eller större gård, uppstämde
de sina psalmer, och folket kastade då från
sig liar och räfsor och löpo mot munktåget.
När de rastade, talade Petrus eller en annan
af bröderna till dem. Bönderna täflade om
att öppna sina hus för dem, och de kände
sitt tak liksom välsignadt, när en munk
hade hvilat under det. Allt eftersom tåget
skred längre fram och kom till korsvägarna,
mötte det andra munkar och pilgrimsskaror,
som skulle samma väg. Stundom drogo
hela familjer ut, barnen sutto i korgar på
klöfsadlarna, medan föräldrarna gingo sin
botgörargång barfota vid sidan och ledde
hästen i betslet. Och till sist svällde det
upp till en hel stor svallvåg af munkar,
riddersman med sina tjänarföljen, bönder
och andra pilgrimer. Närmade de sig då
en stad, där de voro väntade, ringde
kyrkornas klockor, och prästerna och munkarna
i staden drogo dem till mötes och bådo
dem mottaga deras klosters gästfrihet.

En afton, då Petrus och hans ledsagare
hade lägrat sig vid randen af en skog och
tändt sin lägereld, möttes de af ett annat
tåg, som också slog sig ner där för natten.
Tåget hade med sig pipor och trummor,
och från tälten ljödo skratt och lustig sång.
Broder Olav hade tillfälligtvis närmat sig
deras vakteld — han hade sökt ensamheten
för att ostörd drömma om Kristina — då
han hejdades af en sång. Det var en
trubadur, som hade sitt strängaspel med. Och
han sjöng om den unge riddaren, herr Karl,
som lade sig sjuk och som död blef inburen
i klostret. Och den unga nunnan trädde in
i vakstugan, satte sig vid likets fötter och
hviskade om, hur innerligt hon hade älskat
honom. Och se — den döde riddaren reste
sig från båren och bar henne bort till
bröllop och glädje i Köpenhamn. Men i
klostret hette det, att en ängel kommit om
natten och hade fört systern med sig, och
alla klostrets nunnor sjöngo:

<poem>»Krist gifve en sådan ängel
kom tog båd' mig och dig.»
</poem>
Olav stod som fasttrollad. Än om nu
han hade varit riddaren och Kristina
nunnan, och han hade fört henne bort till
bröllop och glädje!

Olav, Olav, hvad tänker du på?

Kunde världslig flärd och fåfänglighet
ännu ha makt öfver honom? Mindes han då
icke, att hon var Kristi brud? Var det icke
sällsamt, huruledes djäfvulen kunde fresta
och ansätta ett människobarn!

Sannerligen, man måste vara vaken
både natt och dag.

Broder Olav hastade hem genom skogen,
men han kunde icke blifva den visan kvitt.
Bäst som han hade riktat sitt sinne mot
Gud och hans himmelska ting, så sjöng det
inom honom:

<poem>»Krist gifve en sådan ängel
kom tog båd' mig och dig.»
</poem>
Den aftonen använde han gisseln på
sin blottade rygg, tills han svimmade af
smärta och blodförlust.

Tåget närmade sig Dalby kyrka i
Värmland. Här var ett allmänt hviloställe. Här
möttes skaror af munkar och vallaremän
(pilgrimer), och en äng söder om kyrkan
var upplåten för dem.

Det var en brokig anblick, som mötte
broder Olav, då han kom fram där på
höjden. På ängen voro uppslagna tält och
marknadsbodar, där man sålde vaxljus och
rosenkransar och bedröfliga teckningar af
S:t Olav och af Trondhjems domkyrka.
Bönderna hade dukat långa bord med mat
och dryck för de hungriga och törstiga
pilgrimerna. Några hade kört fram sjuka, för
att munkarna skulle lägga händerna på dem
och bedja för dem. Bål brunno på flera
ställen, och rundt dem lägrade sig skaror
af män och kvinnor i färd med att värma
sin mat och reda sin säng af mattor, som
de bredde ut på marken. I ett hörn af den
stora platsen ljöd det kraftig psalmsång af
starka mansröster, i ett annat klingade pipor
och trummor, och munkarna svängde sig
lusteliga i ring till polskans muntra toner
och löpo efter bondjäntorna, som fnissade
och sprungo. Där var skratt och fröjd och
lifslust och dryckjom.

Broder Olav visste icke själf af det,
förr än han stod och såg på dansen. En
underlig känsla kom öfver honom. Det
formligen kittlade i hans ben, och han fick
en oemotståndlig lust att störta sig in bland
de dansande och hvirfla rundt med dem,
tills han icke förmådde mera. Då lades
en hand på hans skuldra. Det var Petrus
de Dacia.

»Se, hur Gudskyrkan har urartat till
ett Babel,» sade han. »Detta skall vara
människor, som vallfärda till Guds
helgedom för sina synders skull, och så rusa
de in i köttets lust och begärelse. Gack
bort härifrån, broder. Djäfvulen kan
anfäkta också de heliga.»

Skamsen vände sig broder Olav om
för att gå med Petrus, då tjut och skrik af
vredgade röster plötsligt bragte dem att åter
vända sig. Nere på vallen sågo de som
ett nystan af människor tumla sig om
hvarandra. Knytnäfvar och käppar lyftes,
kvinnor löpo skrikande omkring och skulle
skilja de stridande. Slutligen lyckades några
munkar slita sig lös ur hopen och sprungo
utefter ängen, så att kåporna flaxade efter
dem och sandalsulorna nästan slogo dem i
ryggen. Bönderna efter dem med hojtningar
och rop och lyfta käppar, medan kvinnorna
skrattade, så att det genljöd lång väg.

»Hvad är på färde?» sporde Petrus en
förbigående.

»A, det är tjufvar och lösdrifvarpack,
som vi alltid ha vid den här tiden, och
som förkläda sig till munkar och pilgrimer
för att dess bättre kunna stjäla och fritt
resa land och rike omkring. Vi ertappade
en af dem just i färd med att smyga sig
bort med Per Aslaksons häst, och en annan
hade brutit sig in i fatburen och stulit två
skinkor. Tvi slikt skojarpack!»

»Amen!» svarade broder Petrus. »Men
vill nu du, som ser ut att vara en ärlig
och from man, förkunna bland mängden
här, att det om en timme hålles predikan
och mässa i Dalby kyrka, så skall jag veta
dig tack.»

Petrus hade samlat sitt tåg, och
sjungande sina psalmer drogo de i procession
från vallen upp till Dalby kyrka. Men det
var icke många som följde honom. De
flesta voro för trötta af den långa vandringen
och längtade bara att få ligga stilla och
sofva. Andra hade det för brådt med
dansen till att kunna akta på Guds ord just
nu. Åter andra samlade sig omkring
trubaduren, som sjöng om riddar Karl och
andra skämtsamma kärleksvisor.
Franciskanerna och benediktinerna ville dessutom
icke omaka sig med att höra på någon
dominikanerprior; de kunde hålla lika god
mässa själfva.

Men Petrus de Dacia talade i den stilla
aftonstunden till de få, som voro tillstädes,
om den Guds frid, som kommer till hjärtat,
när man har dödat all köttets lust och
begärelse och fästat sin själs rötter i himlen,
så att man blott tänker heliga tankar, blott
talar heliga ord.

Och broder Olav satt och lyssnade halft
som i en dröm; men under Petri ord hörde
han polskans hetsande toner, och han
ertappade sig med att gnola:

<poem>
»Krist gifve en sådan ängel
kom tog båd' mig och dig.»
</poem>
</chapter>
<chapter name="Olsok, den 29 juli">
<img></img>

Det var Olsok, den 29 juli. Den tysta
staden Nidaros var som förvandlad. Det
vimlade af folk på gatorna, alla härbärgen
voro fulla. Upp för den breda Munkgatan
kom den ena processionen efter den andra
med sina silkesfanor och fladdrande banér,
Man hörde en babelsförbistring af tungomål
och såg en brokig blandning af dräkter,
ofta af utländskt snitt. Hela befolkningen
var ute i sin söndagsstass för att se på
munkarna. I Kristkyrkan aflöste den ena
mässan den andra från den tidigaste
morgonstunden till sena kvällen. Rundt
hjältekungens skrin låg en tätt packad massa af
bedjande grupper.

Broder Olav stod åter på den heliga
grunden. Han blef ånyo öfverväldigad af
kyrkans skönhet och storhet. Han såg
upp på de präktiga ljusgrå pelarna af

sandsten, korets åttkant stod där som förr
med sina smärta, eleganta former,
öfversållad af det finaste broderi i sten.
Allvarliga påfvar, barska kungar, grinande dj atlar
tittade fram mellan pelarkapitälens blommor
och rosetter. Orgeln brusade, sången
tonade och rökelseångorna stego nästan
bedöfvande mot det mäktiga hvalfvet.

Broder Olav blef så betagen, att han
började snyfta. Rundt omkring honom ljödo
suckar och böners mummel från de
botfärdiga. Då fylldes med en gång kyrkan
af den härligaste nunnesång. Dolda bakom
gallerverket i den smala gången, som gick
rundt muren, stodo de, osynliga för den
lyssnande mängden. Men tonerna trängde
ut genom muren och böljade som
änglasång öfver det knäböjande folket. Och öfver
dem alla klang en klockren sopran. Den
sjöng solo, medan de andra stämmorna
surrade under den likt hafvets brus och lyfte
den liksom upp på sina skumkammar.

Hvem var det?

En aning lopp öfver ryggen på broder
Olav. Det var Kristina, det kände han.
Och hon hade sett honom mellan de
tusende, och hon sände nu ned till honom
detta svall af ömhet, af klagan, af
himlastormande bön.

Sången var förstummad. Prästerna i
koret mumlade sina litanior, och munkarna
svarade sitt: »ora pro nobis».

Då kände broder Olav, att någon lade
sig på knä vid hans sida på golfvet, och
att en fin liten hand fattade hans. Han
skälfde i alla leder och tordes knappt vända
ansiktet, ty han visste till fullo, hvem det
var. Till sist stod han icke ut längre, han
sneglade åt sidan. Han såg ett fagert, blekt
anlete, inramadt af den hvita styfva
nunnebindeln, nedböjdt mot golfvet. Med ens
slog hon upp ögonen, ett par stora, mörka,
sugande ögon. Broder Olav slöt sina; men
han kramade den lilla fina handen till
igenkännande, och hon kramade hans tillbaka.
Och sålunda lågo dessa två bedjande på
golfvet.

—
</chapter>
<chapter name="Dagen efter. Broder Olav hade bedt sig fri">
<img></img>

<b>D</b>et var dagen efter. Broder Olav hade bedt
sig fri för att kunna besöka släktingar
och vänner, och detsamma hade Kristina
gjort. Men besöket hos vännerna måtte ha
varit mycket kort, ty snart träffades de
uppe på Stenberget, deras gamla mötesplats.
De sade ingenting, men liksom drifna af en

osynlig makt flögo de i hvarandras armar
och kysste hvarandra om och om igen och
kunde liksom icke släppa hvarandra. Så
skälfde de till och blefvo liksom skamsna.
Här på Stenberget kunde de nu alls icke
vara. Här skulle snart komma en massa
folk. Bättre då att bege sig på andra sidan
staden ned emot Hlade; där skulle vara
mera ensamt. Så skildes de för en stund,
vandrade ärbart hvar för sig genom gatorna
och öfver bron och möttes först igen i
skogen vid Hlade.

Åter samma jublande famntag, samma
innerliga kyss. Då de kommo djupare in
i skogen, där ingen kunde se dem, lade
han armen om hennes lif och hon sin om
hans skuldra, och sålunda vandrade de stilla
fram under träden. Han såg ned på henne
och log, och hon såg igen på honom, som
ville hon dränka sig i hans blick.

Det var en underbart härlig dag. Solen
sken så gladt in mellan träden. Fåglarna
sjöngo, som skulle de haft betaldt för det,
lärkan drillade i luften öfver de gulnande
åkerfälten, insekter surrade, — allt var
lefnadslust och glädje. Och dessa två, som
ändtligen hade funnit hvarandra, smälte
samman med naturen i en skälfvande, salig
lifsfröjd. Allt annat var nu glömdt, —
kloster, prior, abbedissa, munkpredikningar,
botgörarlöften — långt, långt borta . . . de
sågo det icke . . . hörde det icke . . . ville
icke höra det. Nu var det bara jubel,
kärlighet, glädje, en sammansmältning af två
längtande, varma människosjälar. Och de
kvittrade i kapp med fåglarna, skrattade,
skämtade, kysstes, fladdrade som två lekande
fjärilar. Alla barndoms- och ungdomsminnen
stucko upp sina hufvuden som små blå
blomster, och de plockade dem på hvar
tufva, där de hvilade, under hvarje
löfkrona, där solen sände ned sina
strålknippen. De hade glömt människor, tid, rum,
hunger. De hade nog af hvarandra. De
sträckte ut sig i skuggan; hon hvilade i
hans famn med hufvudet lutadt mot hans
bröst. Och de utöste för hvarandra sin
längtan och sina hemliga drömmar. Och
så slutade de hvart skriftermål med kyssar.
Ack, detta — detta var det ju de längtat
efter, när han svärmade för sin heliga
Cecilia och hon tillbad sin himmelske
brudgum, som hade den älskades anlete. Nu
hade de funnit hvarandra, nu kunde de
icke skiljas mer. Och hvad var all
himmelens glädje mot denna enda saliga stund?
</chapter>

<chapter name="Tidigt nästa morgon">
<img></img>

<b>D</b>et var tidigt nästa morgon, innan ännu
solen riktigt stått upp, då kyrkvaktaren i
Kristkyrkan såg en ung blek munk smyga
sig som en tjuf rundt kyrkan, som om han
icke vågade sig öfver tröskeln. Ögonen
sågo rent förvildade ut, och ansiktet var
lidande. Han måtte visst ha gjort en svår
synd och var därför i färd med att
underkasta sig en sträng botgöring. Kyrkvaktaren
närmade sig honom stillsamt och
underrättade honom om, att kyrkan stod öppen.
Munken såg endast främmande och
förvånadt på honom. Så smög han sig in.
Där lågo redan bedjande människor på
golfvet, de måtte visst ha legat där hela
natten. Broder Olav kröp på sina knän
fram mot altaret. Där stod hjältekonungen,
mörk och allvarlig, med krona på hufvudet,
med handen stödd på sin långskaftade yxa,
och stirrade på honom. Till höger såg man
Tore Hund ränna spjutet igenom honom,

och i det öfversta fältet låg den helige
kungens lik utsträckt, medan präster och munkar
sysslade omkring det.<footnote>Den bild, som här åsyftas, blef bortförd
från domkyrkan af danskarna och finns nu i
Köpenhamn. <i>Förf. anm.</i></footnote>

Och nu hade broder Olav varit med
om att mörda kungen, mörda allt som yar
rent och heligt! Fanns det förlåtelse för
hvad han hade gjort? Han hade brutit sitt
munklöfte, han hade hängifvit sig till
jordisk älskog, han som vigt sig till den
himmelska, han hade varit borta hela natten
från klostret. Hur skulle han kunna se
Petrus de Dacia i ögonen mera! Att
djäfvulen kunde få slik makt öfver
människornas barn, att han fullständigt kunde utplåna
förmaningar, löften, böner, psalmer och
kyrkklockor ur människornas sinnen! Om
han brukade hundra gissel, om han fastade
till döds, om han bar tagelskjorta och bälte
med järnpiggar hela sitt lif, skulle det
alltsammans icke förslå att utplåna hans svåra
synd. Var det icke, som om den helige
konungen på altaret lyfte sin yxa för att
hugga ned honom, usle mask, ömklige
löftesbrytare och menedare, som han var. Var
det icke, som om de stirrade föraktfullt på
honom, alla biskoparna och kungarna, hvilka
tittade fram bakom pelarkapitälen, och som
om djäflarna med grinande skratt räckte ut
tungan åt honom? Och det värsta var —
han kunde icke ångra!
När han tänkte på Kristina, när han
tänkte på det sista dygnets lycksalighet,
genombäfvades hela hans väsen af en
jublande glädje. En sådan makt hade
djäfvulen redan fått öfver honom. Han var i
hans våld, han kunde icke mera komma
ifrån honom, lika litet som han kunde slippa
in i klostret mera. Helvetets eviga pina
var det, som väntade honom. Hvar voro
nu alla hans äregiriga drömmar om att
blifva en annan Petrus de Dacia? Han
hade ödelagt sin framtid, allt — och han
hade ödelagt henne med, som han älskade
öfver allting. Susade det icke förbannelser
ner från orgeln, ljöd det icke verop från
gallret, där nunnesången klingat så
himmelsk Olavsdagen, då hon ännu var ren
som en ängel! Nej, detta var icke att hålla
ut! Förjagad, förskjuten af både människor
och Gud, af både jord och himmel — hvart
skulle han taga sin tillflykt?

Som en drucken raglade broder Olav
ut ur kyrkan. Då han kommit ut på
landsvägen, började han springa, som jagad af
furiernas gissel. Han måste dit, där synden
var begången, under den stora eken i
skogens stillhet. Men låg där icke en gestalt
hopsjunken, med ansiktet nästan borradt in
mellan trädrötterna! Gestalten vände på
hufvudet vid ljudet af de annalkande stegen.
Det var Kristina. Hon bredde ut armarna
mot honom, och snyftande sjönko de i
hvarandras famn.

De sade icke ett ord, men liksom gripna
af samma instinkt vandrade de med armarna
om hvarandra ned till stranden.

Nästa dag fann man liken af en munk
och en nunna drifvande i Trondhjemsfjorden.
De höllo hvarandra så fast omslutna, att
man nästan icke kunde slita dem ifrån
hvarandra, famn i famn, mun mot mun.

—
</chapter>


<chapter name="PRÄSTFRUN">
<h2>PRÄSTFRUN</h2>
<h2><sc>(kristian iv:s tid)</sc></h2>


<img 1></img>
Det skulle väljas ny präst i socknen, och
tre kandidater hade anmält sig till prof.
Menigheten hade utkorat sju valmän, som
med viktiga miner sutto på sina
domarbänkar, medan resten af den, männen på
den ena sidan och kvinnorna på den andra,
klämde ihop sig i bänkraderna och på
midtelgången. En kväfvande stank af nya
blå vadmalskläder fyllde kyrkan. De tre
kandidaterna sutto instängda i sakristian
som får i en fålla och svettades ångestens
svett. De sågo icke på hvarandra, sutto
bara stilla med ögonen mot golfvet och
hopknäppta händer och önskade fromt, att
fan ville taga konkurrenterna.
Psalmsången hade redan börjat, tung,
falsk och släpande. Klockaren gläntade på
dörren för att släppa ut den förste. Han
kastade en hastig blick öfver offren. En af
dem såg fasligt tufsig ut, fastän han var
stor och starkt byggd. Han var så
tunnklädd, att han frös, och hans svarta kläder
voro ytterligt blanka och luggslitna. Han
var son till en fattig torpare i grannsocknen,
hade blifvit hjälpt fram att studera och
hade svultit, frusit och trälat, tills han
ändtligen kommit så långt. Segrade han icke i
dag, såg det illa ut för honom, ty det var
en jänta, som väntade på honom i
hembygden, och som han bara kunde få på det
villkor, att han blef präst. Och jäntan hade
kommit öfver fjället och satt nu i kyrkan
och svettades liksom han i ängslan och
spänning. Men Söfren Ivarson litade på,
att han kände sina gossar. Han visste, hur
han skulle taga dem, och han kunde tala
deras språk. De två andra voro stadsbarn
och ett par stora pedanter. De litade på
sina nya fina kläder och på pengarna, som
de hade i fickan, och på lärdomen från
Köpenhamn; men se, den brydde de norska
bönderna sig föga om. De hade
naturligtvis fått Söfren uppsatt som den siste, men
han tröstade sig med, att russinet alltid
ligger i korfändan.

Numro ett blef insläppt. Han snafvade
öfver tröskeln, i detsamma han skulle in;
det var ett dåligt varsel. Så kom han
ändtligen upp på predikstolen och började harkla
och stamma. Han hade valt som sin text:
Adam och Eva i paradiset.

De båda andra konkurrenterna lade
örat mot väggen och hade öppnat
sakristidörren på glänt, och kandidaten talade:

»Det är mycket lofligt och Gudi
välbehagligt och förer öfvermåttan godt,
lycksalighet och välsignelse med sig att en
människa ideligen sig för ögonen ställer sin
skapelse och därhos betänker, hvarför Gud
honom skapat hafver och sådan betänkelse
ej låter afgå utan frukt och den tillbörliga
äresbevisning, som han Gudi sin skapare
skyldig är uti alla stycken.

Människans skapelse i begynnelsen
öfvergick alla kreaturs skapelse på jorden
däruti, att människan skapad är efter Guds
beläte. Af slik vår skapelses och
ypperlighets kunskap må ej högmod inom oss
uppstånda, det är ej meningen. Men här stöter
något till, som en hvar människa, hvilken
vill ärfva Guds rikes härlighet, må öfver
allting akta och sig efter beflita, — eljes
vore en paddas skepelse slik en människa
gagneligare och önskeligare: det är, att vi
skulle betänka, hvarför Gud människan så
däjelig och ypperlig skapat hafver?
Sannerligen, orsaken är stor. Gud skapade
människan till sin ära, att hon skulle vara
honom en menighet på jorden, uti hvilken
han ville kännas och bekännas, dyrkas,
äras och prisas till evig tid.

Och är det väl att märka, såsom står
uti bibeln, att Gud tog honom och satte
honom uti paradiset. Liksom en förnumstig
örtagårdsmästare tager af en ädel frukt en
kärna, den sätter och sig uppdrager ett
täckeligt träd och telning utaf, och då den
skönt sprungit upp, omsider åter upptager,
flyttar, införer och planterar i sin örtagård,
att han kan hafva sin lust och behagliga
frukt däraf.

Likaså gjorde Gud människan i
begynnelsen. Gud skapade honom af jorden, som
var en välsignad och helig materia på den
tiden, och uppdrog sig däraf ett däjeligt
kreatur, en täckelig telning. Och samme
uppvuxna telning och skapade människa
tog Gud, införde och satte honom i sin
lustgård paradiset, att han skulle vara ett
lefvande träd, alldeles fruktbart till gudelig
idrott och goda gärningar.

Och sannerligen, beskåda vi vår
skapnad rätteligen an, befinnes vår skapnad att
medföra och bevisa det trädets skapelse,
hvilkens rot är hufvudet med sina smårötter
håren, hvilkens stam är kroppen och det
hela lekamen, grenarna och kvistarna äro
armar och ben, händer och fötter med deras
utväxter, hvilket liksom ett oförnuftigt träd
har sin saft och kraft af jordens vätskor
och därför är rotfäst i jorden; så har ock
detta förnuftiga träd sin saft och kraft från
himlen till betänkelse att ej taga gröda och
uppväxt af jorden, men där ofvanefter och
vända sin utvärtes frukt och gärningar
till sin nästa, men hos Gud trakta efter
sina ägodelar att samla och där förlägga
och öfvergifva dessa jordiska och
förgängliga ting. Vi skulle lefva kristligen, ärligen,
tukteligen och kyskligen, flitligen,
sparsammeliga och fruktsammeliga. Det är
behagliga frukter för Gud.

Och skall man detta göra, på det vi
ej skulle förorsaka Gud i himlen att fälla
sin förkastelses dom öfver oss att afhuggas
och kastas i elden, som aldrig släckes.»<footnote>Denna smakbit på andlig vältalighet under
Kristian den fjärdes tid är ordagrant, fastän något
förkortad tagen ur »Christelige fröickeners oc
jomfruers lysthave oc urtegård» af pastor Pomarins
1586, öfversatt på danska 1600. <i>Förf. anm.</i></footnote>

Och nu gick talaren öfver till att skildra,
huruledes Adam och Eva hade kallat ned
öfver sig denna »förkastelses dom» genom
att äta den förbjudna frukten och därför
blifvit jagade ur paradiset ut bland törnen
och tistlar. Och så fick Eva sitt påskrifvet,
ty skulden var ju hennes. Och talaren
visade sin lärdom genom att citera både S:t
Chrysostomus och den helige Johannes af
Damaskus, som hade kallat kvinnan för ett
kreatur, en orm som bor i mannens hjärta,
en dotter af lögnen, en helvetets förgård,
en farlig pest, djäfvulens skarpa pil och
åtskilliga andra vackra saker.

Kvinnfolken sutto och suckade i
bänkarna, ty de fingo ju veta, att de aldrig
skulle ha födt sina barn med smärta, om
icke Eva hade plockat det där äpplet, och
att däraf kom all arfsyndens vederstygglighet.

Slutligen var då kandidaten färdig, och
han var så ifrig att komma ner ur
predikstolen, att han glömde att bedja om godt
och tjänligt väder och för det med lifsfrukt
välsignade tillstånd, hvari drottningen
befann sig.

En psalm blef åter sjungen, hvarvid
flera af karlarna, som tagit sig en lur under
predikan, åter väcktes och täckelset gick
upp för numro två.

Han var ljushårig och med de tunna
testarna blidt kammade ned på ena sidan.
Han satte af pur förlägenhet fram hufvudet,
som om han ville stångas, och stångade
sig på det viset fram genom mängden, som
häpna veko åt sidan för honom. Då han
kom upp på predikstolen och fått sitt papper
framdraget ur portföljen och lagdt till rätta,
var pulpeten så låg, att han icke kunde se,
utan han måste dyka ner med hufvudet mot
papperet,   och   det   höjde icke hans aktier.

<i>Han</i> tog sig en promenad på Bileams
åsna och talade om Guds underbara makt
och stora verk, som kunde öppna ett
oskäligt djurs käftar, så att det talade som en
annan människa. Men det såg icke ut, som
om menigheten blefve uppbyggd af denna
Guds underbara makt, ty en och annan
snarkning hördes mellan åsnans fnysningar,
och klockaren måste taga sig en stillatigande
promenad ned öfver kyrkgolfvet med en
påk, hvarmed han efter kunglig befallning
dunkade de mest hårdnackade sjusofvarna
i hufvudet.

Slutligen hade kandidaten vefvat ur sig
sin predikan, lyckligt kommit öfver Fader
vår och kyrkbönen för majestätet, som han
likväl i förvirringen kallade för Kristian
den tredje i stället för den fjärde, hade
heller icke glömt att särskildt välsigna
drottningen, och nu utstötte han en lättnadens
suck, samlade ihop sina papper, bockade
sig för allmänheten och gick ned.

Klockaren gick till sakristian för att
öppna för den tredje. Då stod han på
hufvudet med benen upp mot väggen. Han
måste hitta på något för att hålla sig varm.
Det var en stor, kraftig man med tofvigt
hår, såg mera ut som sjöman än präst. I
sina korta luggslitna kläder såg han ut som
en, hvilken gått och sjungit vid dörrarna
för att få ett par byxor här och en rock där.

Ett betänksamt leende gled också öfver
mångas ansikten, då han otåligt rodde sig
fram genom hopen. Men då Söfren kom
upp på predikstolen, såg han triumferande
ut öfver menigheten. Han skulle nog veta
både att väcka dem och att hålla dem
vakna. Han satte också i med en bas, som
ekade i kyrkan. Bönderna sprutto upp som
ur en dvala, ty han talade ju deras eget
målföre. Och han hade icke något papper
heller. Han såg rätt framför sig och talade
friskt från lefvern och slog i predikstolen,
så det dundrade. Jo, det var en karl, det!

»Här ha varit två prästämnen, som
upplåtit sina visa munnar före mig. Men
om det blir någonting af de ämnena, det
kan vara svåra tvifvelsamt. Den ene har
vandrat med oss ända till paradiset, och
längre tillbaka kan en väl icke gärna komma,
men han körde oss snart därifrån, ty hans
tal klingade allt annat än paradisiskt. Den
andre uppläste som den text, hvilken bäst
passade för honom: 'är jag icke en åsna?', och
det har mannen visst rätt i. Men jag, vänner,
vill hvarken föra er till paradisets
lycksalighet, ty det passar oss icke i denna
jämmerdalen, ej heller vill jag sammanlikna er med
åsnor, ty därtill ären I för kloka. Men jag
vill föra er djupt in i jordens inälfvor, så
att säga, ja, ända in i hvalfiskens buk.»

Och nu läste han som sin text historien
om Jonas.

»Det är de, som mena, att historien
om Jonas rätteligen bör uttolkas så, att
Jonas satt och söp på en krog, som hette
'Hvalfisken' i tre hela dagar och nätter,
tills han blef så full, att de kastade ut
honom. Men se det är bara ogudaktighet och
vantro, som kan finna på något sådant, och
dessa bespottare skola få den ända, att den
stora hvalfisk, som heter helvetets drake,
skall öppna sitt gap och sluka dem
lefvande, liksom jorden uppslukade Korah och
hans ogudaktiga följe. För säger man till
mig, det är bara lögner och påhitt, förty
slika odjur finns det icke, så vill jag svara,
att jag hafver själf sett dem med dessa
mina egna ögon. Ja, det är sant, gossar,
att då jag en gång rodde i Bjaalandsbukten
tillsammans med Eystein Eiriksvoll, så sågo
vi sjöormen. Och han var förfärlig att skåda.
Ögonen brunno som eldsprutande berg, och
han riste på sin man, som var som en hel
skog af hår, och han sköt upp ryggen som
ett helt tjäll, och det fräste om käften på'n,
som när hafsskummet yr in öfver land.»

Och nu skildrade han sjöormen, så att
böndernas ögon stodo som på skaft, och
deras hår reste sig af fasa.

»Och ett slikt vidunder,» fortsatte
prästen, »var det, som slukade Jonas. Förty
i det stora hafvet finnas många sådana
bestar, både Leviathan och Behemoth, som
äro ändå värre och större än sjöormen,
och i detta odjur hade då Jonas logement
i tre dagar och tre nätter. Vi klaga, när
vi någon gång emellanåt kunna komma i
kurran för dryckenskap och snatteri och
slikt och bli satta på vatten och bröd, men
hvad skulle icke då profeten bli frestad att
göra, när han satt därinne i kolmörkret
och fick öfver sig som sjöar allt, hvad
odjuret sköljde ned genom sitt gap. Men
se, han tog icke till hvarken med svordomar
eller förbannelser, så som vi skulle ha gjort.
Tvärtom tilltalade han Herran med visor
och andliga sånger, och se, det blef för
tungsmält kost för själfva Leviathan.
Svordomar och förbannelser skulle han nog ha
tålt, det skulle bara ha kittlat hans mage,
men böner och psalmer, dem kunde han
icke smälta, utan då måste han spy upp
Jonas igen.

Och detta är skrifvet oss till liknelse
och varning. Den stora helvetesdraken
gapar mot oss — beständigt, färdig till att
sluka oss alla tider på dygnet. Och hålla
vi på med vårt olefverne och med svordomar
och förbannelser, så skall han också
behålla oss. Men omvända vi oss från vår
ohörsamhet och dikta psalmer och sjunga
andliga visor i helvetets buk, då kan
själfvaste Satan icke ha oss kvar längre, han
måste spy oss ut. Och då äro vi också
skickade att vandra till Ninive och predika
bot och omvändelse och framställa oss
själfva som ett exempel både på Guds
straffande rättfärdighet och stora nåd.

Och därför, vänner, låtom oss vakta
oss för att komma i helvetets buk, ty där
är icke godt att vara.»

Och nu började Söfren Ivarson utmåla
alla helvetets fasor, så att kvinnorna
begynte sucka och gråta och karlarna svettas
och leta efter sina sista synder för att ångra
dem.

Jo, detta var något till präst, det! Han
kunde minsann hålla dem vakna! De andras
aktier sjönko hopplöst. Då Söfren steg ner
från predikstolen, nickade folk till
hvarandra och till domarna. Han var en man
efter deras hjärta.

Men profvet var ännu icke slut. Det
skulle både mässas och sjungas. De två
andra ansträngde sig allt, hvad de kunde.
Den ene hade nu naturen förnekat all röst,
så att han mera läste än sjöng; den andre
sjöng bra nog, men han valde de mest
släpiga psalmer han kunde och sjöng i näsan.
Men nu skulle Söfren fram. Ja, var
det icke det, de visste? Han mässade som
en riktig biskop. Midt under mässan såg
han genom fönstret, att hans gamla madam,
hos hvilken han haft logis under natten,
kom pustande framåt vägen. Hon ville se,
om icke hennes logerande kommo snart;
maten stod redan färdig och väntade på
dem. Hon tog i kyrkdörren och ville in;
men den var stängd för att hindra störande
afbrott. Då skallade Söfrens röst genom
kyrkan i mässton: »Öppna åt madam
Dyrhus !» Och så dref han obesväradt på med
texten. Bönderna ruskade på hufvudet och
småskrattade, — det var en fyr, som icke
lät förbluffa sig! Det öppnades för madam
Dyrhus, och mässan fortsattes; men
beundran och jublet steg till sin höjdpunkt,
då Söfren för att visa sin sångkonst satte i
med den visa, de brukade sjunga nere på
krogen: »Herr Karl sitter på Helsingborg
och dricker med svennerna sina.»<footnote>L. Daaes norske bygdesagn, I, s. 48.
<i>Förf. anm.</i></footnote>

»Nej, sicken en gemen präst!» — »Han
är icke stor på sig!» — »Den mannen måste
vi ha!» Så ljöd det halft hviskande från
mun till mun.

Söfren hade segrat med glans.

Då valmännen hade sin hemliga
sammankomst, var det bara en röst som höll
på »honom med det ljusa håret, för han
såg snäll ut», och en annan framkastade,
om man icke borde välja honom, som man
minst förstod, för han var naturligtvis den
lärdaste.

Men ännu fanns det ett — men. Den
nytillsatte prästen måste förplikta sig att
äkta sin företrädares änka. Och denna
änka hade öfverlefvat tre präster och var
mellan sjuttio och åttio år.

Hvad skulle väl herr Söfren säga om det?
<img 1></img>
De två konkurrenterna hade emellertid icke
ännu uppgifvit hoppet. Då de märkte,
att de icke kunde verka genom sina
naturgåfvor, ville de försöka, hvad pengar kunde
uträtta. De slogo ihop sina kontanter och
inviterade valmännen samt några andra af
de mest förmögna bönderna till ett gille
hos madam Dyrhus. De sökte göra klart
för dem, att herr Söfren var så fattig, att
han endast skulle bli dem till börda och
besvär.

Kalaset aflopp på bästa sätt. Herr
Söfren var också tillstädes. De voro ju
tvungna att bjuda honom med, för att det
icke skulle se ut som bestickelse.
Ölkannorna vandrade flitigt omkring och likaså
träbrickorna med saltad fisk. De två
försmådda kandidaterna höllo tal, hvari de
smorde bönderna om munnen, så godt de
kunde; men Söfren berättade historier och
sjöng visor, så att bönderna lågo dubbla
på bänkarna af skratt.

Då afbröts gillet af, att prästfrun
plötsligt trädde in. Hon var hög och allvarlig.
Hon liknade en altarstake, klädd i svart.
Ansiktet var blekt och rynkigt, men hon
höll sig rak och värdig.

Hon måtte en gång ha varit ovanligt
vacker. Öfver ögonen lågo ännu tjocka,
svarta bryn, med några grå stänk i, och
när hon plötsligt slog upp ögonlocken —
hon gick med ögonen nedslagna — möttes
man af ett par mörka, outgrundliga ögon,
som liksom stirrade på en från ett aflägset
djup. Intet under då, att Margrete
Pedersdotter hade rykte om sig att öfva trolldom.
Man sade, att hon fått sin sista man genom
trolldomskonster.

Margrete slog upp sina stora ögon
och inneslöt hela församlingen i en enda
blick. Hon dröjde litet längre vid hvar och
en af de tre kandidaterna, hvaraf en kanske
skulle bli hennes herre och man.

Förmannen för valmännen reste sig
synbart förlägen och sade, att han kände
det som en tung plikt att underrätta de om
pastoratet ansökande kandidaterna, att det
både var lag och hade varit praxis där i
socknen, allt sedan menigheten fick valrätt,
att den valde prästen tillika måste förplikta
sig att äkta företrädarens änka, och att
bemälda änka nu var tillstädes, så att de
henne kunde besiktiga och därefter anställa
sina betraktelser. Prästänkan reste sig vid
dessa ord och neg med nedslagna ögon.
De båda kandidaterna, som bekostat kalaset,
sågo förbluffade på hvarandra, så brusto
de ut i ett illa undertryckt fnittrande och
försvunno från bordet. Då man sedan sporde
efter dem, fick man höra, att de i
förskräckelsen tagit skjuts raka vägen till
staden och lämnat platsen i sticket.

Men herr Söfren satt kvar som slagen
af blixten. Han stirrade på den magra,
svartklädda staken och tänkte på sin Mari.
Bönderna förkunnade för honom, att han
blifvit den lycklige, men han svarade bara,
att han ville ha betänketid, innan inlagan
skrefs till öfverheten, som skulle stadfästa
valet. Han glömde alldeles både sina
historier och sina visor. Hans konkurrenter
hade haft det nedriga infallet, innan de
försvunno, att skicka ett bud in till honom
och gratulera honom till hans unga brud.

Han väcktes ur sina melankoliska
betraktelser af att prästfrun värdigt kom fram
till honom och frågade, om hon kunde få
äran af, att han ledsagade henne hem, då
det redan blifvit mörkt.

Söfren svarade icke. Han bara tog sin
hatt och följde med. På vägen berättade
honom prästfrun, hur mycket jord som
hörde till prästgården, hur många kor och
får och grisar, som utgjorde
kreatursbesättningen, och om hur mycket arbete torparna
voro skyldiga att göra om året. Herr Söfren
bara hörde på. Han kunde icke komma
till allt detta, åtminstone icke under
»nådåret», utan att hon följde med.

Då de kommo fram till prästgården,
som låg trefligt mellan ett par stora lindar,
frågade prästfrun honom vänligt, om han
icke ville stiga in och se sig omkring.

Herr Söfren hade ingenting emot det.
Han kunde väl icke bli förhäxad bara genom
att klifva öfver tröskeln, vet jag? Och han
var nyfiken att se, hur det såg ut därinne.
Prästfrun gick förut och tände två stora
vaxljus, som stodo på bordet i ett par
blankskurade vridna mässingsstakar. Så bad hon
honom taga plats och låtsa, som om han
vore hemma. Själf försvann hon ut genom
en sidodörr.

Men Söfren stod helt förbryllad kvar
midt på golfvet. Nej, ett så trefligt rum!
Man hade lagt några vedpinnar i spiseln,
ty det var sent på hösten, så att det var
varmt och godt därinne. Väggarna voro af
tjocka runda timmerstockar, och där var
högre i taket än i andra bondstugor. Genom
luckorna i den stora kakelugnen lyste det
ut öfver golfvet. En stoppad bänk stod
längs ena väggen, och framför den det
massiva bordet, hvarpå ljusstakarna stodo. Vid
kortändan af bordet stod en väldig armstol,
försedd med mjuka dynor både i sitsen och
ryggen. Där hade de förmodligen setat,
alla hans företrädare, ty det hade bildat sig
en fördjupning i sitsen. Där var plats nog
att breda ut sig till och med för en ganska
fetlagd präst. Han skulle ha lust att pröfva,
hur man satt där. A-ah! Här satt man ju
riktigt bekvämt, det var nästan så, att man
icke kunde komma upp igen. Och så satt
väl prästfrun och snurrade på spinnrocken,
medan far tog sig en lur i stolen. Hennes
spinnrock stod där i hörnet. Och ett
väldigt holländskt skåp med sniderier stod midt
emot kakelugnen. Hvad månde det fanns i
det skåpet? Nyckeln satt ju i. Herr Söfren
smög sig dit på tå och låste upp. Du min
skapare! Så mycket silfver! Där funnos
tunga sockerskålar och massiva silfverskedar
och saltkar och ett stekfat med genombruten
kant och borduppsatser. Kunde det vara
möjligt? Rådde hon verkligen om allt detta?

Herr Söfren såg sig förstulet omkring,
så tog han försiktigt fram hvarje sak och
vägde den i handen. Jo, den var både tung
och äkta. Och inunder i lådorna lågo de
finaste damastdukar och bländhvitt linne,
så att en drottning kunde icke haft det
finare. Jo, detta var minsann välstånd af
den solida sorten!

Herr Söfren suckade, smög sig tillbaka
till sin arm stol och försjönk i betraktelser.
Han väcktes af, att dubbeldörrarna slogos
upp till sidorummet, och prästfrun stod
hög och värdig i öppningen och bad honom
stiga in och få något att styrka sig med.
Litet gröt skulle kanske icke vara ur vägen
ofvanpå ölet och saltmaten. Därmed tog
hon ljusstakarna, och Söfren följde efter. I
rummet bredvid stod ett rykande grötfat
och vid sidan af det sylta, grisfötter, kallt
refbensspjäll och spickekött. Prästfrun bad
honom taga plats och taga för sig af de
enkla rätterna. Själf satte hon sig midt
emot. Herr Söfren lät icke bedja sig två
gånger. Det hade sällan händt den
utsvultne studenten att sitta vid ett så
välförsedt bord. Och allt detta kunde nu bli
hans, om han bara ville. Och gammelmor,
som satt där midt emot, var det icke så
farligt med. Hon såg ju riktigt bra ut för
sin ålder.

»I dessa rum har jag nu snart lefvat
i sextio år,» sade hon, och stämman ljöd
entonigt mörk, men likväl icke utan ett
visst vemodigt välljud, »och här vill jag
lefva till min dödsstund. Den dag jag vandrar
härifrån, skall bli min sista.»

Söfren såg upp på det bleka, allvarliga
ansiktet, som icke förändrade en min. Han
tyckte riktigt, det var synd om henne.

»När man som jag växer fast vid en
plats, så binder man för hvar dag, som
går, ett stycke af sin själ vid hvart bord
och hvar stol och hvar ljusstake. Allt har
sina minnen, och de förtälja, förtälja om
fröjder och sorger, bägge delarna äro lika
kära för minnet. Därför uthärdar man icke
att skiljas därifrån, därför underkastar man
sig hellre hvad som helst. Skiljes man,
slitas hjärtrötterna itu, och man dör! Men
jag tror, att jag till och med som död
kommer att gå igen här i huset.»

Husch då! Det var ju riktigt otäckt;
nej, då var det bättre att hålla lif i
gumman så länge som möjligt.

»När man inga barn har,» fortfor den
gamla, »så fäster man sig vid liflösa ting
och vid djuren på gården. Jag älskar mina
hästar och mina kor och kalfvar, och de
känna mig och trifvas hos mig. — Men ni
måste taga för er!»

»Tack, tack, det är sällan, det varit
mig förunnadt att spisa så godt och i så
trefligt sällskap,»  sade Söfren höfligt.

»Ja, ni är ju icke bunden vid någon?»
sporde fru Margrete. »Är ni det?»

»Nej då, nej då . . .» skyndade Söfren
sig att svara. Han var halft om halft rädd
för, att den goda maten skulle försvinna ut
genom dörren, ifall han tillstod något slikt.

»Ni har varit fattig?» sporde prästfrun
vidare. »Å ja, jag kan se det på kläderna.
Det är ingen skam att vara fattig, och det
är så mycket större heder, när man genom
egen kraft och duglighet arbetar sig upp
ur fattigdomen. Sådant folk tycker jag om.»

Sannerligen var hon icke riktigt
förnuftig, gammelmor!

»Här hänger ett helt skåp fullt af
präktiga kläder efter min siste salig man — dem
skola vi besiktiga, när ni slutat äta. Där
finnas både prästrockar och pälsar till
vinterbruk. Ni kan nog begagna dem, då ni är
ungefär af samma figur. Och så skola vi
bese gästrummet. Jag hoppas, ni håller till
godo här i natt, ty det är mörkt ute och
långt ned till madam Dyrhus.»

Då Söfren ett par timmar senare stod
i gästrummet med sitt kungliga ljus
brinnande på bordet, var han alldeles
vimmelkantig efter allt, som händt denna dag.
Han hade blifvit vald till präst — denna
sitt lifs äregirighet, för hvilken han lidit och
sträfvat så mycket . . . och han hade besett
prästens klädskåp — å, så mycket präktiga
saker! Där fanns både underkläder och
ytterplagg för många år. Och nu låg han
i en säng — ja, maken till säng hade han
aldrig känt. Det var som att sjunka ned
i idel mjukhet med ett litet dunberg öfver
sig. Han slapp, som så ofta i Köpenhamn,
att vända sig för att den ena sidan skulle
bli varm, medan den andra frös, då täcket
icke var bredt nog och fasligt tunt. Ja, i
en sådan säng kunde man tacka Gud! Söfren
låg på rygg och knäppte ihop händerna
öfver magen. Han lät hela sitt lif glida
förbi sina ögon. Han såg sig själf som
vallgosse trafva omkring barfota bland ljung
och tufvor i blåst och väta. Han såg sig
den stolta dagen, då han väckte
uppmärksamhet i kyrkan genom sina kvicka svar
på biskopens frågor, och som gjorde, att
han blef skickad till staden i skola. Han
genomgick den bedröfliga tiden i
Köpenhamn, då han måste underhålla sig själf
på samma gång som han skulle taga sin
teologiska examen. Så ofta han frös och
svalt där uppe i sitt usla vindsrum! Det
var dagar, då han förtviflad tänkte på att
rymma ifrån alltihop och låta värfva sig
till soldat. Då finge han åtminstone äta
sig mätt.

Och nu bjöd lyckan honom ett godt
pastorat och en prästgård, där det tycktes
finnas fullt upp af mat och dryck och all
världens härlighet, och där en snäll
gammelmor gick omkring och passade upp honom.

Ja, det var nu den här gammelmoran
— hon följde med på köpet, hon måste bli
hans hustru — det var villkoret. Annars
försvunno prästgård och pastorat som en
annan hägring.

Men hvad skulle då Mari säga . . . ?
Han hade ju Mari. Herr Söfren stönade
tungt och somnade.
<img 1></img>
Då han vaknade, stod solen redan högt på
himlen. Han såg sig förundrad omkring.
Hvar var han? Det var ju sant — han
njöt prästgårdens fröjder i förskott. Hvad
månne klockan var? Han skyndade sig
upp, tvättade sig i det blänkande tennfatet,
som stod på ett litet bord vid sängen, och
torkade sig på den snöhvita handduken,
som hängde på väggen. Här var minsann
allt åtskilligt mycket snyggare än där nere
i gästrummet hos madam Dyrhus. Han
grep efter sina byxor. Hvad var detta?
Där låg ju en hel omgång fina, svarta kläder,
och hans egna voro borttagna. Det var
den gamle prästens, numro tre af de äkta
männen, desamma han beundrat i klädskåpet
i går afton. Men hur hade de kommit
hit? Hade någon varit inne i rummet, utan
att han märkt det? Eller var här trolleri
å färde? Bönderna hade ju anförtrott
honom på kalaset i går, då ölet gjort dem
öppenhjärtiga, att det icke i allt gick så
rätt till på prästgården. Byxorna voro
emellertid snygga, och herr Söfren drog
dem på sig. De passade, som om de voro
gjorda åt honom — litet för vida öfver
magen bara, men det skulle han nog snart
växa i, när han skött pastoratet en tid och
lifnärt sig med mor Margretes goda mat.
Han beskådade sig bitvis i rakspegeln, som
han anbragte för att belysa olika delar af
sin lekamen, och han fann förvandlingen
storartad. Han skulle bara haft den här
kostymen på sig i går. Men nu kunde det
ju göra detsamma, han var ju verkligen
vald i alla fall.

Han gick värdigt ner för trappan och
mötte nere i gången gammelmor i sin fina
svarta mössa.

»Frukosten väntar!» sade hon bara och
slog upp dörren till matrummet. Herr Söfren
tackade och steg in. Icke ett leende i hennes
ansikte, som röjde öfverraskning vid hans
förändrade utseende.

»Ja, jag tog på mig de här kläderna,
då det icke fanns några andra,» sade han
halft godmodigt, halft förläget.

»Det var också meningen,» sade
prästfrun, »i alla fall så länge, tills edra gamla
äro lagade. Jag såg, att det fattades några
knappar, och höll på att gå hål på
armbågen. Hur har ni annars sofvit i natt?»

»Tack, alldeles utmärkt, alldeles
fabelaktigt utmärkt — jag tyckte, jag hvilade
som i Abrahams sköte.»

»Ja, där har jag aldrig varit,» svarade
prästfrun torrt, »men jag antar, att det
måste vara behagligt. Får jag bjuda er en
sup på morgonkvisten? Det skall uppfriska
er efter gårdagens ansträngningar.»

Och hon hällde något ur en grön flaska,
som hon höll i handen. Det glittrade
inbjudande i glaset, och herr Söfren drack.
Det strömmade som eld genom honom. Han
måste säga ah! och smacka efteråt. Så
bad hon honom taga för sig. Herr Söfren
lät icke bjuda sig två gånger. Framför
honom låg en glänsande hvit och fet
spickesill. Den var så fint rensad, att den drog
honom med en underlig, magisk makt. Han
tog en bit och smakade, och den rent af
smälte i munnen. Han måste taga en bit
till och en till, och innan han visste ordet
af, hade han fortärt hela sillen. Så sköljde
han ner den med ännu en sup ur flaskan
och så en tredje till afslutning på måltiden.
Då kände han sig så underlig. Det var,
som om hela rummet simmade i ett töcken,
och där i töcknet satt gammelmor på sin
stol, men hon var icke gammal längre; hon
var ung och vacker och hemtreflig. Hon
smålog mot honom med hvita tänder.
Det öfverföll honom plötsligt en häftig
älskog till henne. Han sträckte ut armarna
och ropade ömt:

»Fru Margrete!»

Hon reste sig och svarade: »Hvad
önskar ni?»

»Att få vara här beständigt. Att få
vara hos er och ha det godt,» utbrast
Söfren.

»Ni känner villkoren,» sade husfrun,

»Ja, men jag älskar er! Jag vill gärna
bli er äkta man, om ni bara vill ha mig,»
ropade den ömme och mätte Söfren.

Prästfrun svarade med att öppna dörren
till köket och ropa två namn. In kommo en
gubbe och en gumma — de voro icke fullt
så mossbelupna som den gamla prästfrun,
han en gång sett här, fastän det växte hår
på gubbens näsa.

»Jag vill gärna ha två vittnen på detta,»
sade prästfrun. »Var det icke så, att ni,
herr Söfren Ivarson, tillbjöd mig hand och
hjärta och sporde, om jag ville bli er äkta
maka?»

»Jo, det var det,» svarade Söfren. »Jag
vill gärna vara här i alla mina dagar.»

»I hören det, Gunvor och Steinar?»

De båda gamla nickade jakande.

»Så kunnen I gå ut till ert arbete igen.»

Därmed marscherade de två
mossbelupna ut, och herr Söfren var åter ensam
med fru Margrete.

»Det är klart, att ni skall ha er fulla
frihet,» hörde han prästfruns stämma som
i en dvala. »Jag skall icke plåga er. Ni
har ert rum, och jag har mitt. Jag vill
bara få lof att vara på gården och styra
och ställa med allt som i gamla dagar.»

Herr Söfren hade kommit ut på
gårdsplanen. Han var ännu som vimmelkantig.
Hvad hade han gjort! Hade han verkligen
bundit sig vid käringen?

Han såg nedåt till madam Dyrhus. Han
såg något liknande ett kvinnfolk sitta där
på den gröna bänken utanför stugan och
stirra uppåt mot prästgården.

Guds död och pina! Det var Mari.
Han hade ju Mari.

Herr Söfren stollade nedåt i sina nya
kläder, så fort han kunde. Fru Margrete
stod i fönstret på prästgården och såg efter
honom.
<img 1></img>
Då Söfren kom fram till bänken hos
madam Dyrhus, sjönk han utmattad ner.

»Men hvar i all världen håller du hus?»
ropade Mari. »Tänker du stanna på
prästgården med detsamma? Och hur ser du ut?»

Söfren satt bara helt dum och skakade
på hufvudet och stirrade framför sig.

»Söfren! Söfren!» ropade Mari och
ruskade på honom. »Är du sjuk eller . . .
fy, du stinker ju af brännvin?»

»Det är prästfrun, som trakterat mig,»
svarade Söfren i ömklig ton. »Och det som
värre är, Mari, hon har förgjort mig.»
»Har hon förgjort dig?»

»Ja, med en spickesill! Jag blef så yr
i skallen efter den, att jag råkade fria till
henne.»

»Fria? Är du galen? Hon är ju
åttio år!»

»Hon har icke fyllt sina åttio än.»

»Men fria?»

»Ja, jag kan ju hvarken få pastoratet
eller prästgården eller dig utan att taga
henne på köpet.»

»Kan du icke få mig, säger du?»

»Nej, dig kan jag icke få, utan att jag
blir präst, det vet du, och präst kan jag
icke bli utan henne, så du ser, att det här
är inveckladt.»

»Ja, men Söfren . . .»

»Blir jag vigd med henne, så äger jag
med detsamma allt silfret och sängkläderna
och möblerna och grisarna och korna och
hela rikedomen. Och när få vi två råd att
skalla oss det? Hon kan ju icke lefva så
länge nu, då hon är öfver åttio.»

»Hon har ju icke fyllt åttio, sade du
nyss.»

»Ja, hon är i alla fall mycket nära,
och litet mer eller litet mindre är icke så
farligt. Och när hon sedan är död, så
ärfva vi två hela härligheten. Vi hade i
alla fall varit tvungna att vänta ett par år,
innan vi kunnat gifta oss, fattig som jag är.»

»Säger du det? Men hvart skall jag
då taga vägen under tiden?»

»Ja, det är knuten, det, Mari, för jag
måste naturligtvis ha dig  så nära mig som
möjligt, ser du.»

Herr Söfren satt och funderade. Så
sprang han plötsligt upp och slog sig på låret.

»Nu har jag det! Nu har jag det!»
ropade han i vild förtjusning.

»Hvad har du?»

»Jag ger dig ut för syster min, liksom
Abraham gjorde med Sara — det är bibliskt,
ser du, så det ha vi nog lof till . . . och så
ber jag så vackert prästmor, nu medan hon
är vid godt humör och gärna vill göra mig
till viljes i allt, om att du skall få stanna
på prästgården mot det att du hjälper till
med arbetet. Så kunna vi ha det trefligt i
alla fall, vi två.»

Mari smålog. »Jo, du är minsann slug,
Söfren, och det hade jag icke trott dig om!»

»Ja, och när jag godt och väl är hennes
man, så skall jag visa henne, hvar skåpet
skall stå, och styra och ställa som du och
jag helst vilja.»

»Men är du säker på, att hon snart
kolar af då, Söfren?»

»Enligt naturens lag och ordning skall
hon det ju,» svarade Söfren öfverlägset,
»och vill hon icke, så hjälpa vi på med
litet förargelse.»

Mari skrattade, och så firade de två
försoningsfest nere hos madam Dyrhus, där
prästen nu, sedan valet var afgjordt, hade
öppen kredit, och drucko för framtidens
förhoppningar.
<img 1></img>
Systern» var lyckligt och väl anbragt i
prästgården. Men hon måste finna sig
i att ligga i köksbänken, då det icke fanns
något rum åt henne. Det hade Söfren icke
något emot, då han ansåg, att han därigenom
lättare skulle kunna komma in till henne,
och sängkläderna i rummet under
köksbänken voro goda och varma.

Det oundvikliga hade alltså händt. Herr
Söfren var installerad på prästgården icke
blott i egenskap af präst, utan också af äkta
man. Prästen i grannsocknen hade varit
öfver och vigt dem i all tysthet, sedan herr
Söfren själf undergått den tortyren att under
menighetens stilla fnitter lysa tre gånger
från predikstolen för välaktade prästmannen
herr Söfren Ivarson och välmeriterade
prästänkan Margrete Pedersdotter.

På bröllopsdagen hade fru Margrete
varit som en stenbild. Blek och känslolös
stod hon framför altaret och svarade sitt
iskalla ja på de frågor, som lagen förelade
henne. Det var ju också fjärde gången
detta.

Herr Söfren såg tämligen slokörad ut,
kastade icke en enda blick åt sidan, då han
skred upp för kyrkgången, och tycktes icke
alls ha någon lust att uppstämma sången:

<poem>»Herr Karl sitter på Helsingborg
och dricker med svennerna sina.»
</poem>
Mari skulle helst velat fly ner till
madam Dyrhus, men på grund af systerskapet
måste hon paradera vid bordet och höra
på, hurusom grannprästen med illa dold
skadefröjd drack brudparets skål och önskade
dem ett långt och lyckligt lif vid
hvarandras sida.

De tårar, hon fällde i köket, fick också
systerskapet bära skulden för. Men hon
kunde ju trösta sig med, att hon själf om
icke så lång tid skulle bli den nästa, och
att hon, när hon nu gick och tjänade som
half piga på gården, i grund och botten
ställde med och lärde sig sköta sin egen
blifvande egendom.
All den skam och oförrätt och
förargelse, som herr Sofren stillatigande måst
svälja under dessa dagar, skallade sig luft
dagen efter bröllopet. Han var ju
ingenting, han tordes ju ingenting, förr än denna
ödesdigra dag var öfver. Men nu — nu då
han var lagligen insatt af både Gud och
präst att vara oinskränkt husbonde och
herre öfver fru Margrete och all hennes
egendom, nu skulle han visa, hvad han var
för karl, och att han icke ämnade finna
sig i att vara en nolla.

Han kom bullersamt ner på morgonen,
svor och grälade, for ut på gården och höll
ett fasligt lefverne med tjänarna, gaf
motsatta order till dem fru Margrete gifvit, och
visade sig till slut oförskämd och brutal
mot henne själf, kallade henne en gammal
trollpacka och mycket annat.

Fru Margrete stod en stund som
förstenad. Så gick hon lugnt bort till köket
och bad Mari skicka in Steinar.

Den mossbelupne visade sig snart i
dörren.

»Herrn där är oborstad, Steinar,» sade
hon och pekade på sin nyblifne man. »Borsta
af honom.»

Steinar tycktes begripa denna mystiska
befallning, ty i samma ögonblick grep han
med sina stora näfvar tag i herr pastorns
båda armar, körde honom in mot väggen
så att det knakade, och ruskade honom,
som man ruskar en våt trasa.

»Hvad skall det här betyda? Bort med
näfvarna, din bondlurk!» skrek Söfren
skummande af raseri och försökte förgäfves slita
sig lös ur vilddjurets klor. Men om också
Steinar var gammal, så hade han nästan
hela sitt lif icke gjort annat än såga och
hugga ved, så att armarna hans voro som
knotiga ekstammar, och pastorn stod som
spikad mot väggen. Steinar såg endast bort
åt sin matmor, om hon skulle ge order till
aflösning. Men fru Margrete lät honom stå.

»Så är det, man tämjer vilda djur,»
sade hon helt lugnt. »Jag har haft exemplar
af det släktet förr. Men vill han nu lofva
att vara stilla och höra på förnuftigt tal,
så skall han bli fri.»

Herr Söfren mumlade något mellan
tänderna om förbannade kvinnfolk, men gjorde
icke något motstånd. Så nickade fru Margrete,
och Steinar släppte sitt tag.

»Du kan hålla dig i köket tills vidare,
om du skulle behöfvas,» sade hon, och
Steinar gick.

Därpå gick fru Margrete fram och
fattade Söfrens hand.

»Sätt sig här i armstolen, min son,»
sade hon, »så vill jag tala några ord med
honom.»

Söfren satte sig. Han var alldeles blek,
men skämdes i grund och botten öfver sin
råhet. Fru Margretes värdiga lugn
afväpnade honom. »Vi måste komma litet på
det klara med hvarandra,» sade hon, »så
att vi slippa allt bråk för framtiden. Jag
kan nog förstå, att han är en smula
altererad öfver att nödgas gifta sig med en
gammal trollpacka, som han kallade mig.
Men jag kan ju hvarken göra mig ung eller
vacker, så att därvidlag får han urskulda
mig. Jag har ju redan underrättat honom
om, att jag icke skall genera honom. Men
en sak vill jag säga honom en gång för alla
— sådana uppträden som i dag vilja vi
icke veta af, annars kommer han icke att
bereda sig någon fredlig tillvaro. Sköt han
om sina bönder och sina predikningar, döp
böndernas barn, res omkring i sockenbesök
och förena folk i det heliga äkta ståndet —
men kom icke här och spela husbonde och
herre. Ty riket här är mitt, och jag vet,
hur det skall styras. I sextio år har jag
styrt och ställt här, och tjänarna ha vuxit
upp med gården och lyda mig och ingen
annan, och det skulle bara förorsaka honom
onödig förargelse att ge befallningar, som
ingen ville hörsamma. Det är därför mitt
råd, att han öfverlämnar gårdens skötsel åt
mig, och att allt går sin gamla vanliga gång.
Vill han så vara snäll och foglig, så kunna
vi ha det rätt bra tillsammans. Han kan
ju tänka sig, att jag är hans gamla farmor,
som gärna vill göra allting godt för honom.
Och bli vi sedan litet mera bekanta, så kan
jag kanske ha ett och annat att berätta
honom, ty jag har ju lefvat litet längre och
haft många erfarenheter, som måhända kunde
komma honom till godo. Det var detta jag
ville säga honom så godt först som sist,
och nu kan han gå, hvart han vill.»
Söfren satt i sin armstol och hörde på
som en skolpojke, hvilken får sin
välförtjänta afstraffning. Han skämdes egentligen
som en hund. Så tog hans goda natur
öfverhand. »Förlåt mig, fru Margrete,» sade
han, i det han reste sig och räckte henne
handen. Hon tog den, och Söfren gick
hastigt ut ur rummet.
<img 1></img>
Det var icke bara den olägenheten med
fru Margrete, att hon icke ville dö; men
hon var likasom allvetande och allestädes
närvarande. Det gick icke alls så ledigt att
få bli ensam med Mari, som Söfren hade
tänkt. Kom han ut i köket, så var alltid
antingen frun själf eller hennes mossbelupna
piga där. Listade han sig ut i vedboden,
när han från fönstret såg, att Mari skulle
ut och hämta ved, så stod hans arffiende
Steinar där med sina hår på näsan. Gjorde
han upp ett möte någonstädes i skogen,
kunde han vara säker på, att fru Margrete
hittade på en eller annan förevändning att
komma smygande efter. Mari åt ju vid
bordet som herr pastorns syster och satt
inne i stugan om kvällarna; men då var ju
draken jämt tillstädes och satt och vaktade
och spann.

Detta kunde man icke hålla ut med.
Han måste åsidosätta sin värdighet och göra
som bondpojkarna, — gå på frieri till
jäntorna om natten. Han kände ju till den
plägseden sedan gammalt.

Så var det en natt, han smög sig ut
ur sitt rum och i strumplästen förbi fru
Margretes dörr. Han kom lyckligt ner för
den branta, knakande trappan och landade
omsider i köket. Han trefvade sig fram till
köksbänken, ty han hade icke tagit ljus
med, stack in hufvudet och hviskade : »Mari!»

Det var något, som rullade sig omkring
därinne. I detsamma knakar köksdörren,
och fru Margrete står i öppningen i
nattmössa och med ljus i handen.

»Det var väl det, jag tyckte, att någon
gick i trappan,» sade hon. »Hvad är på
färde?»

Hennes värdige äkta man stod där som
en hönstjuf.

»Jag fick plötsligt så ondt i magen,»
sade han, »och så ville jag gå ner till min
syster och höra, om hon icke kunde skaffa
mig några droppar.»

»Det är ingen i huset, som har nyckeln
till skåpen utom jag,» svarade fru Margrete.
»Kom nu, skall han få litet perikumsbrännvin,
min son, — han åt väl för mycket af
kalfsteken i går.»

Med dessa ord gick fru Margrete in i
stugan till nyckelskåpet, tog fram nyckeln
till medikamentslådan, och medan herr Söfren
var tvungen att hålla ljuset, blandade hon
ihop af åtskilliga småflaskor en afskyvärd
dryck, som pastorn måste tömma inför hennes
ögon. Herr Söfren måste finna sig i sitt öde,
men han grinade förskräckligt.

»Detta tänker jag skall lugna honom,»
sade hon. »Och nu skall jag lysa honom
upp på hans rum.»

Och därmed drog fru Margrete i väg
med herr Söfren som med en annan
förrymd fånge.

Försöket till nattfrieri hade alldeles
misslyckats. Men Söfren gaf sig icke. Han
försökte en gång till litet längre fram. Denna
gång tog han ljus med sig för att kunna se
att gå försiktigare i trappan. Han kom också
utan hinder till köket och lutade sig med
sitt ljus ner öfver bänken. »Mari! Mari!»
hviskade han och tog med handen på
föremålet, som låg där.

Då sticker plötsligt ett grått, lurfvigt
hufvud fram som en sköldpaddas ur sitt
skal, och en grymtande röst säger: »Hva"?»

Så sant jag lefver, var det icke den
mossbelupna af kvinnkön, som häpen glodde
omkring sig.

Utan ett ljud försvann pastorn med sitt
ljus genom dörren.

»Sofver du icke mera i köket, Mari?»
lyckades Söfren i hast komma åt att spörja
sin Mari dagen efteråt.

»Jo, visst gör jag det,» svarade hon.
»Men nu har frun sagt, att gamla Gunvor
skall ligga bredvid mig, då sängen är bred
nog. Hon kan bäst värja mig mot nattliga
strykare, sade hon.»

»Den där fru Margrete är bakslug som
en orm,» svarade Söfren endast, »men hennes
dag kan också komma.»

Så var det en vinterafton, då de sutto
helt gemytligt tillsammans i det stora
hvardagsrummet, herr Söfren, Mari och
prästfrun. Mari kardade, frun spanry och herr
Söfren satt och pumpade fru Margrete på
hemligheter.

»Vet ni, hvad bönderna säga om er,
fru Margrete?» sade han.

»Det kan nog vara mycket, det,»
svarade fru Margrete lugnt.

»De säga, att ni förstår er på trolldom.
Är det sant?»

»Kanske <i>han</i> också tror på dumheter?»
sporde fru Margrete.

»Nej, icke just det, men . . . ja, det är
nu något underligt med er. Ni både ser
och förstår mer än andra.»

»Det behöfs det just icke mycket för,»
svarade fru Margrete öfverlägset, »i
synnerhet när man bor bland bönder, som hvarken
kunna läsa eller skrifva. Jag skall säga
honom, min son, att far min var läkare,
och jag hjälpte honom, från det jag var
barn, med att bereda örter till läkande
medicin. Han hade rest i utlandet och
blifvit bekant med den berömde doktor
Paracelsi lärjungar, och en af dem lärde
honom att känna både örters och stenars
hemliga art och natur. Jag var ofta om
somrarna med honom på fjällen och
samlade blommor och plantor, och han
berättade mig om hvars och ens läkande natur
och kraft. Och denna lärdom har kommit
mig godt till pass, ty bönderna här förstå
ju ingenting. Och så ha de kommit till
mig, när det felades dem något, och jag har
varit i stånd att med mina droppar och
salfvor och dekokter kurera både dem och
deras kreatur. Och har det nu lyckats godt
för mig i de fall, där de trodde, att hjälp
var omöjlig, så heter det strax, att det är
mirakel och trolleri. De tro egentligen
mycket mera på djäfvulen och hans konster
än på vår herre.»

»Ja, folk säger, att ni fick er förre man
genom trollkonster,»  inföll Söfren.

»<i>Jag</i> såg på honom, förr än <i>han</i> fick
tillfälle att se på mig, var det icke så?»

»Så säger folk, ja.»

»Jo, det skulle just varit något att trolla
efter, det stackars kräket,» svarade Margrete
med ett ironiskt skratt. »Men så har jag
väl också trollat för honom,  min son?»

»Ja, säg mig, fru Margrete, den där
spickesillen — var den riktig, den — jag
har ofta undrat  på det?»

»Nej, <i>den</i> var det både läst och signadt
öfver, det kan han svära på,» svarade fru
Margrcte och såg halft föraktfullt på Söfren.
»Den var preparerad i fans egna grytor,
må han tro, och därför bragte den också
en massa fanstyg i kroppen på honom.»

»Är det sant, att ni äger ett lifselixir,
som kan hindra folk från att dö?» frågade
Söfren oförtrutet.

»Säger folk det också? Ja, det kan han
väl begripa är sant, när han ser på mig.
Jag kan lefva i hundra år till ännu.»

Mari kastade en förskräckt blick på
Söfren.  —

»Men har jag droppar, som kunna
förlänga lifvet, så har jag också droppar, som
kunna förkorta det. Bara två sådana droppar,
och inom en timme ligger han stel och kall.
Akta sig därför han för mina droppar och
gå icke till syster för att  få dem.»

Fru Margrete steg upp, gaf tecken åt
Mari att komma med ut i köket för att
ställa om kvällsvarden och lämnade herr
Söfren ensam i stum förundran. Han kunde
icke riktigt bli klok på den här fru Margrrte,
om hon gjorde narr af honom eller menade
allvar.
<img 1></img>
Vare sig fru Margrete nu hade sitt
lifselexir eller ej, visst är, att hon mådde
förträffligt och alls icke tänkte på att dö.
Hon gick hela dagen och styrde och ställde
i sitt hus, gaf sina order och såg efter
arbetet på gården med samma ifver och
skicklighet som i gamla dagar, och allt gick som
efter ett snöre. På kvällarna satt hon för
det mesta och spann, och då kunde hon
berätta mycket om sin far och hans resor
och om sin egen ungdom, hvilket Söfren
tyckte var intressant att höra. Hon var i
alla fall en ytterst märkvärdig kvinna. Hade
bara de båda unga kunnat få gifta sig, skulle
de icke haft något emot, att en sådan där
gammalmor gick och pysslade om dem,
men nu . . .

Två år hade gått på detta sätt, och
ännu voro de lika när.

En gång då herr Söfren och fru
Margrete gingo tillsammans öfver den smala
bron, som ledde öfver älfven — och bron
var utan räcke — flög det med ens i Söfren,
att här var ett tillfälle att utan misstanke
bli henne kvitt. Han for plötsligt åt sidan
med ett utrop, som om han blef rädd för
något, och pang! — där stöp fru Margrete
på hufvudet i älfven och seglade nedåt
strömmen. Men i detsamma greps herr
Söfren af ånger och störtade sig i efter
henne. Han blef alldeles vimmelkantig och
kafvade och sprätte med armar och ben,
för simma kunde han icke. Och Gud vet,
hvad slutet skulle blifvit, om han icke känt
ett kraftigt tag i tröjkragen af någon, som
halade honom i land. Det var ingen annan
än fru Margrete, som längesedan fått sitt
på det torra och nu bärgade sin Jonas.

»Det var snällt af honom, min son, att
springa i efter mig,» sade fru Margrete.
»Men hvad var det, som vållade olyckan?»

»Det var . . . det var en stor fågel, som
plötsligt flög upp ur busken där vid älfven
och skrämde mig, just som jag gick och
tänkte på min söndagstext,» stammade herr
Söfren, medan vattnet rann om honom.
Hade han icke varit så frusen och våt, hade
han bestämdt rodnat.

»Jaså, ja, det är underligt med dem,
som äro lättskrämda,» sade fru Margrete.
»Men nu måste vi allt kappas om, hvem
som kan springa fortast hem till prästgården,
annars kunna vi bli sjuka efter badet.»

Och därmed gaf sig gumman till att
springa så lätt, att den fetlagde herr Söfren
hade svårt att följa henne.

Men den som blef sjuk, det var herr
Söfren. Han måste ligga flera dagar till
sängs och svettas. Och fru Margrete
begagnade tillfället att ordentligt hälla i honom
af sina märkvärdiga  droppar.

Då Mari var inne hos honom ett
ögonblick, medan fru Margrete var nere i köket,
sade Söfren: »Du, Mari, — nu vet jag säkert,
att hon är en häxa. Jag försäkrar dig, att
hon flöt på vattnet som en kork, medan jag
sjönk som bly. Nej, att få lifvet af henne
på det sättet, det går icke.»

Herr Söfren och Mari grubblade öfver,
hur de skulle kunna bli henne kvitt på något
rimligt sätt, men ingenting dugde. »Än om
vi försökte skrämma henne,»  sade Mari.

»Hur menar du?» frågade Söfren.

»Du kunde kläda ut dig och komma in
till henne på natten.»

Söfren funderade, »Du är icke så dum,
du Mari, när det gäller att hitta på,» sade
han och småskrattade.

Så hände det sig en natt, då månen
sken full och rund in i fru Margretes
sängkammare, att det knakade i hennes dörr,
och in smög sig en skepnad i hvitt lakan
och med två stora bockhorn på hufvudet.

Fru Margretes nattmössa tittade fram
mellan sänggardinerna.

»Hvem är det?» ropade hon.

Intet svar. Den hemska skepnaden
stod orörlig i månskenet.

»Hvem är det, säger jag?» ljöd det
återigen från  sängen.

»Jag är kommen att hämta dig för dina
många synders skull,» hördes en djup
basröst.

»Jaså, fan talar norska i dag!» svarade
fru Margrete. »Och så har han till på köpet
försett sig med pastorns tofflor, tror jag.»
Därmed sprang prästfrun resolut upp ur
sängen, grep eldtången borta vid kakelugnen
och sprang mot vidundret.

Fan försvann som en blixt genom dörren
och ramlade utför trapporna, förföljd af
eldtången, medan fru Margrete stod med sitt
vapen på öfversta steget och tittade ned i
djupet. Så gick hon långsamt in igen, tände
sitt ljus och begaf sig med det i handen till
pastorns rum. Hon knackade först på —
intet svar. Så gick hon dristigt in och såg
sig omkring. Det var det, hon visste.
Rummet tomt och tofflorna borta. Fru Margrete
satte sig på sängkanten med sitt ljus i knäet
och väntade på sin nominelle äkta man.
Hon hade visst suttit där en timme, då hon
ändtligen fick höra smygande steg i gången.
Och in kom försiktigt herr gemålen i kalsonger
och med sina tofflor i handen. Han ryggade
tillbaka, då han uppdagade gestalten på
sängkanten.

»Nå, rider fanen herr gemålen i natt?»
sporde hon helt lugnt. »Det är i så fall
icke första gången.»

Herr Söfren blef stående och visste icke
hvad han skulle säga. Fru Margrete reste sig.

»Han skulle hålla sig för god att fara
med slika upptåg, min son,» sade hon
allvarligt. »För resten skulle jag vilja råda
hin håle att gå litet försiktigare i trapporna,
annars kunde han riskera att bryta nacken
af sig.» Därmed gick fru Margrete
majestätiskt in till sig och lät syndaren stå där
allena.

Herr Söfren gick fram och tillbaka och
ref sig i håret. Allt skulle nu också
misslyckas för honom. Den där fru Margrete
måtte genom trollkonster kunna göra sig
hård, så att ingenting bet på henne, hvarken
vatten eller skrämsel. Han hade nu allra
minst väntat, att hon skulle skrika och
svimma. Men det tycktes, som om hon
hvarken räddes Gud eller hin håle. Hvad
skulle han nu hitta på att säga, när han
träffade henne vid frukosten. Skulle han
alltid behandlas af henne som en skolpojke,
den där borde ha ris? Men han förtjänade
det sannerligen! Blef det icke bara dumhet
på dumhet, allt hvad han försökte? Men
hvarför kunde hon icke lägga sig och dö
också?
Nästa morgon sträckte herr Söfren upp
sig så rak som möjligt. Fru Margrete
låtsade, som om ingenting händt. Mari gick
omkring med nedslagna ögon och dåligt
samvete.

»Nu har jag förlorat ett vad, fru
Margrete,» sade Söfren.

»Har han det?» svarade fru Margrete
likgiltigt.

»Ja, jag slog vad med syster Mari, om
ni kunde bli rädd eller ej. Jag ansåg, att
ni kunde, men hon sade, att ni kunde icke.
Och hon vann.»

Mari såg upp på sin Söfren. Hon
beundrade hans färdighet i att ljuga. Men
fru Margrete sade kallt:

»Jag hoppas, att ni nästa gång väljer
ett annat föremål för er vadslagning.»

Från den dagen tyckte sig Söfren märka,
att fru Margrete visade sig kyligare mot
dem än förut. Hon gick mera ur vägen
och höll dem liksom tre steg från lifvet.
Hon var icke heller så meddelsam som förr
om kvällarna. Men hennes ögon följde dem,
hvar de stodo och gingo, och hon formligen
vakade öfver, att de icke skulle få vara
ensamma. Hade hon fattat misstanke om, att
det icke hängde riktigt rätt ihop med
systerskapet? Detta spioneri blef outhärdligt.

Att få lifvet af henne på något hyggligt
sätt, hade de måst uppgifva. Och sjuk kunde
hon ju icke bli, så länge hon hade
lifselixiret. Men kunde man då icke på ett
eller annat sätt få henne bunden vid
sängen, så att hon icke kunde gå på vakt
från morgon till kväll? Då rann det
plötsligt Söfren i minnet, hvad fru Margrete själf
hade sagt: »Jag vill råda fan att gå litet
försiktigare i trappan, annars kan han riskera
att bryta nacken af sig.» Hon hade själf
gifvit honom idén.

Tidigt en morgon, innan fru Margrete
kommit ned, hade det näst öfversta
trappsteget lossnat. Herr Söfren gick nedanför
i spänning öfver, hur detta försök skulle
aflöpa. Då får han höra ett förfärligt rammel
och ett skärande skrik. Han rusar fram,
och där ligger Mari, hans Mari, vid foten
af trappan med slutna ögon, blek som ett
lik och stönande. Fru Margrete kom också
farande:

»Hvad är på färde?»

»Akta er, fru Margrete! Det är ett
trappsteg, som lossnat. Mari har ramlat ner?»

Fru Margrete var nere i en fart och
såg på den skadade.

»Hon lefver då ännu,» sade hon. »Vill
han bära henne försiktigt upp på mitt rum,
så skall jag laga att få kläderna af henne
och undersöka, om det är något benbrott.»

Söfren tog Mari på sina armar och bar
henne uppför den olycksaliga trappan. Med
fru Margretes hjälp fick han henne lyft
öfver det nedramlade steget. Hon jämrade
sig hela tiden. Söfren lade henne på fru
Margretes säng, så gick han ut och ställde
sig utanför. Om en stund öppnade fru
Margrete dörren. »Lårbenet är brutet,» sade
hon, »annars har hon icke lidit något men.
Kanske har förskräckelsen och stöten också
skakat hjärnan en smula, men vi skola lägga
på kalla omslag, så repar hon sig nog. Vill
så han gå ner i vedboden och be Steinar
leta reda på några bra och släta ribbor —
så pass långa och så pass breda — han
skall hyfla dem väl, säg — så skola vi taga
och spjäla benet. Lita på mig, jag är van
vid sådant där!»

Söfren lomade stilla i väg, och efter att
ha uträttat sitt ärende, gaf han sig i sitt
hjärtas förkrosselse till att reparera trappan
och fästa den med ett par så väldiga spikar,
att själfve Goliat skulle kunnat stiga på den
utan risk.

Men hvarför skulle nu Mari just den
morgonen, och så tidigt, ha gått dit upp,
där hon icke hade något att göra annat än
på söndagsmorgonen för att hämta sina
kläder ur kistan i klädkammaren? Var det
Guds straff för hans förmätenhet att på eget
beråd korsa Guds vägar? Söfren gick in
på sitt rum och brast i gråt och lofvade
sig själf att vänta tåligt, bara nu Mari ville
komma sig.
<img 1></img>
Herr Söfren hade kommit därhän att icke
blott beundra, utan rent af älska fru
Margrete, ty en mera öm och omsorgsfull
vård än den Mari fick, kunde icke ens en
moder ha gifvit. Mari fick ligga uppe i fru
Margretes rum i hennes egen säng, medan hon
själf bäddade åt sig på golfvet. Hon ville
vara hos henne både dag och natt. Medan
Mari låg och fantiserade, fick icke en gång
Söfren slippa in till henne. Han måste nöja
sig med att stå utanför och lyssna och
mottaga fru Margretes bulletiner genom dörren.
Bara Mari icke hade röjt något, då hon
yrade! Söfren tyckte, att fru Margrete såg
så underligt på honom, nästan svårmodigt,
då han ändtligen fick slippa in och sitta
bredvid sängen. Men kanske det bara var
hans onda samvete, som anklagade honom.

Olyckshändelsen med Mari hade liksom
fört de tre närmare samman. Åtminstone
hade fru Margrete blifvit mera meddelsam
igen. När de sutto där i hennes stilla rum,
fru Margrete i länstolen, som blifvit uppburen
från hvardagsrummet, och herr Söfren på
sängkanten, medan Mari låg i sängen, så
talade hon ofta om sitt lif under alla dessa år.

»I kunnen tro, att det icke alltid har varit
så roligt att vara i mina kläder,» sade hon;
att aflämnas som ett annat paket till hvem
som helst, som kom hit och ville ha
pastoratet. Och det var ju det enda villkor, på
hvilket jag kunde få stanna här. Min far
var död, hela min släkt var död, jag var
redan till åren och skulle icke kunnat
lifnära mig själf, och till detta ställe var jag
bunden.»

»Var ni bunden här? Men det var ju
er fria  vilja?»

»Här har jag lefvat i trettio lyckliga år,
och det finns en graf på kyrkogården, som
jag icke kan öfvergifva.»

»Är det er förste  mans?»

»Det är det!»

»Och ni har icke älskat edra andra män?»

»Har man älskat som jag, så älskar
man den enda gången och icke mera. Alla
de andra ha bara varit mina män till namnet
liksom han.»
»Var det icke bra karlar då?»

»Det är, som man tar det. Den andra
började att bli brutal liksom han, min son,
men han fick också samma behandling som
han. Så begynte han att dricka. Den tredje
var en riktig pedant, som gräfde ner sig i
gamla papper och skinnböcker och predikade
bönderna i sömn med sin lärdom. Och jag
har gått här och måst vara dessa
främmande mäns hushållerska i alla dessa år.»

»Hade ni då ingen att tala med?»

»Kan han säga mig, hvem man skulle
tala med här? De vidskepliga bönderna,
hvilkas religion bara är tomtar och huldror
och troll och djäflar, och som tro, att hvar
och en af naturens lagar är ett underverk,
gjordt för deras skull. Eller madam Dyrhus,
som bara talar om mat och pengar? De
enda jag hade, voro djuren och fåglarna
och träden och kyrkogården, men de voro
skam till sägandes också de klokaste.»

»Ni har varit ensam då?»

»Ja, det kan nog så vara. Fastän den
människa är aldrig ensam, som förstår att
taga sin tillflykt till den store läraren och
läkaren naturen, och som kan lägga sitt öra
till dess bröst och lyssna. Den talar med
mångfaldiga röster. Den predikar genom
färger och toner om frid och skönhet. Och
alla mina gamla lyckliga minnen voro som
förmälda med den, ty min man och jag lefde
samman i vår kärlek till naturen och drucko
tillsammans visdom ur den. Och vi älskade
dessa rum. Trettio års lyckliga minnen äro
bundna till dessa väggar och dessa möbler
och alla dessa småsaker. Kan han så förstå,
att man icke, öfver femtio år gammal, kan
uthärda att gå ifrån det och kastas ut på
landsvägen, utan att man hellre finner sig
i en motbjudande äktenskapskomedi för att
få stanna här i fred?»

»Jag förstår det, fru Margrete.»

»Men jag har det goda samvetet inför
Gud, att jag alltid behandlat mina så kallade
män reelt och uppfyllt mina husmoderliga
plikter emot dem.»

»Det har ni, fru Margrete, och mera till!»

»Och det kostade mig ju också kamp
att komma in här.»

»Hur så, fru Margrete?»

»Jo ser han, då min förste man
ändtligen kämpat sig fram till präst och sökte
pastoratet här och vi båda gladde oss så
öfvermåttan att få komma tillsammans —
ty vi hade ju redan varit förlofvade i många
år — så fick han höra, att han icke kunde
få pastoratet, med mindre än att han också
tog änkan, som satt kvar efter den förre
prästen, och som redan var betydligt
ålderstigen.»

Herr Söfren spetsade öronen och gjorde
stora ögon.

»Gjorde han det då?» frågade han häpen.

»Han skref till mig, och vi rådslogo,
och vi gräto tillsammans. Och slutligen
blefvo vi ense om, att det i alla fall vore
bäst att göra det, ty änkan var sjuklig och
kunde icke lefva länge. Ja, Gud förlåte
oss det, vi spekulerade i en annan
människas död.»

»Nå, men lefde hon länge då?»

»Hon lefde i hela fem år, det blef straffet.
Men så dagades det för mig, och jag flyttade
in här.»

»Och ni blefvo tyckliga efter det?»

»Ja, så lyckliga som två människor
kunna vara. Han var en fin och ädel natur,
öm och kärleksfull som en kvinna och med
intressen för allt godt och skönt, och
bönderna här älskade honom som en far. Och
därför har jag alltid gladt mig öfver, att
ingen af de präster, som sökt pastoratet
efter honom, varit bunden vid någon förut.
Jag har alltid frågat dem om det, innan jag
band dem vid mig.»

Söfren satt en stund och stirrade på
fru Margrete. Hennes ögon sågo så
vemodigt ömma ut. Så brister han plötsligt
ut i snyftningar, faller på knä och lägger
hufvudet i hennes sköte.

»Å, förlåt oss, fru Margrete, förlåt oss!»
stammade han.

Fru Margrete såg förvånad på den
knäböjande, så lade hon ofrivilligt händerna på
hans hufvud, medan hon sade:

»Hvad skall detta betyda?»

»Mari och jag äro icke syskon, hon är
min käresta. Vi ha också spekulerat i er
död, — vi visste icke då, att ni hade
lifselixiret.»

»Och därför hafven I gjort alla dessa
andra hokuspokus för att bli mig kvitt?
Stackars barn, stackars barn!»

Hon strök Söfren öfver håret och räckte
handen till Mari.

»Hvarför hafven I icke sagt mig detta
förr?» tillade hon.

»Hvad skulle det tjänat till? Då skulle
ni bara kört Mari ur huset, och vi hade
aldrig fått vara tillsammans.»

»Jag har nog länge haft en svag
misstanke, men först nu . . .»

»Har Mari sagt något, då hon yrade?
Jag kunde förstå det.»

»Hon lät några förblommerade ord
undfalla sig, ja . . .»

»Men kan ni förlåta oss, fru Margrete?
Vi ha varit elaka och otacksamma mot er,
— ja, det ha vi. Men nu skall det bli
annorlunda. Ni har varit så snäll mot Mari,
och nu skola vi bli snälla mot er igen. Eller
vill ni kanske, att vi skola resa båda två,
så göra vi det.»

»Resa? För att pastoratet åter skall bli
ledigt och jag få en äkta man nummer fem!
Nej, nu tycker jag, att jag fått nog af det
slaget. Men stig upp han, jag har ingenting
att förlåta.»
<img 1></img>
Fru Margrete hade blifvit som förvandlad
de sista dagarna, sedan Mari kommit
upp och kunde gå omkring litet. Hon
vandrade rundt som i en dröm. Ibland
gick hon med slutna ögon som en
sömngångerska. Hon syntes ännu oftare än förr
ute på kyrkogården vid sin förste mans
graf. Mot Söfren och Mari var hon som
en mor, tryckte till och med ibland Mari
intill sig och kysste henne på pannan. Det
var tydligt, att hon gick och grubblade på
något, men hvad det var, fick ingen veta.
Så var det en dag, då tjänarna blefvo
rent af ängsliga för, att det skulle vara något
på tok med fruns förstånd. Först hade man
sett henne ute på kyrkogården, där hon låg

och grät och bad vid sin mans graf. Så
hade hon gått omkring öfver allt i stall och
ladugård liksom för att taga farväl. Hon
hade varit inne i båsen hos korna och klappat
dem på ryggen. Hon hade talat vänliga
ord till hästarna. Hon hade sagt godnatt
till Gunvor och Steinar, de båda mossbelupna,
på ett så underligt sätt. Inne i rummen
hade hennes blick fäst sig vid hvarje
föremål, som om hon sög det till sig. Då hon
efter kvällsvarden sade godnatt till Söfren
och Mari, tillade hon: »Och tack för mig!»

Söfren och Mari sågo ängsligt på
hvarandra, men sade ingenting.

Fru Margrete tog en af armstakarna och
lyste sig själf upp på sitt rum. Där satte
hon sig ner och skref ett bref, som hon
förseglade och lade på bordet bredvid sängen.
Därpå öppnade hon en låda i sin dragkista,
tog därur en silhuett af en man i
prästdräkt och en gammal torr krans af
eterneller, som hon kysste upprepade gånger.

»Seså, du käre, nu kommer jag,»
hviskade hon. Så tog hon fram ur en lönnlåda
en liten flaska med droppar, höll den upp
mot ljuset, luktade på den, att den var den
rätta, klädde sedan af sig och lade sig. Hon
slöt ögonen, bad en stilla bön och hällde
sedan modigt och med fast hand af
dropparna i vattenglaset. Så tömde hon
innehållet och sjönk tillbaka på kudden.

På morgonen kom icke fru Margrete
ner vid vanlig tid. Mari blef skickad upp
på rummet. Där brann ännu ljuset i staken,
och fru Margrete låg död i sängen. Men
på bordet låg brefvet och däri stod:

»Till herr pastor Söfren och hans rätta
hustru!

Kära barn!

Hvad jag här gör, gör jag med full vilja
och af kärlek till er. Jag vill icke, att andra
skola lida för min skull, hvad jag själf måst
lida. Jag har druckit af lifselixiret, det som
skall bära mig öfver till ett bättre land.
Jag litar på att den barmhärtige Guden,
som ser mina bevekelsegrunder, skall visa
mig barmhärtighet och återförena mig med
den ende, jag älskat. Låt ingen få veta
detta. Låt det heta, att jag har dött af
hjärtslag. Lägg min lekamen i grafven hos
min förste man. Krossa vattenglaset, som
står på mitt bord, och gräf ner skärfvorna.

Och blifven så lyckliga, I två, som jag
mot min vilja pinat så länge. Nu får jag
visa, att också jag verkligen kan dö. Att
allt lösöre på prästgården, som varit min
personliga egendom, nu tillfaller er, säger
sig själft. Det finns inga arfvingar, som
kunna anmäla sig.

Och så god natt för alltid. Förlåt mig,
att jag icke dött förr!

Eder
<i>Margrete Pedersdotter.</i>

Det blef hållet stort graföl efter fru
Margrete och en tid efter bröllop. Vid båda
tillfällena utvecklade madam Dyrhus sin
skicklighet i matlagning.
Fru Margrete blef enligt önskan lagd i
sin förste mans graf, och herr Söfren
vandrade ofta dit ut med sin hustru och stod
under tårpilen och talade om  henne.

»Vi ha mycket att tacka henne för, vi
två, Söfren,» sade Mari. »Mig har hon lärt
att bli en duktig husmor.»

»Ja, och mig har hon lärt att bli en
ordentlig människa, det är ändå bättre, det.
Nu skall jag minsann icke längre sitta på
krogen och supa med bönderna.»

</chapter>

<chapter name="FÖRFÖLJDA">
<h3>FÖRFÖLJDA</h3>
(KRISTIAN V:s TID)

<img 1></img>
Har du färdats i en granskog på hösten?
Du njuter af det stilla dunklet, den
högtidliga friden. Skramlet af hjulen på vägen
har förstummats, du hör intet sorl af röster,
bara en och annan fågel kvittrar i en
trädtopp. Annars är den söfvande musiken af
granarna, som susa i blåsten, det enda ljud
du hör. Du kastar dig, trött af den
dammiga landsvägen, ned under en gammal
farfar till gran, som breder sina vidt nående
grenar ut öfver dig som mäktiga vingar, och
du lyssnar till orgelbruset i den stilla
skogskyrkan. Du glömmer dagens aggande börda,
ser på strimmorna af blå himmel, som tittar
ned mellan trädtopparna och låter skogens
musik vagga dig till hvila. Du glömmer,
att du ännu har långt att gå, innan du är
framme. Slutligen spritter du upp och går
vidare. Men hvar går den egentliga vägen ?
Här äro så många förledande stigar, som
slingra sig än hit, äm dit. Här har man
kört timmer, här har man kört ved, här är
spår efter kälklass. Hvarthän? — Du får
gå på vinst och förlust i den riktning, du
fått dig anvisad, så når du väl omsider fram
till folk.

Men höstkvällen är lömsk. Mörkret
börjar tidigt sänka sig öfver skogen, och
från söder begynna dimmor stiga upp. Vinden
har vändt. Du skall få se, man får regn
öfver sig, innan man vet ordet af.
Dimmorna sänka sig som ulltappar ned mellan
granarna. De vifta som långa, hvitgrå slöjor,
hvilka vilja locka en på afvägar. Nej tack,
älfjungfru, — jag bryr mig icke om ditt
sällskap i kväll. Jag vill hellre sitta på en
trebent stol i en bondstuga och värma mig
vid spisen och få en kopp kokhet mjölk.

Var det icke det, jag visste? Där börjar
dimman redan upplösa sig i ett fint
duggregn. Och så beckmörkt det blir! Hvar
är vägen? Hvar är stigen? Blir det icke
snart en öppning i skogen eller en backe,
hvarifrån man kan få litet utsikt och speja
efter ljus? Nej, samma obevekligt stela
rader af mörka granar, som stå uppställda
led vid led likt soldater. De se rent af
hotande ut, de tyckas hånfullt tillropa en:
»Nu har jag dig i min makt, du slipper
aldrig lefvande ut ur denna skog!»

Ja, här är snart hvarken väg eller stig
att se. Skall man lägga sig tålmodigt ner
under en granrot och öfverlämna sig åt sitt
öde, tills det blir dager igen? Men det är
det här gemena regnet; man blir ju våt in
på bara kroppen och kan rent af mista
hälsan.

Fördömdt att man gaf sig så god tid,
medan det ännu var ljust! Skogens musik
har nu blifvit till ett hånskratt. Den som
kunde få syn på ett ljus, om det än var
aldrig så litet! Man går och trampar och
trampar på den våta skogsstigen, — så slutar
den också! Nu är här stängdt på alla kanter.
Hvart i all världen skall man nu taga vägen?
Här ligga vindfällen och skogsträsk öfver allt,
man har kommit ut i en riktig vildmark.
Ingenting annat att göra än att sätta sig
pladask ner och vänta på dagen.

Men hvad var det? Glimtade det icke
långt borta som från ett ljus? Där försvann
det, — där glimtade det fram igen. Det
måste vara en stuga . . . människor! Att
ropa tjänar ingenting till, — nej, man måste
famla sig fram efter ljuset. Välsignade hus,
hur litet du än månde vara! Där är i alla
fall tak och mat och värme. —

Denna skogsskräck lopp också igenom
den gode herr Laurits Folkvardson, då han
med sina två ledsagare trefvade sig fram
öfver åsen hösten 1690. Han hade varit
ute på fogdens vägnar för att utpanta
bönderna på skatter. Därför var han fullt
beväpnad och hade två handfasta karlar med
sig, då det eljes kunde vankas smörj och
blodiga skallar. Han hade också dragit i
väg både med kor och getter, när bönderna
icke varit i stånd att betala. Och det var
just icke välsignelser, som följde honom på
vägen.

Men herr Laurits hade också några
extra förrättningar. Länsmannen i socknen
låg för döden och herr Laurits
eftersträfvade hans plats. Det gällde att visa höga
vederbörande både sin ifver i att handhafva
lagen och sin skicklighet i att snoka upp
hemliga synder, som voro i svang och kunde
drabbas af lagens arm. Herr Laurits hade
därför varit med sin näsa öfverallt och
snokat och vädrat efter ostraffade
förbrytelser. Han hade också haft den turen att
snoka upp flere dråp, som blifvit begångna
under den gamla lagens tid, och som därför
icke längre kunde försonas med böter, utan
måste straffas med döden. Ett af dessa
hade visserligen prästen gjort sig skyldig
till, och honom var det kanske farligt att
röra vid.

Herr Laurits hade emellertid lämnat
sitt åkdon och sin röfvade boskap nere på
en gård vid landsvägen och själf med sina
två handtlangare begifvit sig till fots upp
genom granskogen för att hemsöka några
lösdrifvare, som skulle bo där. Men mörkret
hade öfverrumplat honom, och regntjockan
gjorde det omöjligt att komma vare sig fram
eller tillbaka. Han fruktade för, att han
liksom haren gick i ring.

Då glimtade plötsligt ett ljus fram i
skogsbrynet. Herr Laurits fick nytt mod.
Han trefvade sig med sina två ledsagare fram
mellan stammarna öfver vindfällen och
kärrhål, så att gyttjan gick dem högt upp på
benen. Ibland försvann ljuset, så
blixtrade det fram igen. Men nu tydde ett
ilsket skällande på, att det måtte finnas folk
i närheten, och herr Laurits hörde också
en mansröst,  som tystade ner hunden.

Snart stodo de utanför en liten usel
stuga långt uppe i skogen. Herr Laurits
bultade på med sitt svärdfäste, och en man
kom ut och öppnade.

»Är färdfolk ute i slikt väder och så
sent?» sade mannen och lät eldskenet från
spisen falla på vandrarna.

»Du skulle göra en god gärning, om
du släppte in oss,» svarade herr Laurits.
»Vi äro trötta och våta och ha tagit miste
om vägen.»

Gubben slog upp dörren på vid gafvel
och bad dem stiga in.

»Här är torftigt och eländigt, men I
fån hålla till godo,»  sade han.

Männen läto icke bedja sig två gånger.
De stego in. Stugan hade bara detta enda
rum. En spisel stod midt på ena väggen.
Där brann en munter brasa. En gryta med
vatten hängde på en krok öfver elden.
Bredvid spisen låg ett fång ved. Vid sidan af
det stod en huggbock med en däri nedslagen
yxa. Ett ämbar med mjöl och ett med salt
hängde på väggen. En kubbstol stod
bredvid spisen, en säng i ena hörnet och en
stor rödmålad kista tätt bredvid sängen.
Det var hela bohaget. En gammal rynkig
kvinna gick och pysslade i stugan.

Tolleiv — det var mannens namn —
strök rent med handen öfver spishällen.

»I fån sitta ner här så länge och värma
er; vi ha nog inga stolar att bjuda på. Så
skall hon Signe där torka kläderna, när I
lagt er; men I fån hålla till godo med att
ligga på golfvet. Jag törs förstås icke bjuda
på sängen min.»

»Bara vi icke sitta i vägen för din
hustru?» sade herr Laurits och tog plats i
kubbstolen.

»Hon är icke min hustru,» svarade
Tolleiv. »Gumman min dog för fem år
sedan. Det här är hennes syster, och hon
har varit hos oss i många år. Och när
hon skall till att koka gröten, kör hon nog
bort er,» tillade han med ett godmodigt
leende.

Herr Laurits såg sig omkring. Tänk
att bo så tarfligt hela sitt lif. Och så långt
från människor. Kunde det väl hänga rätt
ihop? Han skulle väl icke ha råkat på den
fredlöse heller, som gömt sig i skogen för
ett dråps skull? Han spetsade öronen och
såg sig förstulet omkring. Han såg inga
vapen hänga på väggen. Mannen såg heller
icke farlig ut. Han var lång och knotig,
men gick starkt lutad. Han måtte vara van
vid att bära tunga bördor. Håret var tunt
öfver hjässan, och han såg ut att vara några
och sjuttio år.

»Är det icke långtrådigt att bo så långt
bort från andra människor?» sporde herr
Laurits.

»Å nej, då slipper man prat och skvaller,»
svarade Tolleiv kort.

»Men man behöfver då träffa folk ibland,
hvad?»

»Jag vet just icke det. Klokast är han,
som håller sig borta, så slipper han försäga
sig,» svarade Tolleiv.

»Ja, och förgripa sig,» fortsatte herr
Laurits med en lurande blick för att se,
hur Tolleiv skulle upptaga denna
anspelning. Men Tolleiv låtsade, som om han
icke hört den.

»Men hvad för slags folk ären I, om
jag törs spörja?» och Tolleiv såg forskande
på sina oväntade gäster.

»Vi äro öfverhetspersoner, som äro ute
i kungens och lagens ärenden,» svarade herr
Laurits viktigt.

»Du är kanske höfvitsmän<footnote>Med höfvitsmän förstods ett ombud för
öfverhetspersoner, i synnerhet för fogden.</footnote> du?»
fortsatte Tolleiv.

»De kalla mig så, bönderna, ja.»

»Jaså, du är af den sorten?» mumlade
Tolleiv och fick på sig en stram min.

Efter den upplysningen tog han icke
mera hänsyn till gästerna än den allra
nödvändigaste. Herr Laurits följde hvarje
rörelse af honom likt en katt, som lurar på
en råtta.

»Hvad namn får jag väl ge min
gästfrie värd?» frågade han och ställde sig så
blid som möjligt.

»De kalla mig Tolleiv i skogen.»

»Du är torpare under en af
skogsgårdarna då, kan jag förstå.»

»Å nej? jag råder nog mig själf, jag.»

»Jaså, du har röjt platsen här och äger
gården omkring?»

»Äger! Å nej, det slipper jag väl.
Stugrucklet här har jag satt upp, så att det
äger jag väl. Men annars så gör jag byttor
och ämbar och slikt och säljer så mycket,
att lifhanken hänger i.»

»Då betalar du till den, som äger skogen,
för ved och  virke?»

»Nej, det här är kungens allmänning, och
han snokar väl icke efter en stackars
vedpinne, som en fattig man tar i skogen,
vet jag!»

Herr Laurits spetsade öronen. Här
skedde alltså olaglig vedhuggning och stöld
i kungens skogar. Hm . . . hm . . . det var
bra, han fick veta det.

»Bruka bönderna häromkring hugga i
skogen?» pumpade herr Laurits vidare.

»Å nej, det äro de nog för rädda för
öfverheten till. Ja, du förstår, litet
vindfällen till ved kunna de nog köra bort.»

»Men öfverheten vill då bara göra, hvad
rätt och skäl är och värja bönderna mot
allt förfång, så den behöfva de icke vara
rädda för,»  invände herr Laurits.

»Ja, det är nu så olika med det. Jag
säger nu: Gud bevare mig för öfverheten.
Jag ser då intet annat än ofred, där den
lägger sig i.»

Herr Laurits spärrade upp ögonen. Jo,
här hade han då råkat på en äkta
uppstudsig en mot lagen! Signe hade emellertid
kokat gröten, tog fram några nya träskedar
ur kistan och öste upp gröten i en stor
träskål.

»Ja, jag har icke annat att bjuda på
och så litet sirap och vatten ofvanpå,» sade
Tolleiv, i det han satte grötfatet i knäet på
en af karlarna och langade dem skedarna.

»Vi äro tacksamma att få tak öfver
hufvudet och slippa ligga i skogen i natt,»
sade herr Laurits. »Men här skulle väl
icke finnas litet mjölk?»

»Jo, vi ha litet getmjölk, om du vill
hålla till godo med det,» sade Tolleiv och
bad Signe taga in en kopp.

Jaså, — han håller getter här uppe i
kungens skog, tänkte herr Laurits, de där
skadedjuren, som gnaga af barken och bita
af topparna på ungskogen. Det måste vi
komma ihåg.

Den tarfliga måltiden var snart till ända.
Tolleiv släpade in litet hö och halm från
skjulet utanför och bredde ut det på golfvet,
tog åtskilliga åkläden ur sängen och bad
så resenärerna hålla till godo. Signe gjorde
upp en duktig brasa i spisen och hängde
de våta kapporna och tröjorna på
järnkrokarna däröfver.

Snart lågo de tre männen utsträckta på
golfvet, medan Tolleiv och Signe ännu en
stund sysslade i stugan. Omsider gingo de
också till kojs, Tolleiv i sängen, Signe på
bänken, som var fastgjord vid ena väggen
och kunde slås ned.

Herr Laurits kunde icke somna. Dels
var han trött efter dagens vandring, dels
voro lopporna svåra mot honom, och dels
var han litet ängslig beträffande sin
hemlighetsfulle värd. Han hade för säkerhetens
skull tagit svärdet med sig i bädden.

Tolleiv sof också oroligt. Han suckade
och vände och vred sig. Den råa kalla luften
svepte tvärs genom stugan. Slutligen hörde
herr Laurits en klagande stämma:

»Signe . . . Signe  . .. å, kom hit öfver
till mig litet, jag fryser så. Den där
strykaren från staden fick nästan alla åkläderna.»

»Å ja, det är just icke varmt här heller,
där jag ligger,» svarade Signe, »och hårdt
är det också.»

Och därmed tog hon sina sängtrasor
och gick öfver till Tolleiv. Detta måtte ha
hjälpt, ty snart hörde herr Laurits dem
snarka bägge två.

Herr Laurits låg och lyssnade. Hvad
var det väl, han blifvit vittne lill? Hade
icke Tolleiv själf förklarat för honom, att
Signe icke var hans hustru, och här lågo
de och delade säng, utan att alls genera
sig. Hur mycken hemlig osedlighet var icke
i svangen ute på landsbygden! Men nu
skulle här bli ordentligt uppruskadt!

Herr Laurits väckte tyst sina båda
ledsagare.

»Nils och Per! — Sch! Var stilla. Stig
sakta upp och titta bort i sängen där. Sen
I, att karlen sofver tillsammans med sin
egen piga? Sen I det? — Godt, det var icke
annat jag ville . . . nu kunnen I gärna lägga
er och sofva igen.»

Herr Laurits hade försäkrat sig om
vittnen, och i känslan af att ha gjort sin
plikt som öfverhet och kanske därigenom
banat sig väg till länsmansplatsen, somnade
han också.
<img 1></img>
Då de tre resenärerna vaknade på allvar,
stod solen redan högt på himlen. Tolleiv
hade varit till närmaste gård och lånat sig
litet spickekött, en limpa och några koppar
mjölk, så mycket att han kunde ha litet att
traktera gästerna med. Signe hade
sandskurat golfvet så långt hon kommit åt för
de sofvande, och mjölken kokade redan i
grytan. Hon hade bredt ut en ren duk på
en lår, som tjänstgjorde som bord, satt
fram smör och flatbröd och bad nu gästerna
hålla till godo. Kläderna hade blifvit
alldeles torra efter regnet i går.

De resande åto och tackade, och herr
Laurits tog fram sin plånbok och ville
betala, men Tolleiv nekade bestämdt att taga
emot något. Själf följde han gästerna till
vägen och visade dem, hur de vidare skulle
gå, och därmed skildes de.

Herr Laurits fann gården, där han
kvarlämnat sin röfvade boskap, och drog
nu vidare hemåt. Han sporde sig noga för
om sin misstänkte värd, men öfverallt fick
han det svaret, att Tolleiv alls icke var
farlig. Han var en af de stillsammaste och
fredligaste människor, man kunde träffa på.
Han hade bott där i skogen så länge folk
kunde minnas tillbaka och vandrat mellan
gårdarna. Hur han från början kommit dit,
var det ingen, som egentligen visste. Han
hade röjt upp en liten jordlapp omkring
stugan och var svåra händig i att tillverka
alla möjliga redskap, skära ut knifskaft och
dylikt.

Herr Laurits var lyckligt och väl
hemkommen med sitt rånade byte. Han stod
nu i sin herre fogdens rum och utbredde
sig med stor vältalighet om alla de
lagöfverträdelser, han spårat upp.

»Jag försäkrar ers välborenhet, att icke
allenast florerar ännu den papistiska
vidskepelsen, som består i att de ha bilder
gömda både i skogen och i stugorna, som
de vallfärda till, att de hänga klutar och
trasor från sjuka rundt omkring de så kallade
heliga källorna, att de läsa aftonbön till
jungfru Maria och så vidare, utan det begås
också dråp under deras dryckeslag alldeles
som förr. Blir det slagsmål, skola genast
knifvarna fram. Ja, den gamla
bältespänningen är ännu icke bortlagd. Kvinnorna
ha med sig linnelappar, när de gå till
gästabud, för att binda om såren, och blir en
man mördad i skogen eller på fjället, så
sätta de upp träkors eller hugga in kors i
fjällväggarna, precis som om platsen blifvit
en helig ort genom en slik
vederstygglighet. De tro sig alltjämt kunna lösa fred
genom böter liksom förut. Det är på tiden
att låta den nya lagen verka i all sin kraft.
Se de, att två eller tre af deras grannar
bli dragna inför rätta, bli de nog skrämda.
Jag vill nu icke alls tala om den lönliga
osedlighet, som är i svang. Blef jag icke
helt oväntadt vittne till ett fall af
lönskaläge, som karlen alls icke tycktes skämmas
för en gång? Och den karlen är dessutom
en farlig man. Jag antar, att han rymt för
dråp på någon annan ort. Han har nu
utan vidare bosatt sig på allmänningen,
hugger i skogen, röjer upp jord åt sig,
stjäl ved och håller getter, för att de skola
ödelägga, hvad han icke hinner förstöra
med yxan. Man bör verkligen snart statuera
ett exempel, herr fogde, annars kommer
respekten för lagen helt och hållet att dö
ut i dessa bygder och bönderna göra ackurat
som dem lyster.»
»Jag har all aktning för ert nit, herr
Folkvardson,» sade fogden, »och tackar er
för edra upplysningar. Saken skall bli
undersökt, och anstalter vidtagas därefter.»
<img 1></img>
Snön kom tidigt det året. Den täckte redan
skogstopparna och låg som ett hvitt lakan
öfver högfjället. Då Tolleiv en dag stod
och högg ved utanför sin stuga, blef han
varse två karlar, som försiktigt närmade
sig. Så hälsade de. Var det icke samma
karlar, som legat där den där natten? Jo,
visst var det så.

»Det var bra, att vi träffade dig hemma,»
sade den ene af dem; »nu får du göra dig
i ordning och följa med strax. Du skall
med till fogden och svara för dig.»
»Till fogden? Svara för mig? Har jag
gjort något galet då?» frågade Tolleiv med
gapande mun.

»Ja, vi ha stämning med i fickan. Du
är anklagad för lönskaläge.»

»Lönskaläge? Hvad menas med det?»
sporde Tolleiv helt troskyldigt.

»Du lefver med den här kvinnan, som
vore hon käringen din.»

»Hvad för något? Signe — kom hit.
Signe! Vet du, hvad de här karlarna säga?»

»Nej?»

»De säga, att jag lefver med dig, som
vore du käringen min.»

Signe gaf till ett flatskratt. »Sådant
snack!» sade hon bara och gick in igen till
sitt arbete.

»Du behöfver icke förneka det, ty det
är vittnen på det,» sade den ena af karlarna.

»Vittnen också, — det var mycket, det,»
sade Tolleiv.

»Ja, och så har du huggit timmer
olagligt på kungens allmänning och många andra
saker. Du slipper nog icke så lätt undan
den här gången, Tolleiv!»

»Och följer du icke med godvilligt, så
ha vi handklofvar,» sade den andre och tog
upp handklofvarna ur fickan.

Bröstet började arbeta på Tolleiv, och
ögonen gnistrade.

»Ja, I skullen bara försöka,» sade han
och lyfte upp en granstör, som låg vid hans
fötter.
»Gå på, Nils — gå på,» sade Per och
knuffade fram Nils.

Med framsträckt hufvud rusade Nils på
Tolleiv, men i detsamma föll slaget, och
Nils störtade som död till marken.

Per satte i med ett skrik och tog till
fötter ned genom skogen, så fort han kunde.

Tolleiv stod kvar alldeles blek. Han
lutade sig mot granstören och såg på sin
fallne fiende. Denne rörde sig icke. Så
gick han sakta in till Signe.

»Du får packa ihop dina grejor, Signe,
här kunna vi nog icke stanna längre.»

»Hvad säger du?»

»Öfverheten har slagit klorna i oss,
och då blir det ingen lefvande fred.»

»Men hvart skola vi taga vägen?»

»Vi få draga till fjälls — där finns väl
alltid något hål, som vi kunna krypa in i,
så mycket, att vi bärga lifvet. Vi få lassa
på storkälken, och så få vi hjälpas åt att
draga.»

»Men getterna då?»

»Dem släppa vi lösa, så följa de väl
med eller lifnära sig i skogen.»

Signe tordes icke fråga mera. Hon gick
ut på dörrtröskeln. Där blef hon varse den
fallne. Hon såg på Tolleiv.

»Är han död?»  frågade hon.

»Vet icke — han har i alla fall icke
börjat röra på sig än.»

»Hvad skola vi göra med honom?»

»Han får bli liggande. Kvicknar han
till igen, så linkar han sig väl hem. Och
den andre kommer väl snart igen med
förstärkning.»

Tolleiv hade tagit ned sin flintbössa
från väggen och samlat hop sitt krut, sina
hagel och kulor. Så lade de sängkläderna
i den stora kistan, satte den på kälken,
surrade yxan och spaden, två par skidor,
fat och kokkärl, spinnrock och kardor fast
ofvanpå, bundo ytterligare en stark
skinnrem i kälken, och så voro de resfärdiga.
Hunden skällde och hoppade upp på Tolleiv,
som för att fråga, hvad detta skulle betyda.
Tolleiv vände sig om, såg på stugan och
kastade en blick ned genom skogen. Så
suckade han och lade repet öfver skuldran.

Signe hade löst getterna. Då hon gick
förbi den fallne, rörde han på sig.

»Tolleiv, han rör på ena armen,»
ropade hon.

»Så är han väl icke riktigt död då,»
svarade Tolleiv. »Men du måste skynda
dig, Signe, annars få de spår på oss.»

Signe lutade sig ned, stoppade litet snö
in i munnen på den fallne och lade sedan
det andra repet öfver sina axlar.

»Det var bra, att det blef så pass före,
annars hade vi icke kunnat taga något med
oss,» sade Tolleiv, under det de drogo.
Getterna skuttade bräkande efter.

De hade kommit ut ur skogen, och nu
bar det af öfver de tunggådda ljungvidderna
upp till högfjället.

Uppe på kammen stannade Tolleiv och
torkade svetten ur pannan.
»Vi få taga oss en liten rast här, Signe,»
sade han, »och få oss litet mat. Vägen blir
lättare nu in mot sätrarna.»

De satte sig ned, togo fram spickeköttet,
mjölkade getterna i en af träskålarna och
drucko det till. Ingen af dem sade något,
de stirrade bara framför sig. Detta hade
kommit så oväntadt.

Så lade de åter tåligt repen öfver
axlarna, och så bar det i väg.

Innan det började mörkna, voro de
framme vid ingången till säterdalen. Hur
ofta hade Tolleiv icke färdats här sommar
och vinter. Han var känd som en af de
bästa skyttarna i trakten och hade i dagar
strukit omkring på vidderna efter ren. Men
alltid hade han haft sin stuga att taga sin
tillflykt till. Nu var den stängd. Nu var
han liksom ren och ripa hänvisad till
högfjället, han också. Underliga tankar rörde
sig i Tolleivs bröst, under det han stod och
stirrade framför sig. Där låg Ronderna,
skinande blanka med snöstrimmor ner öfver
sin blå mantel. Alldeles nedanför sig såg
han Vålåsjön slingra sig som en smidig
orm, medan Furusjön längre bort utbredde
sin lugna yta i höstsolen. Furuskogen följde
ännu med en bit, så slutade den, och mossar
och ljung intogo dess plats.

»Orkar du mer, Signe? Vi måste laga
att hinna fram till Sandbusätern, innan
mörkret faller öfver oss. Vi bryta upp
dörren med yxan, i fall den är stängd.
Hade nu isen legat på Vålåsjön, så hade
det varit lättare att komma öfver. Vi få
se efter, om det skulle vara någon gammal
pråm upplagd där inne i viken.»

Och de stretade nedåt sista biten.
<img 1></img>
Tolleiv hade brutit upp dörren till
säterhyddan på Sandbu. Där inne var det
icke så illa. Elddon hade han på sig, och
torra stickor lågo borta vid spisen. En
säng var fastskrufvad i väggen. I lidret låg
höet, som skulle köras hem till jul, så att
de fingo ett friskt och godt underlag i
sängen. Det låg också kvar litet ved sedan
sommaren. Tolleiv gjorde upp eld.

»Gudskelof att vi ha tak öfver hufvudet,»
sade han. »Nu ha de väl letat efter oss
med ljus och lykta, men här skola de slippa
få reda på oss. Det är bra, att det blåser
litet, så att våra spår yrt igen. I kväll orka
vi icke mera än att lägga oss och hvila ut
efter ansträngningen. I morgon bittida få
vi se oss närmare omkring.»

Signe var ute och bar in sängkläderna
från kistan, medan Tolleiv bredde litet hö
och ljung under getterna och gaf hunden
mat. Så lade de sig fullt påklädda som de
voro, sida vid sida i sängen och somnade
snart, medan skuggorna från elden dansade
under takbjälkarna.

På morgonen var Tolleiv uppe med
solen.

»Vi komma att få det riktigt bra här,»
sade han, »när vi väl komma i ordning.
När det så gått ett par månader, får jag
lista mig ner till Sandbubonden och skrifta
för honom. Han är en snäll och hjälpsam
man, och jag skall lofva honom första
renbocken, jag skjuter. Det blir värst att bärga
getterna. Men när snön blir för svår, så
att de icke kunna lifnära sig längre, få vi
slakta dem. Det är bra, att vi ha mat
för de första par dagarna, så kunna vi släpa
hem litet ved, innan snön blir för djup.»

Och så började dessa två sitt
högfjällslif. Dag efter dag kunde man se Tolleiv
klädd i sin skinntröja, med bössan öfver
axeln, på sina skidor fara öfver de stora,
hvita vidderna för att leta efter ripa eller
ren, varg eller räf, hvad som helst som
kunde tjäna till lifsuppehälle, eller sitta tåligt
sammanknipen nere på den isbelagda sjön,
som han huggit hål på, och fiska laxöring.
Och så kom han då, när mörkret föll på,
trött och utsvulten hem till Signe med en
fiskpinne eller fågel hängande öfver skuldran
eller också alldeles tomhändt. Och där
blef han alltid mottagen af en varm brasa
i spisen och af ett rykande grötfat, som
smakade honom bättre än den kostligaste
rätt. Medan han var ute, satt Signe och
kardade och spann eller högg ved till dagens
behof. Hunden var då hennes enda sällskap,
ty getterna hade de måst slakta, när det led
frampå vintern. Men det är otroligt, hvad
en hund kan vara för ett sällskap. Med
den kunde Signe prata, till den anförtrodde
hon alla sina hemligheter och sorger, och
hunden skällde och smög sig intill henne,
som om den förstod, hvad hon menade.
Och när Signe så på kvällen hörde Tolleivs
välbekanta tunga steg, utstötte hon en suck
af lättnad. Det hade alltså icke händt honom
något ondt den dagen. Ibland, när hon satt
där ensam, kunde det komma öfver henne
en ångest för, att Tolleiv skulle ha ramlat
ner utför någon brant, eller att hans
förföljare skulle ha snokat upp, hvar han höll
hus, och rest i väg med honom. Hvad skulle
hon då taga sig till ensam där uppe på vilda
fjället? I dylika stunder måste hon stanna
spinnrocken och lyssna. Ja, hon gick ut
på tröskeln och spejade med handen öfver
ögonen för att skydda dem mot solglittret
på snön. Icke ett lefvande väsen att se,
endast den gränslösa vidden, betäckt med
det hvita snölakanet, hvarur där reste sig
en och annan grå kämpe till fura med snö
i skägget. Då suckade hon, gick sedan stilla
in igen och satte sig.

Stundom hände det, att en eller annan
handelsman for förbi på skidor eller
förföljda lösdrifvare eller fredlösa, sådana som
de själfva voro. De hade sett rök stiga upp
från sätertaket och begrepo, att där måste
vara folk. Så kommo de in för att hvila
och värma sig. Ibland kommo de, när
Signe var ensam, men hon var icke rädd
för dem, ty själf var hon så gammal, att
hon visste, de icke skulle göra henne något
ondt, och så delade hon med dem, hvad
hon hade i matväg och gaf dem alltid litet
kött med på vägen, ty så ville Tolleiv.
Ibland stannade de där öfver natten, — då
bar Tolleiv in hö från lidret och bredde
ut på golfvet. Och så sutto de omkring
spisen på kvällen och berättade om alla
sina äfventyr, hur de narrat länsmannen
och brutit sig ut ur häktet. Och då blänkte
där knifvar, och då blef det slagsmål, och
då sjöd vildheten upp i dem. Och så hade
de för det mesta brännvin i fickan och bjöd
på. Och hade någon farit förbi där vid
dylika tillfällen, skulle han hört både skratt
och sång uppe på nakna fjället. Och
lösdrifvarna och illgärningsmännen kände sig
trygga här hos Tolleiv. Det var som ett
hemligt förstånd mellan dem, att ingendera
skulle röja den andre. Och både Tolleiv
och Signe funno, att till och med de värsta
strykare och mandråpare voro människor
och goda i grund och botten, om man bara
förstod att taga dem på rätta sättet. Det
var lagen, som gjorde dem onda.

Ja, både Tolleiv och Signe voro glada,
när de fingo dylika oväntade gäster, på
hvilka lagens arm lurade liksom på dem
själfva. Det var alltid en omväxling i deras
enformiga lif, det var en fläkt utifrån
världen. De fingo höra litet om människor och
hvad som tilldrog sig i trakten omkring.
Men när så gästerna rest igen, sjönk
tystnaden och ödsligheten dubbelt hemska öfver
dem, och de kände sig, som om de lågo
och simmade ute på ett stort haf, utan att
kunna se land.

Det hade blifvit slut med mjölet och
smöret, och Signe hade snart icke mera ull
att karda och spinna. Tolleiv måste ner
till bygden med garnet, som Signe spunnit,
och med vildt och renkött och laga att få
det bortbytt mot mjöl och smör och ny ull.
Det var ett vågstycke, men det måste göras,
om de skulle kunna uppehålla lifvet. Han
fick laga att komma ner i skymningen och
knacka på fönstret hos Sandbubonden, som
alltid varit snäll mot dem. Så måste han
försöka att få leja en klöfhäst med truger<footnote>Ett slags breda snöskor, gjorda af vidjor,
som bindas på hästhofvarna, för att de icke skola
sjunka ner i den mjuka och djupa snön.</footnote>,
då det blef för tungt att bära hela den
långa vägen. Och kunde han så få tillfälle
att titta in i den gamla stugan och hämta
litet afhvad de måst lämna kvar, vore det bra.
På tredje dagen var Tolleiv tillbaka
igen, följd af en dräng med en klöfhäst.
Han hade full packning, så att Signe slog
ihop händerna af glädje, men Tolleiv såg
mörk ut.

»Var du inne i stugan?» sporde Signe.

»Stugan är uppbränd, rubb och stubb,
det låg bara kol och aska kvar.»

»Du talar icke sanning, vet jag'?»

»Och Laurits Folkvardson har låtit lysa
på tinget, att den som vågar hysa eller
hjälpa oss, skall straffas enligt lagen.»

»Än Sandbubonden då?»

»Han sade, att vi kunde stanna här i
vinter. Till sommaren finns det väl något
hål i berget, där vi kunna krypa in, och
då det är folk på sätrarna, reder det sig
väl. Men vi få nog lefva på fjället, vi, Signe,
så länge lifhanken hänger i oss.»
<img 1></img>
Hvad vill du här uppe på de öde vidderna,
du människokryp, som smyger omkring
på dina skidor med bössan din likt en svart
smutsfläck på snön? Här är icke för
människor att vara, här härska ensamheten och
döden. Här rider stormen på sina fnysande
hästar hojtande och härjande öfver vidden,
och snön hvirflar som rökskyar och vältrar
sig öfver sätertaken och fyller klyftorna
och dansar som vanvettig utmed
ljunghedarna och stensluttningarna. Och det
hviner i fjällskrefvorna, och det tjuter som
af fördömda andar öfver stenöknen, och
det bullrar och brakar, som om hela
helvetet vore löst. Tordön ofvanifrån, snö och
stenskred nedifrån. Alla trollmakter äro
ute på en slik dag. De piska den lösa snön
till skum, de hojta och skrika och vältra
stenblocken om hvarandra bara för nöjes
skull. Nere i dalen stänger man dörrarna
och läser in kreaturen och letar fram
psalmboken och glömda böner, medan det tjuter
i skorstenen och stugan ruskar och
människorna skälfva.

Men ve den som färdas på vidden i
slikt väder! Han slipper icke lefvande
därifrån. Trollmakterna blåsa den lösa fina
snön in under hans kläder, förblinda hans
ögon med ispiggar, kasta honom som en
boll mot fjällväggen och krossa honom, om
han icke lyckats finna lä, genomisa hans
blod och sjunga sedan grafpsalmen öfver
honom, ifall han fryser ihjäl där nere i
fjällskrefvan och täcka slutligen öfver honom
med sitt snölakan. Så är det en
människomyra mindre i världen, det finns tillräckligt
många kvar.

Tolleiv satt gömd nere i en bergskrefva.
Han hade gått långt i dag, och stormen
hade kommit oförvarandes öfver honom.
Var hans sista stund nu kommen? Ja, ty
ut tordes han icke våga sig. Hela vidden
stod i en enda rök, det var omöjligt att se
vare sig väg eller spår, märkesstenar och
toppar voro insvepta i ett ogenomträngligt
grått dok. Han började redan känna sig
genomisad. Han stampade med fötterna,
han slog armarna fram och tillbaka mot
bergväggen, han vred och ruskade på kroppen
för att icke stelna. Han kunde icke dö nu.
Herre Gud, hur skulle det då gå med Signe
ensam på vilda fjället?

Sin matsäck hade han ätit upp;
brännvin hade han icke. Då slog det honom, —
han hade ju ett par ripor hängande öfver
skuldran. Hastigt ryckte han ner dem, slet
af fjädrarna, satte tänderna i det kalla köttet
och sög. Han måste uppehålla lifvet. Som
ett rofdjur ref och slet han med tänderna
stycken af det råa köttet, fastän det var
honom motbjudande. Det hjälpte, det värmde.
Han hukade sig ner under fjällväggen, när
stormilarna kommo, spejade sedan efter,
om icke tjockan snart skulle skingras. Han
tyckte, han såg ljusningar i molnen. Nu
måste han hålla ut. Gubben var seg som
en ekrot.

Ännu måste han vänta, ännu ville stormen
bruka honom som lekboll och rulla honom
som en boll bort öfver vidden. Men nu . . .
där . . . Tolleiv dök upp ur sitt gömställe,
rätade upp sig och sträckte på sig. Han spände
på skidorna. Åjo, han kunde verkligen röra
på fötterna så pass. Och nu måste han laga
att komma hem, kosta hvad det ville. Och
så krälar människomyran åter fram öfver
snöhafvet, medan blåsten brusar och
hånskrattar öfver det usla krypet, som vill
upptaga kampen mot naturens makter. Men
Tolleiv kämpar sig fram. Hans hår och
skägg äro som isjöklar, tröjan ser ut som
en stålbrynja, men fram går det. Det är ett.
nappatag med döden, men han har beslutat
att segra.

Hemma på sätern satt Signe i dödlig
ängslan. Hon hade flere gånger varit ute
på trappstenen och spejat. Sista gången
höll hon på att icke få igen dörren. Herre
Gud, att icke Tolleiv kom! Hon var icke
i stånd att göra något, hvarken karda eller
spinna, hon bara skälfde. Än om han alls
icke kom — om han låg hjälplös ute på
vidden och frös ihjäl! Jesus Kristus —
hon sitta ensam, inmurad af snödrifvor,
modlös, rådlös här uppe i fjällmarken.
Ensam — ensam . . . Nej, nej, hon vågade
icke tänka en sådan tanke. Hon lade sig
framstupa ner vid spisen och grät och bad
dessemellan Vår herre om att hjälpa Tolleiv.

Då hördes en dof stöt mot säterdörren.
Hon sprang och öppnade. Där låg Tolleiv
på tröskeln mera död än lefvande. Hon
släpade honom in och fram till spisen.
Tolleiv var räddad för denna gång.
<img 1></img>
Signe satt åter ensam på sätern. Tolleiv
hade fått tillbaka sina krafter efter att
ha legat ett par dagar. Han tyckte nog,
att han blef stelare och stelare i kroppen
med åren, men han måste ut igen i sol och
regn, i storm och oväder, skulle de kunna
bärga lifvet. Men Signe såg allt längre och
längre efter honom, när han gick ut på
morgonen och sände en stilla bön efter
honom, att han måtte komma godt och väl
igen. Hon hade blifvit rent af vettskrämd
den där dagen, då hon fann honom liggande
halfdöd utanför säterdörren. Och när mörkret
hörjade falla på, måste hon ut på
trappstenen och speja. Då hade hon icke längre
ro att karda och spinna. Då gick hon
rastlöst omkring i stugan och lyssnade efter
hvarje ljud. Eller också satte hon sig vid
spisen och stirrade in i elden och påminde
sig sitt eget sorgliga öde. Hon var ung och
glad och frisk, och hon hade blifvit gift
med den hon höll af, med honom, Hans,
och allt såg ut, som det skulle arta sig så
bra. Då blefvo de bägge två bjudna på ett
bröllop, och dit kom också den vilde
Torbjörn, som flere gånger friat till Signe och
fått nej. På bröllopet blef flitigt drucket,
och Torbjörn hade hela kvällen hakat sig
fast vid Hans och slängt speord öfver till
Signe, så att folk skrattade, ty de visste ju,
hur det hängde ihop. Det kokade i Hans, och
flere gånger ville han taga Torbjörn i kragen
och köra honom mot väggen, men Signe
höll fast honom i tröjan. Men då så
Torbjörn omsider rök på Hans med knif, så
måste denna värja sig, och också hans knif
for ut ur slidan. Hans ville bara ha rispat
Torbjörn i armen, men denne vände sig så
tvärt, att han fick stöten midt i hjärtat.
Torbjörn sjönk död ned på golfvet, och
Hans störtade förtviflad bort. Man måste
hålla fast honom med våld, ty han ville
taga lifvet af sig. Och först då Signe lade
sig om halsen på honom och snyftande bad
honom för Guds och hennes skull styra sig,
fick Hans lindring i tårar. Han satte sig
på en sten och grät, som om hjärtat ville
brista. Men nu kunde han ju icke stanna
hemma längre. Snart skulle öfverheten
komma och taga honom, och hvar skulle
han få silfver ifrån att gälda mansboten för
dråpet? Han måste flykta så länge och
försöka skrapa ihop pengar till böten, och
Signe skulle sträfva på sitt håll. Men ingen
finge veta, hvart han tagit vägen, för att de
icke skulle fånga honom där. Han skulle
i sinom tid komma och anmäla sig, när han
kunde friköpa sitt eget hufvud med
mansboten. — Men Hans hade icke kommit, och
Signe hade icke hört ett ord ifrån honom.
Hon hade flyttat upp till sin syster, Sylvi,
som var gift med Tolleiv, och hade varit
hos dem allt sedan dess. Hon hade forskat
och frågat, men ingen kunde förtälja henne
något om Hans. Hon hade sport alla
gårdfarihandlare och strykare, som färdades på
fjället, och som hvilat sig vid spisen i
säterstugan, men ingen af dem visste något om
Hans. Han var som en sten, kastad ut i
hafvet och sjunken till botten.

Och Signe sitter och stirrar in i glöden
på spiselhällen och lyssnar efter ljud
utifrån.
<img 1></img>
Men Tolleiv satt på en bergknalle och såg
ut framför sig. Vid hans fötter låg en
skjuten renbock, Han hade haft tur i dag.
Han undrade, om skaren bar så pass, att
han och Signe kunde draga hem bocken på
storkälken. Om icke, måste han stycka den
bit för bit och bära hem den. Men nu
hade de då mat för långa tider. Han fick
i alla fall lof att gräfva ned den i snön så
länge, för att icke vargarna skulle äta upp
den, medan han var borta. Han fick sätta
märke, så att han kunde känna igen platsen.
Han hade förföljt den hela dagen och först
nu kommit inom skotthåll för den. Trött
satt han, torkade svetten ur pannan och
såg ut öfver landskapet. Hvad här var
vackert, fridsällt och stilla! Det var, som
om naturen ångrade den vilda lek, den
drifvit med honom senast. Snön låg som
ett hvitt jungfruligt dok, och Ronderna reste
sig majestätiskt ur snöhafvet i öfverlägset
lugn. Dit hade människorna dock icke nått
ännu med sin småaktighet och sin låghet
och sin förföljelsesjuka. Ja, månne det?
Hade icke Tolleiv gått här hela dagen på
jakt efter ett oskyldigt djur, som aldrig gjort
honom något, och som tagit sin tillflykt
upp i vilda fjällmarken för att finna fred?
Hade han icke sändt det krut och bly, och
nu låg det där med brustna ögon och
utsträckt tunga för hans fötter.

»Hm — hm — ja, världen är underlig,»
tänkte Tolleiv. »De stora är beständigt efter
de små. Räfven tar kycklingar, och vargen
tar räfven, och människorna taga vargen.
Bonden är efter torparen och herremannen
efter bonden och kungen efter herremannen.
Sålunda är det krig på krig. Och det är
näfven och krutet, som vinner. Starkaste
näfven och säkraste kulan fäller villebrådet.
Och de spörja aldrig, om det är rätt eller
orätt. Hade nu den där bocken gjort mig
förtret? Nej. Och hade jag gjort Laurits
Folkvardson förtret? Nej. Men jag skall
lefva af bocken, och Laurits Folkvardson
skall förmodligen lefva af mig. Får han
tag i mig, så får han belöning och lefvebröd.
»Och därför är det också, som de ha
hittat på lag och öfverhet. Hade de icke
den, så skulle människorna hålla fred; men
det gick icke an, ty den ena skall lefva af
den andra, och så måste de hitta på
öfverheten.

»Var det nu någon, som tog illa upp,
att jag timrade mig den där kojan i skogen
och tog en och annan vedpinne? Icke en
lefvande själ. Bönderna och jag voro fasligt
goda vänner och hjälpte hvarandra allt hvad
vi kunde. Men så kommo öfverheten och
lagen, och då blef det en annan visa. Så
började kriget och ofreden, godt blef vändt
till ondt, och nu sitter jag här, och de ha
brändt stugan min. Ja, besynnerligt är det!
Jag har ofta undrat på, om icke Vår herre
skapade jorden lika för alla och skogen lika
för alla och fjället lika för alla liksom luften
och solen. Men så kommer där en starkare
och säger: »Nej, den här jorden är min,»
och så sätter han gärdslen och stängsel
rundt omkring. Och så kommer kungen
och säger: »Nej, den här skogen är min,
vill du taga en vedpinne, får du betala för den.»
Och vill en så tvista med dem, så komma
de med lag och öfverhet och slå på ett
papper med sigill på, och hjälper icke det,
komma de med länsman och soldater och
straff. Ja ja, så går det. Det är makten
som rår, sa' pojken, dängde katten. Det är
ledt att vara småfolk här i världen. De
ska slita och få stryk, medan de andra
skola lefva godt och se på.
»Undras, hvad vår Herre haft för mening
med att skapa storfolk? De ha icke annat
att beställa än att tvinga andra att arbeta
för sig och så hålla dem i tukt. Och så
kläda de sig i siden och sammet och äta
fin mat och dricka vin och hålla gästabud,
så att de ligga under bordet, medan bonden,
som trälar och släpar, måste nöja sig med
mjölkvassla. Och för att kunna drifva denna
leken, så ha de hittat på lagen och
öfverheten. För aldrig ser man en storkarl bli
dömd. Men oss småfolk jagar de, som om
vi voro ripungar. Ja ja, världen är nu en
gång sådan, och det tjänar minsann icke
till något,  att vi streta emot.»

Och Tolleiv steg upp, stötte med kraft
bösskolfven ner i snön, gräfde med den
samt med händer och fötter en graf, hvari
han lade renen, vältrade några stenar öfver
till märke och vandrade så hem.
<img 1></img>
Öfver öde vidder jag gångar,
så foten blir full af sår,
Gud vet så sant, om vår Herre
befriar mig nu i år.

De vintrarna äro så långa,
och de bli nog fler och fler,
å, den som kunde få somna
och aldrig få vakna mer.

Räfven den har sin kula,
och björnen sitt ide har;
jag äger ej tak eller väggar,
där jag kan få stanna kvar.

Som fågel på heden i ljung och snö
de jaga mig upp och ned,
förr'n mästermannen mitt hufvud tar,
jag får väl aldrig fred.
I fem år hade Tolleiv lefvat på fjället.
Om sommaren höll han till i någon håla
eller i ett båtskjul, om vintrarna turade han
om att bo på sätrarna rundt omkring. Ty
visserligen voro bönderna snälla och ville
hjälpa honom allt, hvad de kunde, men de
ville ogärna komma i delo med öfverheten.
Och kom det i dagen, att de kände Tolleivs
vistelseort, ja, läto honom fritt hålla till på
deras sätrar, så skulle lagens straff drabba
dem. Därför hade de ögonen med sig och
skickade alltid bud upp till Tolleiv för att
varna honom, när det var fara å färde.
Herr Laurits Folkvardson hade redan flere
gånger haft sina handtlangare uppe att
genomsnoka fjället, men de hade aldrig fått
tag på Tolleiv. Det måste också alltid heta,
att Tolleiv brutit sig in på sätrarna
olofvandes, och bönderna ställde sig förbittrade
inför fogdens drängar och lofvade fogden
all hjälp, han ville ha, på samma gång som
de sände bud till Tolleiv att akta sig. Det
fanns också alltid fullt upp af sådana, som
bytte ut hans villebråd och garn mot
matvaror och krut och kulor, när han i nattens
mörker smög ner till gårdarna och försiktigt
knackade på fönstret hos bönderna. Hade
så icke varit, skulle det varit omöjligt för
Tolleiv att härda ut, så gammal som han
nu var. Ty han fyllde sitt åttionde år.
Tolleiv blef trött på detta ansträngande lif.
Att färdas på vidden arla och särla i hvad
väder som helst för att skaffa tillräckligt
att uppehålla lifvet med, många dagar ströfva
omkring förgäfves utan att finna något
villebråd och så till sist komma hem i denna
förfärande ensamhet med ödslighet och
mörker rundt omkring och icke veta, om
han kanske måste fly hals öfver hufvud ut
i mörka natten; att nödgas lyssna efter
hvarje ljud, i fall det var hans förföljare,
som stampade utanför, — det blef honom
snart outhärdligt. I sådana stunder när
tungsinnet kom öfver honom, var det han
sjöng för sig själf ofvanstående visa, som
han satt ihop på sina ströftåg. Då satt
han på pallen och stirrade in i elden.

»Usch så du pratar, Tolleiv!» kunde
då Signe säga. »Böra vi icke tacka Gud,
så länge vi ha tak öfver hufvudet? Det är
många, som icke ha det en gång. Undras
mig, hur Hans har det, i fall han ännu är
i lifvet.» Och hon torkade bort en tår ur
ögat.

»Ja, jag tänker ofta på Hans nu för
tiden,» svarade Tolleiv. »Han kom ju också
oförvarandes i olycka. Det är underligt,
att han aldrig skickat något bud.»

»Å, han har väl frusit ihjäl eller
drunknat. En olycka kommer sällan ensam.
Och så god som Hans var, — han ville
visst icke göra en fluga förtret. Och så
råka ut för något sådant! Vet du af, Tolleiv,
att han låg gömd bakom en buske, då de
buro Torbjörns kista till grafven? Han
ville försöka att osedd smyga sig under den,
ty då vet du, att han hade vunnit fred,
men då det kom till kritan, förmådde han icke.»
»Ja, det är underligt ställdt för somliga.
Det blef ringa glädje för dig, Signe, i det
äktenskapet.»

»Å ja, glädjen växer just icke här på
jorden. Men jag skall aldrig glömma, Tolleiv,
hur snälla I två, du och Sylvi, voro mot
mig, då I togo mig till er i stugan och läto
mig stanna där.»

»Du gjorde nog full nytta för dig, du
Signe, det var ingenting att tacka för. Och
hade jag icke haft dig nu, sedan Sylvi dog,
så skulle det sett skralt ut med Tolleiv.
Gud löne dig, som du förtjänar.»

»Ja, han löne dig med, Tolleiv.»  —

Det var en kväll de två fredlösa sutto
ensamma som vanligt på en af sätrarna, då
det bultade på dörren. Tolleiv spratt upp
från huggkubben, på hvilken han satt, grep
bössan och gick mot dörren. Signe stannade
spinnrocken.

»Hvem är det?»  sporde Tolleiv.

»Vägfarande man som ber om husrum,»
ljöd det utifrån.

»Är du ensam?»  frågade Tolleiv.

»Alldeles ensam,»  svarades det.

Så öppnade Tolleiv dörren. In kom
en man med ränsel på ryggen.

»God kväll och guds fred i stugan,»
sade mannen och hälsade.

»Dig detsamma,» svarade Tolleiv och
Signe på en gång.

»Vore det möjligt att få husrum här i
natt? Det blåser kallt ute, och jag har
gått långt.»

»Vill du hålla till godo med, som det
är, så är du välkommen,» svarade Tolleiv.

Signe hade sopat af en pall och satte
den framme vid elden. »Du får sitta ned,»
sade hon.

»Minst väntade en då att finna slik
välkomst på vilda fjället,» sade mannen och
satte sig.

Signe tog fram en mugg och tappade i
öl, som Sandbubonden skickat upp till tack
för en skjuten ren. »Du kan vara törstig,»
sade hon.

»Tack,» sade mannen, drack och satte
muggen ifrån sig på spiselkanten. »Du
skulle väl icke kunna säga mig något om
honom, Tolleiv i skogen, som skall färdas
här uppe?» sporde han vidare.

»Letar du efter honom?»

»Ja, jag skulle liksom vara släkt med
honom,» sade mannen.

»Släkt?» upprepade Tolleiv och stirrade
skarpt på honom. »Det kan väl aldrig vara
Hans heller?»

»Jo, Hans är namnet mitt. Och är det
så, att jag råkat på Tolleiv själf? Jag tänkte
mig nästan det.»

»Men säg mig . . .»

»Och detta är Sylvi, gumman din,»
afbröt Hans. »Kan I säga mig, om Signe
ännu är i lifvet?»

Signe hade satt sig ner på spiselkanten.
Hon hade blifvitt likblek och stirrade
oafvändt på den främmande mannen.

»Är det verkligen du, Hans?» sade hon
stilla och räckte fram handen. »Nu är det
länge sedan vi råkades.»

»Det är trettio år sedan,» svarade Hans
och tog Signe i hand. »Men du är då väl
icke Signe, du?»

»Jo, det är nog så, men jag ser litet
annorlunda ut, än när vi skildes.»

»Men Sylvi då?»

»Sylvi dog för tio år sedan,» svarade
Tolleiv, »och Signe har varit hos oss, sedan
det där hände, du vet.»

Hans satt och stirrade på Signe, och
Signe satt och stirrade på Hans. Och deras
händer lågo i hvarandras, och ingendera
ville släppa.

»Du har riktigt blifvit gammal,» sade
Hans.

»Och du också, Hans,» svarade Signe.
»Men att vi skulle träffas ännu en gång i
lifvet, det var då en underlig skickelse.
Säg så, att det icke finns någon vår Herre.»

»Ja, det må du väl säga, Signe,» inföll
Tolleiv. »Men hvar har du färdats så länge,
Hans, och hvarför har du aldrig skickat
bud?»

»Det är icke så lätt skicka bud ända
från Finnmarken, och där har jag färdats,»
svarade Hans. »Och så vet du, att fredlös
man måste vara varsam. Hem kunde jag
icke komma i alla fall, så det var lika godt,
att I trodde mig död.»
»Men så kom du hem ändå?» sade
Tolleiv.

»Och nu stannar du här och delar likt
och olikt med oss,» sade Signe, — hon
hade fullt göra att torka bort den ena tåren
efter den andra med förklädessnibben.

»Å nej, jag får nog ge mig ut och
vandra igen,» sade Hans. »Jag vill icke
bringa större olycka öfver er, än I redan
kommit i. Jag har sträfvat alla dessa år
med att skrapa ihop så mycket, att jag
kunde lösa freden. Och nu har jag
mansboten i fickan. Men så får jag höra, att
det blifvit en ny lag, som säger, att det
icke går an längre att lösa fred. Nu skall
hufvudet springa på hvar och en, som kommit
i olycka för ett dråp.»

»Ja, här är icke längre tryggt nu,» sade
Tolleiv. »Vi ha fått en riktig spårhund till
höfvitsmän, en som heter Laurits
Folkvardson, och han har samlat en hel lista
på dem, som under de sista trettio åren
begått dråp och icke fått det sonadt, och
han har lyst ut det på kyrkbacken och lofvat
belöning åt den, som kan hjälpa honom att
spåra upp dem. Ditt namn stod öfverst på
listan, Hans, så ner till socknen kan du
icke bege dig.»

»Du kan tryggt stanna här några dagar
nu och hvila dig. Så kunna vi alltid talas
vid om det,» sade Signe. »Nej, att det
verkligen är du, Hans!»

»Minns du, Hans, hvad vi voro styfva
i att gå på jakt efter ripor?» sade Tolleiv. »Nu
är det vi själfva, som blifvit ripor, och
socknen gör jakt på oss.»

»Ja, det må du väl säga, Tolleiv,» sade
Hans. »Ripor ha det minsann icke för godt.
Men berätta mig, hur det gick till, att du
råkade i olycka.»

»Berätta först du om alla dina
händelser,» sade Signe.

Och Hans berättade, hur han till fots
vandrat norrut ända till Lofoten, varit med
och rott fiske, ströfvat kring på fjället med
lapparna, varit i Hvita hafvet med en
ryssskuta, kort sagdt, upplefvat de märkvärdigaste
äfventyr.

Och Tolleiv lyssnade och Signe
lyssnade, under det hon brynte renkött i pannan.
Och så berättade Tolleiv i sin tur om alla
sina motgångar. De sutto till långt fram
på natten och pratade och brydde sig icke
om blåsten, som hven omkring stugan.

»Men vi sitta här och uppehålla Hans
med snack,» sade Signe. »Vore det icke
bäst, han fick lägga sig? Skall jag bädda
åt honom på golfvet, Tolleiv?»

»Jag tänker, sängen är bred nog åt oss
alla tre. Det är sådant golfdrag,» sade
Tolleiv. »Du kan ligga i midten, du Signe,
så värma vi hvarandra.»

»Det blir väl icke stort bevändt med
sömnen, tänker jag, efter detta som jag
upplefvat i dag,»  sade Hans.

Emellertid dröjde det icke länge, förr
än de tre stackrarna lågo sammanstufvade
i sängen. Tröttheten öfverväldigade dem,
så att snart snarkade både Tolleiv och Hans.
Signe ensam låg vaken och tänkte på, hvad
som händt i dag, och hvad framtiden skulle
bringa. Rätt som det var, så måste hon
röra vid Hans och klappa hans hand.

Hans stannade där en hel vecka, sedan
tordes han icke längre. Hur det nu gick
till, så hade det sipprat ut, att han fanns i
trakten, och om detta kom för Laurits
Folkvardsons öron, så var det ute med honom.

Nu stod han med ränsel på ryggen och
staf i handen färdig att draga norrut igen.
Signe räckte honom en mugg med öl till
afsked. Hans drack i botten och kastade
sedan muggen af alla krafter bakåt öfver
hufvudet mot taket: Muggen gick i många
bitar.

»Det var det jag visste,» sade Hans,
»här skulle aldrig bli någon fred för mig.
Hade muggen hållit, skulle jag kanske kunnat
stanna ännu, ty det vore ett godt tecken.
Nu fån I hafva tack för allt.»

Signe sjönk ned på pallen och brast
i gråt.

»Låt mig få följa med dig, Hans,»
bad hon.

»Vore det möjligt, så ville jag nog mer
än gärna,» svarade Hans. »Men vi kunna
väl icke släpa omkring som tiggarpack
heller, och hur skulle det gå med Tolleiv?
Jag är yngre, jag reder mig alltid.»

»Kom, så följa vi Hans ett stycke på
väg,» sade Tolleiv.

Signe tog på sig sin kofta och gick med.
Hon höll Hans i handen. Hon var icke i
stånd att säga ett ord, men de båda männen
talade. Hans tryckte då och då hennes
hand.

De följde med så långt som till
Mysu-sätern. Där sade Hans farväl. Signe stod
och stirrade efter honom. Då sista skymten
af honom försvann mellan träden, signade
hon ned.

Men pengarna, för hvilka Hans skulle
köpt sig fred, hade han gifvit åt Tolleiv.
<img 1></img>
Tolleiv hade haft stor möda med att få
hem Signe den dagen. Hon var så trött,
att hon nästan icke orkade gå. Hon lade
sig ner i snön och bad att få bli liggande
där. Då hon kommit till säterhyddan, gick
hon till sängs. Och hon steg icke upp
mera. Detta möte hade varit för mycket
för henne. Hon hade uthärdat svält och
ansträngningar och försakelser, men att ha
återfunnit <i>honom,</i> som hon älskat i
ungdomsdagar och så skiljas från honom igen
på detta sätt, det kunde hon icke bära.
Hon låg och fantiserade om Hans och Hans;
hon ville upp och ut för att vandra med
honom. Tolleiv måste med våld hålla henne
kvar i sängen. Han tordes icke gå ifrån
henne ett ögonblick. Gud ske lof att de
just då hade mat i huset, så att de sluppo
svälta ihjäl.

Veckan efter var Signe död.

Tolleiv satt stum och stel vid sidan af
sängen. Han föll alldeles ihop. Hvad skulle
han nu göra. Hur skulle han nu reda sig?
Herre Gud, hvad detta usla lifvet var segt
och hängde i länge. Lyckliga Signe, som
kämpat ut!

Vore det icke det bästa, han kunde
göra, att gå ner till socknen och öfverlämna
sig åt öfverheten? Så finge de göra med
honom, hvad de ville. Signe måste ju i
alla fall i jorden på ett hederligt sätt, och
så kunde Tolleiv ännu en gång få komma
till Guds bord, innan han dog. —

Tolleiv stod färdig att säga fjället farväl.
Hunden tjöt och smög sig intill honom.

»Nej, dig skola de åtminstone icke få
misshandla,» sade han för sig själf, tog
bössan ned från skuldran och sände hunden
en kula. Hunden sjönk till marken, slickade
Tolleivs hand och dog.

»Där gick min siste vän,» sade Tolleiv.
»Å nej, jag har nog en till och det blir
mästermannen,»  tillade han bittert.

Han kastade en lång blick ut öfver
fjället, lade sedan kälkrepet öfver skuldrorna
och gick.

En vinterdag, innan det ännu mörknat,
väcktes prästen ur sin middagslur af ett
ursinnigt hundskall och en sakta knackning
på fönstret i hans arbetsrum. Han såg ut.
Där stod en högväxt, men krokryggig man
med gråhvitt hår, som hängde långt ned på
skuldrorna, och hela ansiktet öfvervuxet af
hvitt skägg. Han var klädd i en
fårskinnspäls och hade en bössa och ett kälkrep
öfver skuldran. På kälken, som han drog,
låg ett föremål, insvept i ett hvitt lakan
och fastsurradt med rep.

»Jag får lof att tala med prästen ett
par ord, men jag törs icke komma in på
gården för hunden,» sade mannen.

Prästen gaf en af sitt folk befallning
att skaffa in hunden. Själf gick han ut till
mannen.

»Jag är Tolleiv i skogen, och jag
kommer för att öfverlämna mig till öfverheten,»
sade denne. »Men först skulle jag vilja få
liket af henne, Signe, syster till hustru min,
hederligt i jorden. Jag skall betala för
begrafningen.»

Prästen stod som skräckslagen vid att
höra detta. Han ropade ögonblickligen på
sitt folk.

»Tag vara på denne man,» ropade han,
»och I innestån med lifvet för, att han icke
rymmer. Spring så en af er på ögonblicket
till länsmannen och bed honom genast
komma med vakt.»
»Å, det är icke så farligt,» sade Tolleiv
med ett trött leende. »Jag skall hvarken
bitas eller stickas.»

»Det är en öfvermåttan våldsam och
farlig förbrytare,» hviskade prästen till en
af karlarna.

Denne bara nickade.

Laurits Folkvardson blef riktigt
upprymd, då han fick underrättelsen. Hans
mål var nådt. Han hade verkligen blifvit
länsman, och det gällde nu för honom att
riktigt kunna visa sin ämbetsifver.
Ändtligen hade han då fått fatt på den där
farlige mannen, som listigt undgått alla hans
efterspaningar. Nu måste det statueras ett
exempel och lagen visa sig i all sin
myndighet och stränghet.

Struttande af viktighet och värdighet
kom han in i häktet, då Tolleiv blifvit
ditförd.

»Kommer du nu ändtligen, betungad af
alla dina synder, din gamle förbrytare,»
for herr Laurits ut. »Ack ja, Herrans hand
drabbar sent, men säkert.»

Tolleiv såg på honom med en hvass
blick.

»Du är den mannen, som jag gaf
husrum och mat den där mörka höstkvällen,»
sade han. »Det är den största synd, jag
ännu begått.»

»Jag tänker nog, du skall komma att
erkänna de andra också, innan vi sluta,»
sade herr Laurits.

Han befallde, att det skulle sättas
handklofvar på Tolleiv, och ställde vakt vid
dörren. Så blef prästen hetsad på honom
för att omvända honom och uppmjuka hans
förhärdade sinne. Tolleiv satt bara tyst
och lät prästen prata, sedan frågade han:

»Har Signe kommit i jorden? Jag har
icke hört kyrkklockorna ringa?»

»Det ringes icke för förbrytare, som
äro anklagade inför lagen,» svarade prästen.
»Dessutom är det icke upplyst än, hur hon
dog. Kanske du haft dina händer med i
spelet där också?»

Tolleiv stirrade på prästen i stum häpnad.

»Menar du, att jag dräpt henne?»
frågade han.

»Det har jag icke sagt; men du kunde
ha fördel af, att hennes mun blef lyckt som
vittne, innan du inställde dig själf inför
rätten.»

Det kokade i Tolleiv. Han hade i det
ögonblicket lust att slå denne man till
marken, liksom han gjort hemma i skogen
med den, som kom för att gripa honom.
Men han var ju hans lagliga öfverhet, och
han vågade icke. Å, så mycket ondt, som
lagen kunde finna på!

»Ifrågavarande kvinna är begrafd
utanför kyrkogården, och det har hvarken blifvit
läst eller sjunget öfver henne. Hon stod
ju liksom du under lagens bann.»

Tolleiv satt på pallen och hade gräft
ner ansiktet i händerna. Nu brast han ut
i en gråt, som aldrig tycktes vilja sluta.
»Icke kristen jord en gång,» snyftade
han. »Hvad ha vi två arma stackare gjort?»

Prästen närmade sig och lade handen
på hans skuldra. Tolleiv for upp.

»Rör mig icke!» skrek han.

Prästen skyndade sig ifrån honom och då
Tolleiv blifvit lugnare, sade han:

»Du frågar, hvad du gjort? Anklagar
icke ditt eget samvete dig? Behöfver du
höra ditt syndaregister af mig?»

»Är det den fattiga vedpinnen, jag tagit
från kungen, som gör det?» sade Tolleiv.
»Men kan du säga mig, präst, hvad nytta
har kungen, som bor i ett annat land, af
den kvist, som blåst ner och ligger och
ruttnar i skogen? Kan det skada honom
eller någon annan människa, att en fattig
man samlar ihop dem och bär hem dem?»

»Stöld är stöld, antingen det är stort
eller smått,» svarade prästen. »Men det
är ju småsaker, detta, mot den
svåraosedlighet, för hvilken du är beskylld. Du har
ju lefvat tillsammans i äktenskap med din
egen piga, utan att I ären gifta.»

»Det ljuger du,» skrek Tolleiv.

»Det finns ju vittnen på det, så att det
tjänar ingenting till att neka,» svarade prästen
lugnt.

»Vittnen,» sade Tolleiv och skrattade
högt. »Skulle det vara så farligt, att hon
kom till mig och värmde mig litet en kall
natt, då vi fröso . . . gamla människor som
vi båda voro? Hon var ju för resten gift
förut, och hennes man lefver ännu.»
»Är det möjligt? Då blir ju
förbrytelsen ännu förfärligare,» ropade prästen.
»Käre man, inse då er synd för Gud och
förhärda er icke. Kom ihåg, att det eviga
helvetet väntar alla dem, som dö
obotfärdiga.»

Tolleiv teg en stund. Så sade han
allvarligt :

»Säg mig, präst, finns det öfverhet i
himlen?»

Prästen studsade.

»Öfverhet?» upprepade han.
»Öfverheten är ju just insatt af Gud. Vet du icke,
att Paulus säger: all öfverhet är af Gud,
och den bär icke svärdet förgäfves.»

»Jaså, det är icke fred att få där heller,»
sade Tolleiv stilla, och sedan ville han icke
svara prästen mera.

Det blef anställdt förhör med Tolleiv.
Hans syndaregister var både långt och bredt,
— han hade stulit ved och olofvandes huggit
timmer i kungens skog. Han hade halft
slagit ihjäl en man, som gick lagens ärenden,
han hade icke inställt sig på stämningsdagen,
fastän han var efterlyst, han hade gjort
inbrott på sätrarna. Men först och sist var
det anklagelsen för lönskaläge. På den var
det herr Laurits Folkvardson lade
hufvudvikten, ty straffet för det var döden.

Men här nekade Tolleiv med harm
och hån.

Så släpade man honom då tillbaka till
häktet och så till förhör igen. Till sist var
Tolleiv så vimmelkantig, att han hvarken
visste ut eller in. Det instängda lifvet i
cellen utan att ha något att göra — han
som var van att färdas i den friska luften
på fjället sommar och vinter under ständiga
strapatser — bröt honom till slut alldeles.
Han visste snart hvarken hvad han sade
eller gjorde. Han ångrade nästan, att han
gått och anmält sig, ty Signe hade ju icke
en gång kommit i kristen jord, och han
fick icke sakramentet, innan han bekänt,
sade prästen.

Och hellre än att ruttna lefvande ihjäl
här under all denna försmädelse, var det
bättre att svälta och frysa på fjället som en
fri man. Om man åtminstone kunde slippa
ifrån de där plågoandarna prästen och
länsmannen, — men nej, de hängde efter en
som kardborrar. Prästen talade om det
sjätte budet och förargades öfver, att Tolleiv
helt trohjärtadt berättade honom, att
budorden hade han glömt för länge sedan, och
icke visste han heller, om han fått lära de
rätta, ty skolmästaren, som skulle plugga
det i dem, kunde icke läsa stort i bok själf.
Och den där odräglige herr Laurits gick
här och påminde honom om, hvad han
påstod, han hade sagt den där natten: »Signe,
å, kom hit öfver till mig, jag fryser så!» —
som om det skulle varit något orätt.

Tolleiv fann snart, att den, som väl en
gång kommit i öfverhetens klor, den slapp
aldrig ur dem igen. Då var det bättre att
få slut på det en gång för alla och säga ja
till allt, hvad de frågade om. Det var väl
det, de ville. Han begrep nu icke heller
stort af allt det, som de klättrade i sina
protokoll på förhören och läste upp för
honom som hans egna bekännelser.

<poem>»Förr'n mästermannen mitt hufvud tar,
jag får väl aldrig fred —»
</poem>
å nej, det var nog sant, så som han diktat
på fjället.

Tolleiv blef sämre med hvar dag som
gick, han hade blifvit liksom alldeles slö
och motsade sig själf på förhören. Så var
det en dag herr Laurits Folkvardson åter
var inne i häktet och plågade honom. Tolleiv
satt tyst och hörde på hans beskyllningar.
Så frågade han stillsamt:

»Om man tillstår, så är det väl döden
då?»

»Då är det döden, ja, men så går man
i döden med lugnt samvete,» svarade herr
Laurits.

»Och då gör det väl icke något, om en
har litet mer eller litet mindre synd på sig,
när en skall dö i alla fall?» sporde Tolleiv.

»Hvad menar du med det?»

»Jo, jag menar det här,» svarade Tolleiv.
Och i detsamma reste han sig och gaf
Laurits ett slag i ansiktet med sin
järnbeslagna hand, så att blodet sprutade ur
näsa och mun.

Herr Laurits tumlade baklänges och
tjöt, och vakten kom in. Men Tolleiv stod
med lysande ögon midt på golfvet och sade
bara:

»Det lättade.»

Därmed var det förbi med Tolleiv.
Han blef så sjuk, att det icke tjänade något
till att släpa honom på flere förhör. Han
förstod hvarken, hvad de frågade honom
om, eller hvad han svarade.

Prästen skickades efter. Han kom med
sakramentet. I vaktrummet stodo fogden
och herr Laurits och samtalade.

Prästen trädde in i cellen. Tolleiv låg
med slutna ögon på britsen och andades
tungt. Prästen satte sig stilla ned och tog
fångens hand.

»Jag är här med Herrans lekamen och
blod, som skall förlösa dig från alla dina
synder,» hviskade han, »men först måste vi
ha en öppen och fullständig bekännelse om,
att du förklarar dig skyldig.»

Fången vände på hufvudet. Han såg
halft idiotiskt på prästen.

»Åttio år,» stammade han.

Prästen gaf sig icke.

»Bekänner du alltså, att du är en stor
syndare inför Gud och ovärdig hans nåd?»

»Ja,» svarade Tolleiv mekaniskt.

»Bekänner du, att du är skyldig till
alla de förbrytelser, hvarför du är anklagad? »

»Ja.»

»Erkänner du, att det är rättfärdigt,
att du dömes för dem, androm till skräck
och varnagel?»

»Ja.»
»Är du villig att bekänna detta inför
flere vittnen?»

»Ja.»

Prästen öppnade dörren till förstugan.

»Triumf, mina herrar,» ropade han.
»Ändtligen har det lyckats mig att få bukt
med detta förstockade hjärta. Träden in,
så är fången villig att för er upprepa sin
bekännelse.»

Fogden och herr Laurits trädde in.

»Vill du nu för dessa herrar upprepa,
hvad du tillstått för mig,» sade prästen och
grep åter fångens hand.

Tolleiv vände sin brustna blick emot
dem. Man såg nästan ingenting annat än
hvitögonen. »Signe!» hviskade han, »kom
hit till mig ett tag. Signe, jag fryser så!»

Bödlarna stodo häpna och stirrade på
hvarandra. Men Tolleiv utstötte en suck,
och hans ande gick till det land, där ingen
fogde och länsman och präst kunde nå
honom, och där den förföljde icke behöfde
kristen jord eller sakrament för att finna
rättfärdighet och frid.
</chapter>

<h3>INNEHÅLL:</h3>
<table><td>En klosterhistoria (13:e århundr.) . . . <td r>11

<td>Prästfrun (Kristian IV:s tid) . . . . . . .  <td r>55

<td>Förföljda (Kristian V:s tid) . . . . . . . <td r>117
</table>






