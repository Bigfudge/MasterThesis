SPRIDDA STUDIER

ANDRA SAMLINGEN

POPULÄRA UPPSATSER

AV

ADOLF NOREEN

ANDRA UPPLAGAN




STOCKHOLM
AKTIEBOLAGET LJUS
1911
ISAAC MARCUS’
BOKTRYCKERI-
AKTIEBOLAG
STOCKHOLM
1911
FÖRORD.

I denna nya upplaga äro samtliga uppsatser mer
eller mindre genomgripande reviderade med hänsyn till
vetenskapens nuvarande ståndpunkt i fråga om de här
behandlade ämnena. Denna revision har på sina ställen
lett till vissa uteslutningar, men ännu oftare tillägg —
särskilt av nya exempel på de behandlade företeelserna
— så att arbetet i sin helhet ökats från ett omfång
av 162 + IV till 166 + VI sidor.

Uppsala i oktober 1911.

Adolf Noreen.
Innehåll:


sid.
Något om våra förnamn1

Språkets musikaliska sida 20

Namnet Oskar 42

Nysvenska stilblommor med gamla anor 53

Namnet Värmland 61

Tala svenska — med svenskarna! 70

Våra ortnamn och deras ursprungliga betydelse 77

Dalmålet  96

Huru uppstå nya förnamn i våra dagar? 109

Ordens död 130

De nordiska fäderneslandens namn 142

Vårt modersmål  155


***


Något om våra förnamn.

Det berättas om »de lärda mödors patriark» Karl
Kristofer Gjörwell, att han, som i följd av sin
oäkta börd icke egentligen ägde något släktnamn, i
sin ungdom vänt sig till den lärde historikern Sven
Lagerbring med anhållan om ett gott råd vid det
viktiga valet av tillnamn. Lagerbring skall då
undvikande ha svarat: »Gör väl vad du gör, så får
du nog ett gott namn», och den något mystiskt
anlagde Karl Kristofer fann i detta svar en tydlig
fingervisning till att välja namnet Gjörwell. Att den
outtröttligt flitige och varmhjärtade hedersmannen till
fullo infriat det löfte, som kunde anses ligga i det
sålunda valda namnet, vet och erkänner eftervärlden,
om den också i likhet med den »upplyste»
vetenskapsmannen icke kan dela den romantiske
ynglingens tro, att namnet därvid spelat någon roll.

Samma höga uppskattande av namnets vikt och
betydelse, varom denna anekdot ännu i jämförelsevis 
sen tid bär vittne, träffas sedan urminnes tid här
i Norden, där »ett gott namn» städse ansetts vara
en av människans förnämsta ägodelar. I äldsta tider
var det så mycket viktigare att tillse, det barnet fick
ett riktigt gott namn, som man på den tiden icke
hade mer än ett, motsvarande vårt förnamn. Men
att få fatt i ett lämpligt sådant hade sig mången
gång icke så alldeles lätt, enär varje människa förr
i världen ansågs ha en viss speciell rätt till sitt
särskilda namn, liksom ju även i våra dagar många
— dock först sedan allra sista tiden vårt — lands
lagstiftning innehåller förbud mot att tillägna sig
andras släktnamn. Man kunde alltså fordom icke
opåtalt, såsom hittills dagligdags skett, utbyta namnet
Pettersson mot Rosenkvist eller Lagerman eller
såsom skalden Atterbom gjorde, till dopnamnen Per
Daniel lägga det — åtminstone i hans öron —
ljuvligt klingande Amadeus. Huru gemene man ännu
på Holbergs tid uppfattade dylika tilltag lära vi av
det bekanta ställe i Erasmus Montanus, där Jeronimus
med djup förtrytelse utbrister: »Fy, det er hæsligt!
Jeg har kendt mange, der saaledes har forandret
deres christne navne, men det har aldrig gaaet dem
vel i verden. Jeg kendte en for nogle aar, der var
døbt Per og, da han var bleven til noget, lod sig
kalde Peter. Men den Peter kom ham dyr nok at
staae, thi han brød sit ben og døde i stor
elendighed. Vorherre taaler ikke saadant.»

Namnet måste således i äldsta tider så vitt
möjligt vara för personen i fråga egendomligt. Men då
man ej alltid eller ens vanligen kunde hitta på något
splitternytt, måste man söka på något sätt variera
redan befintliga namn. Detta skedde under vår
hednatid tills in på 700-talet — liksom hos andra
germanska och indoeuropeiska folk sedan urminnes 
tider skett — vanligtvis så, att man tog en bit av
faderns och en annan av moderns eller någon annan
kär släktings namn. Man tillämpade således samma
princip, som ännu i våra dagar någon gång
uppdyker, såsom t. ex. då man nyligen sett namnet
Id-olf bildas av Id-a och Ad-olf. Härigenom vanns
ett slags — visserligen undan för undan skiftande
— sammanhang mellan namnen på medlemmarna av
samma släkt. Man fick ett släktnamn så att säga i
och genom förnamnen. Såsom belysande exempel
må anföras den blekingska Istaby-stenens inskrift
från 600-talet, där »Hadulf, son av Hjorulf, skrev
runorna efter Herjulf» (troligen en broder), och där
släktskapsbandet har sitt språkliga uttryck dels i
begynnelserimmet (allitterationen på H-), dels i det
gemensamma ordslutet -ulf. I följd av denna
namngivningsprincip bli alltså de flesta av de namn, vi från
denna vår äldsta språkperiod äga bevarade, sammansatta 
av två enkla ord. Såsom exempel härpå må
utom de redan nämnda Hadulf ’stridsulv’, Hjorulf
’svärdsulv’ och Herjulf ’härulv’ ytterligare anföras:
Salgäst, Kunimund ’slaktgåva’, Asmund ’gudagåva’
(alltså med samma vackra betydelse som Gudmund
eller de grekiska Teodor och Dorotea samt det
hebreiska Mattias och ungefär liktydigt med de
ävenledes hebreiska Johannes, Jonatan, Natan och
Natanael). Mycket sällan träffas vid denna tid
osammansatta namn, t. ex. det i Värmland på 500-talet i den
dåtida formen ErilaR förekommande Jarl; men dessa
äro då troligen från början antingen öknamn
(stundom hedersnamn), såsom tydligen är förhållandet
med det något senare anträffade Skägge (Småland
omkring 900), eller ock förkortningar såsom senare
tiders smeknamn (varom se nedan s. 13 f.), t. ex. väl
Udd (Småland omkring 900) av Uddorm, Torudd eller
något annat dylikt.

»Variationsprincipen» avlöstes här i norden
åtminstone delvis redan på 700-talet av en väsentligen
annan namngivningsprincip, som troligen av
vikingarna importerats från kontinenten. Såsom den norske
historikern Gustav Storm visat, utbredde sig under
folkvandringstiden bland germanerna ett slags
själavandringstro, nämligen så, att en död troddes kunna
födas på nytt inom släkten, därest blott hans namn,
som identifierades med själen, återupplivades inom
densamma. Följden blev, att man nu med förkärlek
gav sina barn namn, som helt och hållet, icke såsom
förr blott delvis, överensstämde med döda släktingars.
Var fadern redan död, så uppkallades gossebarnet
alltid efter honom, annars efter farbror, morbror
o. s. v., men naturligtvis oftast efter farfar och
morfar, eftersom dessa oftast voro döda. Ty uppkallandet
ägde, väl till märkandes, blott då rum, när de
uppkallade voro döda — annars hade man ju begått ett
attentat icke blott mot deras namn, utan rentav mot
deras däri inneboende själ — en omständighet, vars
beaktande ofta lämnar viktiga historiska upplysningar.

Denna övertro rörande själens överflyttande i
och med namnet höll sig långt ned i tiden. Först
sedan kristendomen omkring år 1000 slagit fast rot,
finna vi något exempel på att en fader givit barnet
sitt eget eller någon annan levande släktings namn,
ett förfaringssätt som sedan blir allt vanligare.

Men kristendomens införande bragte en vida
större förändring i vårt namnskick genom att skaffa
i bruk bibliska och helgonnamn, således i allmänhet
namn av hebreisk, grekisk och latinsk börd. Ännu
på 1000- och 1100-talen befunno sig enligt våra
runinskrifters vittnesbörd gamla svenska namn sådana
som Björn, Folke, Halvdan, Harald, Håkan, Karl, Olov,
Sven, Torsten, Åke eller Estrid, Inga, Ingeborg, Ingegärd,
Ragna i en överväldigande majoritet, ehuruväl redan
åtskilliga helgonnamn förekomma. Redan på 1000-talet 
träffas sålunda det från aposteln (och väl även
döparen) Johannes stammande Johan eller Jon, under
det att biformerna Jöns, Hans, Jan m. m. äro av
betydligt yngre datum. Något senare uppträda
apostlarna Jakob — ty konung Anund »Jakob» redan i
början av 1000-talet är en alldeles enstaka företeelse —
Mattias (Malts), Peter (Per) och Tomas samt den
grekiske ärkemartyren Nikolaus (Niklas, Nils), vars namn
vi dessutom lånat även under formen Klas, detta från
Nordtyskland, där han, säkerligen i sin egenskap av
sjömännens skyddspatron, tyckes hava varit mycket
populär. Ett bland våra allra äldsta kristna
kvinnonamn är det nästan som en utmaning klingande,
vilket redan omkring år 1100 bars av den trosvarme
konung Inge den äldres dotter Kristina (varav
Kerstin och Stina), d. v. s. »kristen» kvinna. Bland
kvinnliga helgon visar sig samtidigt den grekiska
martyren Margarita (Margreta, Margit, Märta, Greta)
och något senare det irländska helgonet Brigitta
(Birgitta, Brita), som hos oss särskilt därigenom blev
bekant, att redan tidigt den bekanta källan vid
Husaby åt henne helgades. Men för sin senare ofantliga 
popularitet har namnet att tacka vår heliga 
Birgitta († 1373), som således är våra moderna Britors
sanna stammoder. Samtidigt med Kristina och Margreta 
visar sig ärkemartyren Katarina, vilken under
formen Karin vunnit en med Brita framgångsrikt
tävlande popularitet, detta särskilt tack vare sankt Britas
dotter och i viss mån rival, sankt Karin († 1381).

Redan omkring år 1300 äro icke blott dessa nu
nämnda helgonnamn ytterst vanliga, utan även en
mängd andra bibliska eller på annat sätt heliga
personer ha nu hunnit låna ut sina namn. Så t. ex.
apostlarna Andreas (Anders), Philippus (Filip, som
kunganamn redan omkring 1100) och Paulus (Pål),
profeten Daniel, stamfadern Israel, ärkeängeln Mikael
(Mickel), benediktinerordens instiftare och därigenom
medelbarligen »munk»-drickandets anstiftare Benedikt
(Bengt, i folkungaätten redan på 1100-talet) samt
martyren Laurentius (Lars), som det hedervärda
bagareskrået räknar såsom sin skyddspatron — månne
därför att han rostades till döds? — och äntligen
den förnämligast i Sydsverge populäre Mårten, d. v. s.
biskopen och helgonet Martinus av Tours, Frankrikes
mäktige skyddspatron, vars ära i snart 1500 år krävt
det årliga offrandet av »Mårtens gås», varemot den
på senare tider med nämnda gås oskyldigt belastade
Martin Luther är den egentlige stamfadern för den
hos oss vida yngre namnformen Martin. Bland
kvinnliga namngivare må för denna tid nämnas
Johannes döparens moder Elisabet (Elisa, Lisa),
Konstantin den stores moder Helena (Elin, populärt vordet
genom sankt Elin i Skövde på 1100-talet) samt ärkemartyren 
Cecilia.

Med 1300-talet börjar emellertid det mäktiga, ja
redan innan århundradels slut övermäktiga tyska
inflytandet på Sverges historia. Med invandrande
tyska riddersmän och hanseatiska köpmän följde deras
namn, som i synnerhet bland stadsbefolkningen raskt
blevo moderna. Redan före 1300-talets mitt äro
sådana tyska namn som Gerhard, Henrik och Herman
tämligen gängse, under det att andra såsom Rutger,
Agnes (Agneta; till tyskan kommet från latinet och
ytterst från grekiskan) och Gertrud ännu blott
sparsamt anträffas. Innan samma århundrades slut har
fast fot inom de svenska familjerna vunnits av bl. a.
Albrekt, Arnold, Bernhard, Ebbe, Gottskalk, Henning,
Konrad, Otto, Rikard och Verner, icke att förglömma
Engelbrekt. Vårt ideal av gammaldags svenskhet bar
således ett rent tyskt namn, under det att hans
tyskfödde motståndare Bogislav av Pommern förgäves
sökte skaffa sig en nationell anstrykning genom att
utbyta sitt dopnamn mot det ursvenska Erik.

Detta tyska inflytande fortfar under hela 1400-,
1500- och 1600-talen och skulle nog med tiden ha
skaffat oss nästan uteslutande namn av tysk börd,
därest icke de gamla helgonnamnen ägt, visserligen
först sedan år 1540, ett starkt bålverk i almanackan,
dit andra namn insläpptes endast i den mån de kommo
att bäras av våra konungar och drottningar. Sedan
almanackan, som från och med 1600 utgavs årligen,
blivit allmännare spridd, så gav man som bekant
ofta barnet namn efter den dag, å vilken det fötts,
således icke längre efter själva den person, som
givit namn åt dagen.

Den franska smakriktningen på 1700-talet tillför 
oss naturligen även en hel hop franska förnamn.
Men som vanligt stå fruntimren mest under
parisermodernas lydno. Franska mansnamn äro nämligen
antingen överhuvud mycket sällsynta (såsom t. ex.
Jacques, Jean) eller ock företrädesvis bundna vid vissa
släkter, såsom då namnet Louis återupplivas inom
De Geerska släkten, naturligtvis emedan dess förste
svenske medlem bar detta namn. Först sedan
omkring 1800 ha vi fått ett mera vanligt sådant —
ehuruväl ursprungligen icke franskt, utan italienskt —
nämligen Napoleon, lånat från den store kejsaren. Sedan
1826 äga vi ett till, i följd av att då Karl Eugen
(sedan Karl XV) uppkallades efter sin morfar Eugène
Beauharnais. Däremot äga vi sedan länge massor
av franska kvinnonamn såsom Adelaide, Amelie,
Caroline, Fredrique, Henriette, Julie, Terese och särskilt de
mycket vanliga Charlotte, Emelie (Emilie), Marie och
Sophie, för att nu icke tala om Louise, som i
popularitet nästan tävlar med den tyska biformen Lovisa.

I början av vårt århundrade komma i följd av
den »götiska» skolans intresse för fornisländska sagor
och dikter en hop isländska förnamn i bruk. De
förnämsta namngivarna på svärdslinjen äro Olov
Tryggvessons tappre vän Ejnar (namnets svenska
form är det numera föga brukliga Enar) Thambaskälver,
sagohjältarna Fritjof den tappre — populär i
synnerhet genom Tegnérs dikt — Ragnar Lodbrok och
Sigurd Fafnesbane samt »Ynglingaättens» stamfader,
heroen Yngve Frej. Bland hithörande kvinnonamn
märkas Alvhild, Astrid, Gunnhild och Nanna, lånat från
guden Balders hulda maka. De hos oss allra
vanligaste av dessa isländska namn äro kvinno-,
ursprungligen valkyrie-namnet Hildur och framför allt det
från sagan om Hjalmar den hugfulle och skön
Ingeborg upptagna mansnamnet Hjalmar, som år 1888
bars av nära 1 % bland herrskapsklassens gossebarn.
Dessa båda sistnämnda namn torde därför möjligen ha
kommit i bruk redan något tidigare, kanske genom
läsning av Björners kämpadater o. a. dylik litteratur
från Rudbeckianismens tid.

Först ett stycke fram på 1800-talet visar sig ett
nämnvärt engelskt inflytande i namnväg. Visserligen 
ha vi redan mycket tidigare ur den engelska
konungalängden upptagit såväl Alfred den stores
namn som ock i än större utsträckning Edvard, år
1888 representerat av nära 1 % bildade män;
biformen Jedvard är till och med ett så gammalt lån,
att detta namn redan omkring 1100 bars av Erik
den heliges far — som icke tillhörde släkten Bonde,
inom vilken på grund av en dylik falsk tradition
namnet i denna form favoriserats — och denne vår
förmodligen äldste Jedvard är tydligtvis uppkallad
efter den nyss förut avlidne »helige» kung Edvard
(på den tiden Eadveard) bekännaren, † 1066.
Tämligen gammalt är väl också Edvin, och åtminstone
omkring 1750 träffas Sally och Betty, ehuru detta
sistnämnda väl vunnit sin egentliga spridning, sedan
fru Lenngren underrättat svenska allmänheten om,
att hon ville så benämna sin »kära dotter, om hon
hade någon», och gjort vad hon kunnat för att vid
detta namn knyta föreställningen om ett i allo
väluppfostrat praktexemplar till flicka. Men först efter
1800 ha engelska namn blivit verkligt »moderna»,
främst naturligtvis hos de alltid tidsenliga damerna,
såsom vittnas av t. ex. Harriet och i synnerhet de
talrika på -y eller -i(e) såsom Annie, Emmy, Lilly,
Mary, Nanny, framför allt de genom den svenska
näktergalens sång och Franzéns sånger vitt spridda
Jenny och Fanny. Emellertid saknas ej heller herrar
av samma typ: Conny, Curry, Harry, Henry, Jimmy
m. fl., och jämte dem uppträder en och annan James
eller William, men framför allt John. Det tyckes
dock, som om dessa huvudsakligen dväljas inom
brittiskt tränade grossörsfamiljer på västkusten. Inom
det övriga Sverge torde dessa herrnamn ännu icke
ha blivit epidemiska.

Visserligen från England, men därför icke från
engelskan utan från de keltiska språken i Skottland,
Irland och Wales ha vi vid skilda tider fått några
nu mycket populära namn. Om det gamla helgonnamnet 
Brigitta har redan talats. Vid mitten av
1600-talet träffas Malkolm, vars spridning väl på
1700-talet ökades genom Sinclairsvisans stora
popularitet. Sedan Gjörwell år 1765 hos Sverges vittra
allmänhet introducerat Ossians sånger, ge dessa oss
namnen Fingal och Ossian samt det särskilt genom
Franzéns sångcykel så populärt vordna Selma. Ett
fjärde Ossian-namn, nämligen Oskar, bars år 1888
av mer än 1 % svenska män, åtminstone inom de
bildade klasserna, men torde för denna stora och
framför allt snabba spridning nästan uteslutande ha
att tacka våra båda konungar med detta namn.
Oskar I är, så vitt man vet, namnets förste bärare i
Sverge och hade (1799) erhållit det på förslag av
Ossians-beundraren Napoleon. För resten må
anmärkas, det både Ossian och Oskar äro gamla
nordiska vikinganamn, som irerna en gång i tiden lånat
från engelsmännen och dessa från oss, vilken dubbla
lånetransaktion icke avlupit utan betydande
förändringar i namnens form. Så t. ex. är Oskar
ursprungligen samma ord som det gamla svenska Asker
(Asger), varom se vidare s. 42 ff. — I början av
1800–talet håller även namnet Artur sitt intåg hos
oss i följd av den bekantskap fosforister o. a. stiftat
med sagorna om den walesiske nationalhjälten och
hans riddare av runda bordet.

Samma fosforisters förkärlek för sydeuropeisk
litteratur ha vi ock att tacka för införandet av Tassos
Armida, Dantes Beatrice, Petrarcas Laura och det
ävenledes italienska Bianca samt för de spanska Anita
och Ines. Isabella är såtillvida mycket äldre, som
åtminstone redan en dotter av Johan III bar detta
namn.

På allra sista tiden tyckas även ryska flicknamn
hålla på att bli moderna, säkerligen tack vare
romanläsande mammor, som nog från Turgenjeff, Tolstoj
o. a. lånat de här och där uppdykande Sonja, Vera,
Olena (samma ord som Helena). Rätt vanligt är redan
Olga, ett namn som för övrigt icke från början är
ryskt, utan svenskt, i ty att det vid ryska rikets
grundläggning av svenskarna på 800-talet lånades
från vårt Helga, varpå det snart blev populärt i
Ryssland genom »den heliga Olga», den första kristna
storfurstinnan. I äldre, om också icke lika urgamla,
tider ha däremot vi från ryssarna lånat Ivan, den
ryska formen för Johan. Från andra slaviska språk
stamma det polska Kasimir och det vendiska Bogislaus, 
som redan på 1700-talet träffas, isynnerhet inom
släkter stammande från Pommern, där 14 hertigar
burit namnet. Vendiskt är även Svante, därest detta
namn, såsom sannolikt är, väsentligen uppkommit
genom förkortning av Svantepolk. Så hette på
1200-talet en framstående lagman i Östergötland, ättling
av Danmarks konungahus, som även åt oss förmedlat
ett par andra slaviska namn. Dagmar har nämligen
fått insteg här i Norden genom den bömiska
prinsessa, som 1205 blev Danmarks avgudade drottning.
Hennes gemål Valdemar sejr var uppkallad efter sin
fader Valdemar den store och denne (1131) efter sin
morfars far, den ryske storfursten Vladimir. I Sverge
torde Birger jarls äldste son ha varit den förste, som
burit namnet Valdemar, och detta utan tvivel
emedan han var dotterdotterson till Valdemar den store
och systerdotterson till Valdemar sejr.

Ursprungligen danskt är däremot Tyra, ett
urgammalt namn, som redan uppträder på danska
runstenar från 900-talet, vilka tala om drottning Tyra,
»Danmarks stöd och hjälp». Andra danska eller
norska namnlån äro svåra att konstatera på grund
av dessa språks stora likhet med svenskan. Såsom
en kuriositet kan förtjäna anföras, att vi erhållit det
nu isynnerhet i de breda lagren så vanliga Magnus
(Måns) icke från romarna, utan från norrmän och
danskar. I latinet är som bekant magnus, d. v. s.
den store, icke något namn. Huru det kom att bli
ett sådant här i Norden — ty redan något tidigare
användes det i Irland och på ön Man — därom
förtäljer Snorre Sturlasson följande. Då Olov den heliges
son föddes, var han så klen, att han ansågs böra
ögonblickligen döpas, varvid i faderns frånvaro
vännen och hovskalden Sigvat åt barnet valde namnet
Magnus. Då konungen sedan vredgad sporde, varför 
han valt ett för släkten alldeles främmande namn,
svarade skalden: »Jag uppkallade gossen efter Karl
Magnus, den bäste man i världen som jag kände
till», varefter konungen blev mäkta blid. Genom
denne Magnus »den gode», hans kusin Magnus och
kusins son Magnus »barfot» rotfästes namnet i den
norska konungaätten. Den sist nämndes änka Margareta 
»fridkulla» gav det åt sin son i andra (det danska)
giftet, Magnus »den starke», som en kort tid var kung
i Danmark och Sverge. Det upptogs av dennes kusins
son, den danske prinsen Magnus Henriksson, Erik
den heliges mördare och kortvarige efterträdare, men
verkligt populärt blev det väl i Sverge först, sedan
det blivit allmänt inom folkungaätten, där det bars
redan av Birger jarls fader liksom av hans son, den
store Ladulås.

Mycket sällsynta äro namnlån från finskan, såsom
Ajna, eller från arabiskan, såsom Ali, Selim och
Fatima samt det sena tiders barn som heter Vega,
ursprungligen namn på en stjärnbild, så på Palanders
skepp, äntligen från och med nordostpassagens 
upptäckt givet även åt flickebarn.

Nyskapat av inhemskt material är däremot det
unga Svea, ursprungligen ingenting annat än första
hälften av »Svea (d. v. s. Svearnas) rike.»

En mängd av dessa namn, såväl inhemska som
utländska, ha blivit mångfaldigade genom skapandet
av »smeknamn». Detta sker på två något olika
sätt. Dels genom ituklyvning eller annan stympning,
t. ex. Magda och Lena båda av Maria Magdalena (d.
v. s. från staden Magdala) jämte Malena och Malin;
vidare Greta av Margareta, Stina av Kristina, Lotta
av Charlotta, Sanna av Susanna, men därjämte Max
av Maximilian, Sam av Samuel o. s. v. Dels och
oftare bildas smeknamnet genom stympning i förening
med förlängning av den då uppkommande slutkonsonanten 
samt tilläggande av -e för maskuliner, -a för
femininer, således samma typ som vi känna till från
de vulgära men omtyckta uttrycken priffe för 
preferangs, dille för delirium, sotar-murre för morian o. s. v.
På sådant sätt har man fått till stånd t. ex. Abbe
Abraham, Adde Adolf, Figge Fredrik, Fippe Filip,
Hinke Henrik, Janne Johan, Jeppe Jakob, Ludde 
Ludvig, Manne Emanuel och Magnus, Matte Mattias,
Murre Morits, Maurits, Nappe Napoleon, Nicke 
Nikolaus, Sacke Sakarias, Sigge Sigfrid, Sigmund m. fl.
samt på fruntimmerssidan exempelvis Hedda Hedvig,
Jutta Judit. Vanligast äro de på -ll- och -ss- såsom
Fille Filip, Julle Julius, Kalle Karl, Nalle Natanael,
Olle Olof, Pålle Pål och i analogi därmed Pelle Per,
Rulle Rudolf, Ville Vilhelm och Esse Esajas, Jösse
Jöns, Lasse Lars, Masse Mattias, Måsse Måns, Nisse 
Nils; eller bland kvinnor Julla Julia, Malla Malin,
Malvina och Amalia, Milla Emilia, Ulla Ulrika (i
analogi därmed även Bolla Ingeborg, Lalla Laura) och
Cissa Cecilia. Ja, denna bildningstyp är så livskraftig,
att den nu börjar angripa även tillnamnen — åtminstone 
herrarnas — t. ex. Bralle Brattström och Bisse
Bismarck (jämför även Frippe Fredriksson). Något
konstigare arrangerade äro smeknamn av typerna
Moje Maurits, Morits och Maja Maria eller Brynte 
Brynolf, Jonte Johan, Mante Emanuel; jämför det i
utropet »pass mante» ingående, på liknande sätt av
man bildade dialektordet med betydelsen ’(min)
gosse (lilla)’. Stundom slås två namn ihop till ett
enda smeknamn, t. ex. Pirre Per Reinhold och Kurre 
Karl Reinhold.

Överblicka vi nu hela vårt namnförråd inom
herrskapsklassen, något som tack vare adels-,
stats- och andra kalendrar och kataloger tämligen lätt låter
sig göra, så finna vi genast, att de flesta äro av
utländsk börd, och detta gäller i vida högre grad om
damernas än om herrarnas förnamn. Bland våra 133
vanligaste fruntimmersnamn äro blott 16 (således 12
%) svenska, men t. ex. 28 (21 %) latinska och 31
(23 %) franska. Av våra 158 vanligaste herrnamn
äro däremot 31 (nära 20 %) svenska, men visserligen
ock 34 (nära 22 %) hebreiska och 37 (över 23 %)
tyska. Märkligt är för övrigt ock, att herrarna så
mycket oftare än damerna bära namn av helgon
(månne ett stilla försök att anlägga »skyddande
förklädnad»?).

Men ännu mera i ögonen fallande blir damernas
ofosterländskhet i fråga om namn, i händelse vi
genom en annan kalkyl undersöka, vilka namn som
äro de mest omtyckta och därför mest i bruk hos
det ena eller andra könet. Vi finna då vid en
överblick över 33,000 (år 1888) antecknade damer, att
bland de 12 hos dessa oftast uppträdande namnen
finnes intet enda av svenskt ursprung. Främst av
alla i utbredning kommer det hebreiska Maria med
över 6 %, d. v. s. att var 16:de dam heter Maria,
något vi ju kunna ursäkta, då det är jungfru Maria,
som de äro uppkallade efter. Men därnäst kommer,
märkvärdigt nog, med nära 6 % det fransk-tyska
Charlotta, femininum till Charlot, en smekform av
Charles (Karl). Ja, om vi ta det rent franska
Charlotte med i räkningen, så blir Lotta så att säga
manstarkare än Maja, därest vi icke i rättvisans intresse
låta också den senare få bistånd av de par
hundraden, som på franskt vis nämna sig Marie. Så kom
mer det ävenledes hebreiska Anna (efter jungfru
Marias moder) med nära 5 % och med över 4 %
det grekiska Sofia, d. v. s. vishet, hos oss gängse i
följd av flera drottningar och prinsessor. Därpå
komma med omkring 3 % det latinska Augusta,
ursprungligen de romerska kejsarinnornas titel
alltsedan Augustus gemål, det hebreiska Elisabet (varom
se s. 6) och det kökslatinska Karolina, femininum till
Carolus Karl och just därför populärt hos folket med
de många Karlarna i sin historia. Slutligen ha vi
med åtskilligt över 2 % det fransk-tyska Lovisa, som
emellertid rycker upp till över 4 %, om vi medtaga
det rent franska Louise. Ordet är femininum till
Louis, som på kontinenten blev populärt genom
Ludvig den fromme och än mer genom Ludvig den
helige. Hos oss har kvinnonamnet vunnit spridning
förnämligast genom uppkallande efter Lovisa Ulrika
på 1700-talet och Karl XV:s gemål på 1800-talet.
Ungefär lika brukliga äro det tyska Fredrika,
femininum till det hos oss så vanliga Fredrik och buret
av Gustav IV Adolfs bildsköna drottning, som nog
varit namngiverska för många, samt äntligen det
grekiska Katarina, som spritts dels genom åtskilliga
helgon med det namnet (t. ex. sankt Karin, om
vilken se s. 6), dels genom många våra prinsessor och
drottningar, icke minst Katarina Månsdotter.

Väsentligen annorlunda ställer sig saken i fråga
om våra vanligaste mansnamn. I spetsen tågar Karl 
med mycket över 9 %, d. v. s. att nästan var tionde
bildad svensk man bär detta urgamla, alltifrån våra
något äldre runstenars tid brukliga namn, som
ursprungligen intet annat är än det vanliga ordet karl.
Dess ovanligt stora nutida spridning beror på våra
många stora kungar med detta namn, och särskilt
har i början av förra århundradet Karl Johan utövat
stort inflytande icke minst på allmogens namngivning.
Så t. ex. berättar Vilh. v. Braun, att han en gång
bland 659 beväringar fann icke mindre än 420 med
namnet Karl. Därnäst kommer med fulla 7 % det
ännu ursvenskare — emedan troligen från början
alldeles eget för Sverge — Gustav eller Gösta, fordom
Götstaf, d. v. s. götisk lans. Mera allmänt har det
varit i bruk först sedan gamle kung Göstas dar, men
genom Gustav Adolf spriddes det i denna form över
hela den bildade världen, och troligen är detta det
enda ursprungligen enbart svenska namn, som fått
en allmännare spridning i utlandet. Så kommer med
6 % det hebreiska Johannes, vars stora användning
nog beror dels därpå, att icke mindre än tre dagar
i almanackan tills nyligen burit och två ännu bära
detsamma, dels på Karl Johan, som gav stark fart
även åt detta namn. Därnäst träffa vi de båda
ultratyska namnen Fredrik med 4½ %, till god del
nog beroende på våra båda så nämnda konungar,
och Vilhelm med 4 %. Så uppträder med 3 % ett
namn, som visserligen ursprungligen är av hebreisk
börd, men som nationaliserats ända till oigenkännlighet, 
nämligen det högpoetiska Axel, utgående från
Absalon. Detta bibliska namn blev i Danmark
populärt genom den store ärkebiskopen i Lund på
1100-talet. I början av 1300-talet uppträder det i
Danmark under formerna Axilen eller Axlan, och något
senare visar sig Axel (även Axeln) i Sverge, där dess
popularitet sedan dess upprepade gånger befästats,
såsom genom Axel Oxenstierna, visan om Axel och
Valborg samt Tegnérs Axel. Därefter komma tvenne
kejsarnamn, det latinska August(us) och det tyska
Otto, vartdera med 2½ %, som även tillkommer det
likaledes tyska Adolf, vars popularitet över hela
världen under de senare århundradena emellertid utgår
från svensken Gustav Adolf. Äntligen ha vi med
2 % det genomsvenska Erik, vars rykte för alltid
grundfästs genom vårt nationalhelgon Erik den helige
och de åt honom tills på sistone upplåtna två dagarna
i almanackan.

Detta om våra allra vanligaste namn. Åtskilligt
skulle ock kunna vara att säga om våra sällsyntaste
namn, nämligen de som av fantasirika eller
originella föräldrar tillskapas så där mera på fri hand,
icke alltid till barnens framtida belåtenhet. Som
vanligt är det även härvidlag kvinnan som får lida
mest och oftast. Visserligen kan det vara mindre
trevligt för en pojke att heta Ego, Leipzig eller Sköfde
och avgjort obehagligt att kallas Smertor eller Bubben.
Men vad är det emot, när en ung flicka måste dras
med namn sådana som Abiskoja, Bresilia, Veranda och
Odessa eller redan i sin första ungdoms vår heta
Moster, ett namn som säkerligen ytterligare försvårar
den redan i sig så vanskliga situation, då en ung
man har att falla på knä och med djup och 
innerlig känsla utbrista; »älskade — Moster, min Moster!»
Namnet Thema tycks rentav vara givet för att
förebygga, att den unga damen skall bli någon s. k.
skolpojksflamma. Alltför mycken räkning —
stundom till och med beräkning — röja namnen Nian,
Tia(n), Elfvan, Tolfvan, Dusina, Femtona och Sista.
Obehagliga idéassociationer väcker det tydligen av
varm kärlek till staden Gävle dikterade Gevalia.
Ljuvligt klinga däremot — åtminstone i föräldrarnas
tycke — Jasmina, Jubel, Juvelia och Kristalia, men
Majmaj förefaller mig icke oblandat välljudande.
Tilldragande bör väl Magneta vara. Välmenande och
oskadligt är Rara, men vid det fint uttänkta Parafina
förnimma vi en mindre fin doft från kryddboden.
Och än värre är det, när gastronomiskt anlagda
föräldrar i och genom sina döttrars namn annonsera
sin förkärlek för vissa maträtter. På annat sätt kan
jag nämligen icke förklara sådana onekligen om en
viss smak — om också icke snille — vittnande namn
som Sardina, Selleri och Dolma (smeknamn för
kåldolma?).

Icke få av dessa nyskapade namn äro sådana,
att de trotsa varje förklaring. Åtminstone står jag
för min del väsentligen undrande och spörjande inför
den på 1890-talet i Göteborgstrakten avlidna fröken
Conrikdina Heldutschia Volorejusia Danielsson. Låtom
oss hoppas, att salig människan i livstiden bar något
smeknamn. Ja, mig tycks hon ha förtjänat tre.


Språkets musikaliska sida.

Musikens material utgöres ju, såsom redan
översättningen »tonkonst» anger, av toner; toner
av växlande höjd, styrka, längd och klangfärg (eller
»timbre»). I det jag här förbigår de andra
synpunkterna, skall jag nu uteslutande fästa mig vid
musikens mest karakteristiska princip, den melodiska
eller tonhöjdsförändringen. För att då icke lämna
något oklart bakom mig, utan börja riktigt från
början, vill jag först erinra om några satser ur
akustiken.

Denna lär oss, att en tons »höjd» (eller läge på
den s. k. tonskalan) beror på hastigheten hos den
ljudande kroppens — den s. k. ljudkällans —
vibrationer. Ju hastigare vibrationerna följa på varandra,
desto högre ton. Hastigheten får sitt uttryck i
»svängningstalet», d. v. s. det antal vibrationer, som
produceras på tidsenheten (sekunden). Alltså ju större
svängningstal, desto högre ton. Ett dubbelt så stort
svängningstal representerar en ton, som ligger sju
tonsteg — en s. k. oktav — högre. Svängningstalets
storlek beror i fråga om strängar — och till dylika
måste våra röstband hänföras — väsentligen på
följande tre omständigheter. Först ljudkällans volym,
så att t. ex. en dubbelt så lång eller tjock sträng
ger ett hälften så stort svängningstal och alltså en
ton, som ligger en oktav lägre; det är därför som
fiolsträngens förkortning medelst fingrets nedtryckande
ger en lägre ton. Vidare ljudkällans täthet, så att
en sträng av ett fyra gånger tätare ämne ger ett
hälften så stort svängningstal och sålunda en ton
en oktav lägre; det är därför som strängar av metall
ge lägre toner än — under för övrigt lika
förhållanden — sådana av senor. Äntligen ljudkällans
spänning, så att en fyra gånger större spännvikt
framkallar ett dubbelt så stort svängningstal och alltså en
ton, som ligger en oktav högre; det är därför som
fiolskruven har tonhöjden i sin makt.

Tillämpa vi nu detta på språkljuden, så är först
att märka, det vissa sådana icke alls äga någon ton;
f, h, k, p, s, t kunna överhuvud icke sjungas,
endast framandas. Men flertalet språkljud äger s. k.
röstton. Denna frambringas medelst vibrationer av
de s. k. röstbanden, vilka bilda »ljudspringan» i
struphuvudet. Dessa röstband äro sålunda i
förevarande fall vår ljudkälla. I fråga om täthet
förefinnes nu icke hos de hinnor, som utgöra röstbanden, 
så stora differenser mellan olika individer eller
hos samma individ under olika förhållanden, att
någon väsentlig olikhet i fråga om tonhöjd därav
betingas. Annorlunda vad beträffar volymen, som både
i fråga om längd och tjocklek är mycket varierande
alltefter individ, ålder och kön. Kvinnornas röstband
äro, jämförda med männens, både tunnare och (i följd
av kvinnans mindre struphuvud) ungefär en tredjedel
kortare. Därför kunna kvinnorna vanligen frambringa
högre sångtoner än männen, och i tal röra de sig
vanligtvis i ett normalläge, som ligger ungefär en
oktav högre än männens. Vidare undergå båda
könens, men i all synnerhet männens, röstband en
genomgripande förändring under den s. k.
målbrottstiden, då de bli längre och grövre, i följd varav
röstens normalläge sjunker, betydligt hos mannen,
föga hos kvinnan. Äntligen finnas betydliga
volymdifferenser i fråga om röstbanden även hos individer
av samma både kön och ålder, ja hos en och samma
individ i normalt och abnormt tillstånd; så t. ex.
har man ofta fått basröst »dagen efter» ett festligt
lag och andra dylika tillställningar liksom vid
förkylning, detta emedan sådana förhållanden gärna
leda till svullnad, alltså förtjockning av röstbanden.
Då nu en persons röst sällan omfattar mer än två
oktavers omfång, så blir olika individers röstläge på
tonskalan ganska olika både vad den lägsta och den
högsta producerbara tonen beträffar. Med hänsyn
härtill har man den bekanta indelningen i fyra olika
»stämmor», två för normala mansröster och två för
normala kvinno- och barnröster: bas, tenor, alt och
sopran. Dessa olika röstlägen äro emellertid av absolut
ingen språklig betydelse, så snart fråga är om olika
individer. Ett fonem (d. v. s. ett eller flere på
varandra följande språkljud) har alldeles samma betydelse,
vare sig det uttalas av en man med basröst eller
— under för övrigt lika förhållanden — av en kvinna
med sopranröst. Något annorlunda ställer sig 
däremot saken i fråga om en och samma person. Om
man »brummar» eller »gnäller» fram ett visst yttrande,
är i regeln icke likgiltigt i fråga om detta yttrandes
innebörd.

En dylik skiftande tonhöjd är nämligen för en
och samma individ möjlig att åvägabringa, ehuru,
såsom redan nämnts, endast inom vissa gränser
(ungefär två oktaver). Visserligen kan man icke utan
vidare ändra sina röstbands täthet och volym, men
den tredje faktorn i fråga om tonhöjd, nämligen
spänningen, den står det i vårt fria skön att högst
väsentligt modifiera, tack vare struphuvudets
egendomliga mekanism, som tillåter oss att spänna
röstbanden, ungefär som man spänner en fiolsträng.
Som detta emellertid är förenat med någon ansträngning, 
så underlåter man det så ofta som möjligt och
låter röstbanden förbli vid sin naturliga spänningsgrad, 
så snart man icke har något särskilt mål, som
man medelst spänningen vill vinna. I vårt tal alltså
spänna vi röstbanden så litet som möjligt och röra
oss sålunda övervägande inom lägsta delen av vårt
disponibla tonomfång. Inom detta begränsade
område, normalläget, kan man vidare urskilja en
»normalton», olika för olika individer, men hos samma
individ tämligen konstant. Denna individuella
normalton framkommer säkrast vid ett fullkomligt
ointresserat eller åtminstone rent objektivt hållet uttal
av ett enstavigt fonem, helst ett sådant som icke har
någon språklig betydelse eller åtminstone en sådan
som icke rimligen kan föranleda något av subjektivt
intresse färgat uttal, t. ex. bokstavsnamnen a, be, se 
o. s. v. I den mån man vid sitt talande håller sig
å eller nära invid denna normalton, säges talet vara
»monotont», röja monotoni. I den mån man därifrån 
avviker, säges det vara »modulerat», äga modulation.

Tillvaron av modulation är av allra största vikt
för att vårt tal må äga nödig »uttrycksfullhet». Vad
dessa skiftningar i tonhöjd ha att uttrycka, är
nämligen företrädesvis den förhandenvarande känslostämningen, 
under det att t. ex. skiftningarna i tonens
styrka övervägande ha att representera det logiska
förståndets krav. Denna modulationens uppgift kommer 
särskilt till heders, då den drives till sin estetiska
spets och fulländning: melodien, som just har att
uttrycka det »outsägbara», och som i denna sin
uppgift äger sitt förnämsta raison d’être. Endast i
mycket oegentlig mening kan man därför, såsom
skett, kalla de rudimenter till melodi, vilka ingå i
vårt tal, för »språkmelodi». Men onekligt är ju, att
en nära frändskap råder mellan vårt tal och det slag
av musik, som kallas »sång», d. v. s. musik utförd
medelst människorösten och försedd med språkligt
ackompanjemang, åtminstone vanligen; att så icke alltid
är förhållandet, visas nämligen av jodling, koloratur o. d.
eller sådana verkliga »lieder ohne worte» som t. ex.
omkvädet till »Solveigs sang» av Grieg. Viktigare är
emellertid att här framhålla de ofta icke tillräckligt beaktade
skillnaderna mellan tal och sång. De viktigaste av
dessa äro:

1) Talets melodiska element är väsentligen en
naturprodukt, fyllande en rent praktisk (språklig)
uppgift. Sången däremot är en mer eller mindre
medvetet bildad konstprodukt, fullföljande ett rent
estetiskt syfte. Övergångsformer ges naturligtvis, å
ena sidan inom den konstnärligt utbildade deklamationen 
(t. ex. »recitation» av vissa liturgiska o. d.
språkalster), å andra sidan inom »recitativet», varom
strax mera.

2) Modulerat tal är ett språk med musikaliskt
ackompanjemang (av människorösten; träda andra
instrumenter till, så har man en »melodram» i gång).
Men att detta ackompanjemang icke är för talet
såsom sådant väsentligt, framgår bl. a. av den enkla
observationen, att vårt tal ju kan »viskas», d. v. s.
uttalas utan röstton, och likafullt förblir tal, om
också icke ett lika fullkomligt, ett lika uttrycksfullt
sådant. Däremot är den melodiska sången en musik
med språkligt ackompanjemang, och att detta senare
icke är för sången såsom sådan väsentligt, har redan
genom exempel belysts. Övergångsformer finnas även
härvidlag. Så inom musiken i och med recitativet,
som saknar utpräglad melodi (om man därmed menar
uttrycket för en specifikt musikalisk »tanke») och
därför mer eller mindre närmar sig »parlando» (d.
v. s. tal). Å andra sidan spåras inom talet stundom
ansatser till en, visserligen oavsiktlig, melodi. Så
t. ex. ofta då en hel klass lärjungar i unison korus
avgiva svar på lärarens fråga, varvid melodiens
omedvetna motivering ligger i strävan att sammanhålla
det hela, något som underlättas genom uppställande
och utbildande av ett dylikt, låtom oss säga
»ledmotiv». Eller då vid barns lekar ramsor sådana som
»alami, salami, sinkami so» o. s. v., så småningom
lägga sig till med en melodi, som låter dem lättare
fastna i minnet; man minns ju alltid lättare orden
till en sång än till ett deklamationsnummer. Eller
då vissa personer i följd av träget och yrkesmässigt
bedrivet talande komma att ensidigt utbilda och
stereotypera vissa ofta återkommande tongångar,
varför man icke alldeles utan skäl plägar säga, att dylika
personer »sjunga», då de tala eller rättare sagt hålla
tal. Jag erinrar om auktionsutropare, predikanter
och väl även en och annan akademisk föreläsare.

3) De i talet förekommande tonerna äro genomgående 
mindre klara än sångens, notabene då denna
är sådan den skall vara. Detta beror därpå, att
talets toner sällan äro fullkomligt fria från i viss mån
störande biljud, som själva icke äro toner, utan vad
man kallar »buller». Toner, som i högre grad på
detta sätt förorenats, kallas »hesa», och man kan
således säga, att talet jämfört med sången alltid är
relativt hest.

4) Talets toner äro vanligtvis ej heller alldeles
desamma som sångens i fråga om vare sig absolut
eller relativt läge på tonskalan. Med andra ord, de
ha icke exakt samma svängningstal som de i musiken
för dess estetiska syftes förverkligande fixerade och
med bestämda noter betecknade tonerna, utan falla
ofta eller oftast mellan dessa och då än närmare,
än fjärmare varandra än musikens tonsteg 
(intervallerna) medge.

5) I tal är vanligtvis varje ton underkastad
»portamento», d. v. s. en genom omärkliga
övergångar fortskridande förskjutning uppåt eller mera sällan
nedåt på tonskalan. I sång däremot hålles tonen
avsiktligt och med en viss ansträngning — större i
den mån man blir trött av sjungandet — uppe vid
sin bestämda höjd, tills nästa ton skall inträda,
och då övergår man till denna med ett språng och
i regeln utan all glidning. Under det att sålunda i
sång portamento icke bör eller får förekomma, är
tvärtom i tal dess frånvaro i allmänhet att betrakta
som ett fel, vartill emellertid vissa deklamatörer, i
synnerhet predikanter, icke så sällan göra sig
skyldiga. Annars förekommer ett sådant föredragssätt
endast i vissa bestämda undantagsfall, såsom vid barns
stavningsövningar (t. ex. b, a, ba; k, a, ka; ba-ka), där
det väl är uttryck för ansträngd uppmärksamhet
och betänksam eftertanke; eller såsom uttryck för
hårdnackat och väl övervägt fasthållande vid en
mening, t. ex. i ett energiskt det be-stri-der jag, där
varje stavelses oföränderlighet i fråga om tonhöjd i
förening med monotonien inom hela stavelseserien
och vanligen frånvaron av »legato» stavelserna
emellan få symbolisera åsiktens oföränderliga och 
självständiga karaktär.

6) Till sist må här nämnas en skillnad, som
icke har särskilt med tonhöjdsförhållandena att göra,
nämligen den att talet oftast icke är rytmiskt, under
det att sången ojämförligt oftast är strängt rytmiskt
reglerad i avseende på tonernas både längd och styrka
oftast även i fråga om deras läge på tonskalan, i
det nämligen sången vanligen äger periodisk melodi,
d. v. s. en rytmisk växling av musikaliska fraser,
varvid ett och samma tema återkommer antingen
något förändrat (en »variation») eller oftare
oförändrat (en »repris»). Emellertid är denna skillnad
mycket svävande, dels emedan det finnes recitativ
som sakna fixerad taktlängd, dels ock i synnerhet
emedan å andra sidan vårt tal mycket ofta är mer
eller mindre rytmiskt, t. ex. i visst slags högtidligt
föredrag, såsom av lagbud, ordspråk eller predikan,
och än mer i den liturgiska gudstjänsten samt i
högsta grad uti »bunden» stil, så kallad på grund
av det rytmiska band, den äger i sin »meter». Att
för övrigt hela denna distinktion icke kan vara annat
än mycket relativ och svävande, är tydligt redan
därav, att människan ju har en outrotlig drift att
uppfatta alla ljudföljder, även de mest enformiga
såsom t. ex. urets knäppningar, som vore de rytmiska;
detta emedan vårt medvetande lättare tillägnar sig
och behärskar dem genom att uppdela dem i
grupper.

Sedan jag sålunda klargjort, att och varför vårt
tal icke är sång, men ock att talet i och genom sin
modulation är en sångens nära frände, övergår jag
till besvarande av den viktiga frågan: vilka äro
anledningarna till att vi i vårt tal uppgiva den vid
första påseendet för oss så naturliga monotonien och
införa modulationen?

En av dessa anledningar är av rent fysisk eller
närmare bestämt fysiologisk natur, nämligen ökad
styrka hos den producerade tonen, beroende på ökat
lufttryck från lungorna. Detta ökade lufttryck vållar
naturligtvis också en något ökad spänning hos
röstbanden, som därigenom något förtunnas. Så väl det
ena som det andra måste ju leda till någon ökning
av tonhöjden, så vida vi icke genom en klok
användning av vår sinnrika struphuvudsmekanism
kompensera det ökade lufttryckets inflytande genom en
lämpligt avpassad förlängning eller avslappning av
röstbanden, åtgärder som den skolade sångaren rent
automatiskt vidtar, men som vi icke lika punktligt
iakttaga i vårt tal. Därför, liksom man vid sång
lätteligen kan genom oaktsamhet komma att antingen
stiga över det åsyftade tonläget, då man sjunger forte,
eller sjunka under detsamma, då man sjunger piano
eller än oftare vid begynnande trötthet; på samma
sätt och av samma orsak äger vårt tal en bestämd
tendens att öka eller minska tonhöjden samtidigt med
tonstyrkan, d. v. s. förbinda krescendo med stigande,
dekrescendo med fallande portamento. Härav förklaras 
den gjorda iakttagelsen, att man vid ansträngt
tal, t. ex. på större avstånd eller i en stor lokal,
har sitt normalläge förlagt två till tre tonsteg högre
på skalan än under vanliga förhållanden; detta i
förbigående anmärkt en deklamatorisk fördel för 
talaren, enär denna förskjutning av normaltonen hän
emot mitten av det disponibla tonomfånget bereder
möjlighet att modulera rösten nästan lika mycket
nedåt som uppåt, vilket möjliggör ett mera allsidigt
nyanserat föredrag. Likaså förstå vi nu, varför man
ofta sänker tonen hänemot slutet av en längre fras,
samtidigt med att utandningstrycket mattas i följd
av luftförrådets förbrukning; det sednare förhållandet
är tydligtvis grund till det förra. I frasen »han
heter Bengt Erik Vilhelm Pettersson» ligga gärna de
tre sista orden vartdera en smula lägre än det näst
föregående, så snart icke något särskilt skäl kräver
ett extra framhävande av någotdera, t. ex. Pettersson
i motsats mot Andersson. Ty i så fall växer
styrkan hos Pettersson, och därmed följer en hög ton.
Jag erinrar vidare om, huruledes parentetiska inpass,
vilka såsom vanligen mindre viktiga pläga ha en
mindre grad av uttalsstyrka (»halkas över»), också
ofta ligga lägre på tonskalan. Och för att ta blott
ännu ett exempel: jämför det dova stönandet hos en
svårt sjuk, som dock ännu är herre över sig själv,
med de gälla skrien från en, som överväldigas av
plågor, vilka tvinga honom att våldsamt utstöta den
luft, varmed han velat vederkvicka sig.

Man kan med skäl förmoda, att just den omständigheten, 
att tonstyrka och tonhöjd så lätt och
naturligt hålla jämna steg med varandra, är
huvudanledningen till den i språkens historia utpräglade
tendensen att förr eller senare utbyta en kombination
av stark med låg eller av svag med hög ton mot de
naturligare förbindelserna stark och hög, svag och
låg ton. En sådan utveckling har t. ex. ägt rum
inom de nordiska språken, i det att både isländskan,
danskan och den finländska svenskan utbytt den
förra kombinationen, som norskan och i allmänhet
svenskan i Sverge ännu äga i de flesta flerstaviga
ord, mot den sednare (t. ex. sv. fader med
sjunkande-stigande eller blott stigande tongång, men finländskt
fader med fallande tongång). Äldre, i synnerhet tyska,
vetenskapsmän ha ofta överuppskattat denna parallellism 
mellan tonstyrka och tonhöjd därhän, att man
ansett dem vara nödvändigtvis förbundna med
varandra, något som redan en ytlig bekantskap med
norska eller svenska kraftigt vederlägger. Denna
missuppfattning ligger emellertid till grund för den
högst förvillande tyska terminologien: »hochton» för
stark ton, »tiefton» för svag ton; ett uttryckssätt som
lett till att man i fråga om de tyska dialekterna i
Elsass, Schwaben och Schweiz, vilkas tonförhållanden
påminna om de norska och svenska, måst yttra sig
på följande minst sagt besynnerliga sätt: »der hochton
hat eine tiefe stimmlage, der tiefton wiederum eine
hohe».

Den andra och ojämförligt viktigaste anledningen
till vår modulation är av rent psykisk eller närmare
bestämt emotionell natur, nämligen rörelser inom
känslolivet. Vi skulle kunna kort och gott säga:
röstbandens stämning beror på sinnes-stämningen.
Dennas fluktuationer avspeglas i modulationen,
självmant och med en viss naturnödvändighet, så att det
som bekant kräves stor självbehärskning för att icke
medelst tonen röja en befintlig sinnesstämning och
fordras verklig konst för att lyckas i att låtsa en
obefintlig sådan. Den antydda naturnödvändigheten
förklaras därav, att röstbandens spänning och
avslappning äro s. k. reflexrörelser, tillkomna på samma
ofrivilliga sätt som våra grimaser, vissa åtbörder och
många andra muskelspänningar eller muskelslappningar. 
I sin största allmänhet uttryckt kan man
säga förhållandet vara det, att alla »exciterande»
(eggande, livliga och energiska) sinnesrörelser öka
muskelspänningen (sålunda även röstbandens och
därigenom tonhöjden), under det att de »deprimerande» 
(oenergiska) minska den. Eller, om vi begagna
oss av ännu en av språkets allra mest träffande
metaforer, kunna vi säga, att allt som »höjer»,
»lyfter» sinnesstämningen, vare sig i angenäm eller
oangenäm riktning, vållar stigning på tonskalan, däremot
allt, som »trycker ned» densamma, vållar sjunkande.
För ett mera i detalj utfört påvisande av detta 
allmänna förhållande finnas legiontals exempel att tillgå,
om ock på detta hittills så gott som obearbetade
område ett mycket ringa material ännu är i ljuset
framdraget och systematiskt ordnat. Och dessa
exempel kunna hämtas såväl från individens liv i det
hela, hans vanemässiga stämning (grundstämning),
som från enstaka momenter i hans liv, hans mera
tillfälliga stämningar.

I förra avseendet må blott erinras om, huruledes 
livliga och energiska personer (»sangviniker» och
»koleriker») i regeln ha både ett högre normalläge
och framför allt en rikare modulation, särskilt större
intervaller (förnämligast över normaltonen), än lugna
och missmodiga personer (»flegmatiker» och »melankoliker»). 
Eller erinrom oss, hurusom det i regeln
så livliga och för städse nya och därigenom eggande
intryck mottagliga barnet ytterst ofta använder ett
högre tonläge än som egentligen kräves av dess
redan i sig höga stämma, något som alla föräldrars
nerver icke utan vedermöda erfarit. Eller, hurusom
en person med en av abnormt utvecklad självkänsla
uppburen och lyftad grundstämning visar en
omisskännelig tendens att i tid och otid göra den väl
valda metaforen »tala ur en hög ton» till en
bokstavlig verklighet; under det att å andra sidan rädda
och kujonerade personer allmänneligen tala
jämförelsevis lågt (och svagt). Intressanta experimenter ha i
detta avseende av fransmannen Bourdon utförts med
skolynglingar av olika naturell. Och vad som gäller
om individer, gäller naturligtvis i stort sett även om
hela nationer. Också märker man lätt, att den i
regeln så livlige fransmannen, om vilken träffande
yttrats, att han »fast immer erregt ist», har ett
genomsnittligt vida högre tonläge än germaner i
allmänhet och särskilt den lugne och behärskade
engelsmannen. En liknande skillnad iakttages inom Sverge
mellan t. ex. en värmlänning och en gottlänning.

Vad åter beträffar de mera tillfälliga och
växlande stämningarna, så märka vi först och främst,
att man vanligen i någon mån ändrar tonläget, så
snart man övergår till något nytt (kapitel, paragraf,
ja ofta även mening). Särskilt påfallande är detta
vid hastigt ombyte av samtalsämne (t. ex. »apropå,
mitt herrskap, har ni hört» o. s. v.). Oftast höjer
man härvid tonen, emedan det nya ju åtminstone
har »nyhetens behag» och därför eggar intresset
eller åtminstone har anspråk på att göra det. Ett mer
eller mindre livligt intresse är ju ock motivet till de
flesta frågor, och vi finna även, att frågan i regeln
leder till en tonhöjning, som oftast når sin spets, då
det företrädesvis intresse eller nyfikenhet väckande
omnämnes, eller ock, i fall intet särskilt är att
poängtera, vid frasens slut. Så t. ex. kan i frasen
»kommer du i morgon?» den abnorma höjningen förläggas 
på första, andra eller fjärde ordet eller ock vara
fördelad över hela meningen, alltefter olika nyanser
i frågans innebörd. Överhuvud ger en stigande
tonföljd åt uttrycket en avvaktande och oavslutad
karaktär, en sjunkande däremot åt detsamma en avgörande
och avslutande. Monotonien åter antyder ett envist
fasthållande av den en gång intagna ståndpunkten.
Jämför t. ex. ett stigande ja? med ett sjunkande ja!
och ett monotont ja. Och denna karaktär markeras
alltmer, ju större stigningen eller sjunkandet är.

Enligt tysken Merkels observationer, med vilka
mina egna i det väsentliga överensstämma, stiger
man vid en fråga sällan mindre än en ters eller mer
än en oktav. Inom detta rymliga område kan man
märka följande olika förknippningar av sinnesstämning 
och intervall. En från varje affekt fri fråga
stiger normalt en ters eller kvart (i mitt tal knappast
annat än det sednare). En eftertrycklig fråga fordrar
en kvint. Genom en sext uttrycker frågan en
förundrad ängslan (hos mig väsentligen blott
överraskning). Genom septiman blir den tvivlande, ja
inkvisitorisk (hos mig tvivlande med en stark bismak
av ogillande). Jämför t. ex. »går du?» eller »ja?»,
uttalade på vartdera av alla dessa olika sätt.

Att septiman anger en så betydligt olika stämning
mot de andra intervallerna; att den så att säga väcker
»blandade känslor», tro + tvivel, förmodan om ett
förhållandes existens + en mer eller mindre stark
förhoppning om, att det icke existerar: detta beror
på att den i förhållande till grundtonen (intervallens
lägre liggande utgångspunkt) är dissonantisk, d. v. s.
att bådas luftvibrationer icke harmoniera, utan
ömsevis förstärka och försvaga varandra, vilket ger det
hela en »svävande» och orolig karaktär. Liksom alla
andra dissonanser (t. ex. sekund, efter forntida uppfattning 
även liten ters) ägnar sig därför denna tonföljd till
uttryck för stridiga känslor, under det att de på motsatt
sätt beskaffade konsonanserna lämpa sig för och äro en
naturlig produkt av något harmoniskt, om ock livligt,
sinnestillstånd. Då nu de s. k. moll-tonarterna äro, i
motsats till dur-tonarterna, väsentligen byggda på
dissonantiska eller åtminstone på dem närstående 
konsonantiska tonföljder (särskilt lilla tersen), så är
naturligt, att varje mollartad modulation ägnar sig för och
förbinder sig med disharmoniska känslor. Också
talar (och sjunger) ju, såsom bekant, särskilt den så
invecklat sammansatta känslan »vemodet» i moll.
De durartade modulationerna åter äro förbundna med
harmoniska känslor.

Lämna vi nu frågans, ovisshetens och tvivlets
område, så skola vi likväl lätt finna många andra
psykiska anledningar till tonhöjning, såsom vrede,
glädje, ängslan, (lindrigare) rädsla m. m. Kombineras
flera av dessa känslor med varandra, så uppnås
naturligtvis en extraordinär tonhöjd. Så t. ex. vid de
bekanta flickskrik, som i koncentrerad form uttrycka,
att ett fenomen är visserligen rysligt, men icke förty
högst intressant; kort sagt »rysligt intressant», som
termen lyder. Det extra höga läget beror här icke
blott på den fysiska beskaffenheten, de korta
röstbanden, hos nämnda ålder och kön, utan även på
ifrågavarande individers bekanta psykiska läggning;
en förening av högt uppdriven skygghet och minst
lika högt uppdriven nyfikenhet.

Å andra sidan sjunker man till eller under
normaltonen vid sådana sinnesrörelser som häpnad,
under det att däremot glad förvåning vållar stigning;
vid vördnadsfull beundran, under det att entusiasm
kräver högt läge; vid skräck och fasa, som ju ha en
förlamande karaktär, men icke vid ängslan och
lindrig rädsla (se ovan); vid ovilja och missnöje —
därför heter det ock med rätta »Ett dovt knot hördes»
o. d. — men icke vid de mera aktiva känslorna
vrede och hat; vid misstänksamhet och misstro, men
icke vid en ironisk sinnesstämning, emedan denna
innebär känsla av överlägsenhet; vid vedervilja och
avsky, men icke vid det överlägsna föraktet; vid
allvar och högtidlighet, emedan man då känner sig stå
inför något stort eller sublimt, som väcker känsla av
egen ringhet; vid sorg — det heter ock riktigt »en dov 
klagan» — m. m. Såsom belysande exempel må
särskilt erinras om det alltefter omständigheterna
olika uttalet av våra i fråga om betydelseinnehållet
så föga preciserade interjektioner, som ofta just
ingenting annat betyda än vad den tillfälliga modulationen
i dem inlägger. Sucken håhåjaja måste nödvändigtvis 
uttalas sjunkande, om det skall kunna bli tal om
suckande. Såsom svar på en fråga rörande någons
befinnande betyder ett sjunkande å-ja ungefär »det
är tämligen dåligt», under det att ett stigande å-ja
säger »det är ganska tillfredsställande». Det
gemensamma för båda uttrycken är det objektiva
konstaterandet av en viss, om också icke gyllene,
medelmåtta, under det att olikheten består i den rent
subjektiva uppskattningen av dennas värde, en
uppskattning, som tillkännages medelst modulationen.

Emellertid ha alla våra känslor en sådan
nyansrikedom och gå på så mångfaldigt sätt genom
omärkliga gradationer över i varandra, att ovan givna
korta redogörelse för de vanligaste känslornas
inflytande på tonhöjden icke kan göra anspråk på och
icke får anses ha lämnat mer än på sin höjd de
ungefärliga konturerna av våra tendenser i detta avseende.

En tredje anledning till modulation är av konstnärlig 
eller närmare bestämt retorisk-stilistisk natur.
Emedan man märkt, att den glade, ängslige o. s. v.
ofrivilligt höjer tonen i samma mån som humöret
stiger, men däremot den sorgsne, hotfulle o. s. v.
gör motsatsen, så förfar man medvetet på samma
sätt för att tillkännage befintligheten av eller väcka
illusion om tillvaron av glädje eller sorg o. s. v.
Detta konstgrepp praktiseras naturligtvis förnämligast
av deklamatören och skådespelaren, men mer eller
mindre lyckade försök i samma väg träffa vi
dagligdags i vårt vanliga tal. Exempel torde vara
överflödigt att anföra. Vi veta nog alla med oss, att vi
äro en smula skådespelare, icke blott på de bräder
som föreställa världen, utan även i världen.

Den rikedom, som tillföres språket genom de på
känslostämningarna och dessas konstnärliga
efterapning beroende modulationerna, är av oöverskådlig
vikt för språkets betydelseinnehåll. Om man medger,
att en subjektiv färgläggning av ett ord innebär i
någon mån en förskjutning av dess normala betydelse,
så kan man säga, att varje språkform har lika många
betydelsenyanser, som den är mäktig av modulationer,
vilket vill säga oändligt många. Dock ställer sig
denna abstrakta oändlighet i praktiken ganska olika
för olika slags ord. Ett sådant som bord eller häst
har man just icke ofta anledning att subjektivt
färglägga. Vida rikare möjligheter uppvisa redan sådana
som stock och sten, än mer svin, oxe, åsna, lamm och
duva på grund av den överförda bemärkelse, i vilken
de ofta tagas. I den mån en språkform är ägnad
att utgöra underlag för olika känslostämningars
uttryckande ökas dess faktiska modulationsmöjligheter
och vidgas avståndet mellan dess betydelsenyanser.
På huru otaligt många sätt har icke min älskade 
uttalats, och vad har det icke allt haft för olika
innebörd vid dessa olika tillfällen! Ett kärvt och
monotont (jag) gratulerar betyder ju nästan motsatsen till
ett som uttalas hurtigt och med tonstigning ända till
och med näst sista stavelsen. Och känslornas
alldeles särskilda uttrycksmedel, de »impulsiva»
interjektionerna kunna ju, såsom jag redan framhållit,
uttrycka de mest olikartade känslor; så t. ex. ett a! 
eller hm!, vartdera tack vare sina otaliga olika
modulationer. Det ligger icke heller någon synnerlig
överdrift i det någon gång av en utlänning fällda
påståendet, att det svenska ordet jaså kan betyda vad
som helst; men detta beror förnämligast på dess
förmåga att antaga de mest skiftande modulationer.

Det kraftigaste beviset på modulationens enorma
vikt för ordens betydelseinnehåll ha vi i det
faktum, att, då stundom en skarp motsats föreligger
mellan ett uttrycks vanliga betydelse och dess
tillfälliga modulation, man alltid litar på den senare,
och uttrycket nödgas för tillfället skifta betydelse; t.
ex. »din gamla bov!» eller »din kanalje!» med
vänskapsfull och glättig modulation, »häxa!» med en
förtjust dito, »just ett älskligt beteende!» eller »det
är snyggt» med en försmädlig o. s. v. Det stilistiska
medel, som kallas ironi, baserar sig till stor del härpå.
Ironi, sådan den mest gängse uppfattningen bestämmer
den: ’det att säga motsatsen till vad man menar’,
existerar knappast annat än på papperet, för ögat, i
det ofullkomliga språk, som kallas skrift. I talet
består ironien vanligen just i att säga vad man
menar, men detta väsentligen blott medelst
modulationens hjälp, under det att man, i vad på 
språkljudens kvalitet ankommer, förnekar sin mening —
skenbart.

Man kan alltså med fullaste skäl säga, att
tonskiftningarna äro, om också icke språkets allra
viktigaste faktor — ty den kan ju verkligen i nödfall
undvaras, såsom fallet är vid viskning — så dock
dess inflytelserikaste och i alla händelser en av de
allra viktigaste. Och dock är den hittills så oändligt
litet undersökt. Det är en av den framtida
vetenskapens största och tacksammaste uppgifter att i detalj
utreda dels den specifika betydelsen av varje faktiskt
förekommande modulation, dels huru den kan ha
denna sin betydelse; sålunda att för alla speciella
fall lämna en utredning, motsvarande den som ovan
givits rörande septimaintervallen i en fråga.

För det fjärde och sista kan äntligen modulationens 
anledning vara av rent grammatisk natur,
d. v. s. man tillägger ett fonem på grund av hävd
en viss tongång, den som fonemet äger vid ett fullt
neutralt uttal, t. ex. såsom uppslagsord i ett lexikon.
Denna »lexikaliska ton» beror sålunda visserligen i
första hand på vana, är fonemets vanliga modulation
i motsats mot dess många tillfälliga, men måste
tänkas ytterst och ursprungligen bero på de redan
behandlade, reellt motiverade, orsakerna; främst väl på
de psykiska, därnäst på de fysiologiska, men till sist
också på att det ena fonemet analogiskt ombildats
efter ett annat. Belysande exempel från nutida
språkliv saknas icke.

Ta vi t. ex. orden pappa och mamma, så uppvisa de
enligt flertalet svenskars uttal, lexikaliskt sett, i
likhet med våra allra flesta tvåstaviga ord på -a en
först något sjunkande, men sedan (mer eller mindre)
stigande modulation. Däremot vid ett utbrott av glad
förvåning få de vanligen en från betydlig höjd
oavbrutet sjunkande modulation (pappa, mamma!). På
ungefär samma sätt kan t. ex. ett stigande prata förändras
till ett sjunkande, då det användes såsom en med
föraktfull överlägsenhet utdelad snäsa med den ironiska
betydelsen ’prata inte (sådan strunt)!’. Man kan nu lätt
tänka sig, att dylika mera tillfälliga modulationer så
småningom bli vanemässiga och knutna vid en viss 
betydelsekategori (d. v. s. en grupp av betydelsenyanser 
med en viss abstrakt likhet), t. ex. tilltals- och
uppmaningsmeningen eller dessas specialfall vokativen
och imperativen, d. v. s. substantivets tilltals- och
verbets uppmaningsform. Denna ståndpunkt intaga
vissa svenska dialekter. Degerforsmålet i Norrland
har t. ex. i nominativen ett stigande Anna, men i
vokativen — således vid alla utrop (icke blott de
av glad förvåning), allt ropande och överhuvud vid
tilltal — ett sjunkande Anna, med en viss moderat
normalintervall, åstadkommen genom en sorts kompromiss 
mellan många modulationsnyanser, kort sagt
en ur den variabla känslotonen abstraherad
grammatisk ton, den för kasus vokativus specifika. En
liknande motsättning har man i det ävenledes
norrländska Burträskmålet mellan t. ex. infinitiven gapa 
och imperativ gapa. En fullständig parallell till dessa
företeelser ha vi i det forngrekiska förhållandet
mellan nom. patḗr och vok. páter, där enligt de klassiska
grammatikerna accenten utmärker platsen för det
högsta tonläget i ordet. Vi finna således, att den
höga tonen på slutstavelsen av vårt med det grekiska
patḗr identiska fader efter all sannolikhet är
urgammal. Fråga vi åter efter dess orsak, så synes det
naturligast att antaga, att den framkallats av eller
åtminstone står i sammanhang med det starka
eftertryck, som bevisligen — enligt vad den s. k.
vernerska lagen ger vid handen — en gång tillkom ordets
slutstavelse. Efter fader och det därmed likställda
moder ha sedan broder och syster analogiskt ombildat
sin modulation. Dessa få exempel må för tillfället
få vara nog för att antyda den väg, på vilken enligt min
mening framtida undersökningar ha att lösa hithörande
viktiga frågor.


*



Namnet Oskar.

Bland våra förnamn är det icke många, vilkas
ursprung och historia ligga i allt väsentligt fullt
klara för den nutida vetenskapen. Ett av dessa är
emellertid Oskar. Detta beror huvudsakligen på att
namnet är av så ungt datum. Visserligen är det,
såsom vi i det följande skola se, på sätt och vis
urgammalt, men det har i tusen år varit dött och väl
begravet för att först för hundra år sedan vakna upp
till nytt och rikt liv. Att det icke är gammalt här
i Sverge, kan man lätt komma att misstänka, då
man iakttar, att bland alla våra Anderssöner,
Petterssöner, Nilssöner, Larssöner o. s. v. endast mycket
sällan någon Oskarsson uppträder, liksom
kvinnonamnet Oskara eller Oskaria ännu är mycket sällsynt i
jämförelse med de på samma sätt av mansnamn
bildade Fredrik-a, Johan-na eller Emil–ia, Viktor-ia o. s. v.
i mängd. Men så fanns det inte heller i vårt land
någon Oskar på den tid, då massor av Andersar,
Pettrar, Nilsar o. d. födde söner och döttrar, som i
sitt för- eller tillnamn bar släktens gamla kära namn
vidare.

I svenska almanackan insattes Oskar år 1812
och förlädes till den 1 dec., som förut hette Eligius 
efter ett franskt helgon från 600-talet. Namnbytet
skedde för att hedra den nyvalde tronföljaren Karl
Johans son, arvprinsen, sedermera konung Oskar I.
Även från språkvetenskaplig synpunkt bär denne
icke sin siffra förgäves, ty så vitt man vet, är han
den förste i nyare tid, som burit detta namn. Han
föddes 1799, vadan namnet sålunda i den
civiliserade världen nyss fyllt hundra år. Sedan dess har
det hunnit bliva så spritt, att redan för över tjugu
år sedan en då (1888) företagen beräkning utvisade,
det inom den s. k. herrskapsklassen namnet bars av
13 på 1,000, d. v. s. var 77:de person av mankön.
Detta beror nog förnämligast på den stora folkgunst,
varåt redan namnets förste bärare hade att glädja sig.
Och även dess — visserligen mindre betydande —
spridning i den övriga världen är utan tvivel vida
övervägande att tillskriva den uppmärksamhet, Oskar I
och än mer Oskar II väckt inom det allmänna
kulturlivet. Oskar är därför numera ett väsentligen
svenskt namn, d. v. s. ett företrädesvis i Sverge
förekommande och därifrån sig vidare spridande, och i
likhet med det svenskaste av alla svenska namn,
Gustav, har det för sin internationella utbredning
nästan uteslutande att tacka det sätt, på vilket ett
par av våra kungar uppburit detsamma. Dock är
det naturligtvis troligt, att en och annan Oskar
erhållit sitt namn utan kunglig förmedling, d. v. s. just
så som Oskar I själv fick det.

Härmed förhöll det sig på följande sätt. År 1765
hade skotten Macpherson utgivit en på grundval av
gamla folkvisor hopgjord framställning av sägnerna
om de forntida keltiska hjältarna Fingal, hans son
Ossian och sonsonen Oskar. Denna bok, av
författaren kallad »Ossians sånger», väckte ett
utomordentligt uppseende i hela den bildade världen och vann
hänförda beundrare. Enligt vad Napoleon I själv i
sina memoarer uppger, höll han just på att med
intresse läsa boken (i italiensk översättning), då han
anmodades att stå fadder åt general Bernadottes och
hans makas, den blivande drottning Desiderias,
nyfödde son. I sin egenskap av guffar valde han då
åt barnet namnet Oskar, som han under sin läsning
fäst sig vid.

Detta hjältenamn hade Macpherson, som sagt,
hämtat ur gamla keltiska sånger. Men det kan icke
ur keltiskt språk förklaras, utan ordet måste vara
lånat, antingen från det fornengelska Osgar eller
kanske snarare, såsom den framstående kännaren av
den keltiska forntiden språkforskaren Zimmer antar,
från detta namns fornnordiska motsvarighet Asgeir,
som på goda grunder kan antagas ha över hela
Norden haft den i fornsvenska källor någon gång
anträffade biformen Asgar, ur vilken det keltiska
namnet otvunget kan härledas. Lånet skulle ha ägt rum
på 800-talet, då massor av vikingar härjade på Irland
och där upprättade egna riken under blodiga strider,
vilka enligt Zimmers mening återspeglas just i de
på denna tid tillkomna Ossianssångerna.

Vare sig nu irerna fått ordet från fornengelskan
eller fornnordiskan, så är det i alla händelser ett
urgammalt germanskt namn, som var i bruk redan
under folkvandringstiden och som det tycks hos alla
germanska stammar. Hos de ursprungligen tyska
västfrankerna, som då redan bodde i norra Frankrike,
hade det den ålderdomliga formen Ans(i)gar, som
ännu bevarat ett i det fornengelska Osgar och det
fornnordiska Asgeir förlorat n, på samma sätt som
det tyska gans i förhållande till sina engelska och
nordiska motsvarigheter goose (förr gos) och gås (förr
gas). År 801, således nästan jämt tusen år före sin
namne Oskar I, föddes i Picardie ett västfrankiskt
gossebarn, som fick namnet Ansgar, vilket, sedan
gossen blivit munk, latiniserades till Ansgarius. Det
var Nordens apostel. År 859, således tusen år före
Oskar I:s död, fulländade och invigde han i Bremen
Peterskyrkan, där han begrovs 865, jämt 900 år
innan Macpherson gjorde namnformen Oskar
världsbekant. Vår almanacka har hans namn knutet vid
den 4 februari (dagen efter hans död), hittills under
formen Ansgarius, som nu utbytts mot Ansgar.

Vi komma nu till den i mångens ögon kanske
intressantaste frågan: vad betyder detta namn? Svar
i mängd ha härå lämnats i de icke få, men i regeln
ytterst underhaltiga dopnamnsförklaringar, både
in- och utländska, varigenom tid efter annan allehanda
dilettanter tillmötesgå den olärdes önskan att få veta,
om han bär ett namn av god innebörd. Det tjänar
ingenting till att närmare mönstra dessa samt och
synnerligen förfelade tydningar. Vare det nog sagt,
att Oskar varken betyder »glädjegivare» eller
»oxvaktare», varken »bergssonen» eller »kyrkogångaren»,
varken »den ryktbare» eller »den gudomlige»; lika
litet »tapper, oförskräckt, den djärve, den glättige,
den spjutbeväpnade, den rustade krigaren,
förbundsspjut», ja, icke ens »Guds lans», ehuru denna
tydning icke är långt avlägsen från dem bland de
hittills framställda, vilka komma sanningen närmast,
nämligen »gudsspjut» eller »asaspjut». Att dessa
på sätt och vis träffat det rätta, visar den
granskning av namnets beståndsdelar, till vilken jag nu
övergår.

Ordet, som vid början av vår tideräkning måste
ha hetat Ansigaisas, är liksom de allra flesta
forngermanska namn sammansatt av två enkla ord. Det
förra av dessa, ansi-, är den bekanta benämningen
på vissa hedniska gudomligheter: asarna, som vi nu
pläga kalla dem. Våra hedniska förfäder talade om
en as, men flera äser, liksom vi ännu säga en stad, 
men flera städer. I England hette ordet os, hos
folkvandringstidens goter ans. Om det funnes i den
nuvarande svenskan skulle det heta ås, liksom det forna
gas nu lyder gås. Men det är för längesedan utdött
såsom självständigt ord. Däremot finnes det kvar
som första led dels i åtskilliga namn, om vilka jag
skall tala i det följande, dels ock i det ursprungligen 
sammansatta ordet åska, äldst asäkia, d. v. s.
den åkning (äkia), som företogs av den starkaste
bland asarna (Tor), och som frambragte det ävenledes 
efter honom benämnda tordönet. Det är väl
ock i regeln denne, den populäraste av asarna, som
åsyftas, då gudabenämningen as uppträder som led i
personnamn.

Det har i alla tider och så gott som hos alla
folk funnits föräldrar, som hyst en lätt förklarlig 
benägenhet att ställa barnet i ett sorts gudsförhållande
genom att låta redan barnets namn bära vittnesbörd
om Gud. Vi erinra blott om sådana fall som det hebreiska
Emanuel (Gud med oss), det feniciska Hannibal (Guds
nåd), det arabiska Abdallah (Guds tjänare), det
grekiska Teodor (Guds gåva), det latinska Amadeus (älska
Gud), det tyska Gottfrid, det nordiska Gudmund.
På samma sätt läto forntidens germaner ordet ans,
os, as ymnigt ingå i sina namn. Från kontinentens
germaner stamma, såsom jag redan utrett, de på
Ans-, t. ex. Ans(h)elm; från Englands de på Os-,
t. ex. Osvald och Osborne. I fråga om Ossian, vilket
namn liksom Oskar vi hämtat från Macpherson,
råder samma ovisshet om det håll, varifrån kelterna
lånat detsamma. Ty liksom sonen Oskar bär fadern
Ossian ett germanskt namn, antingen nu detta är
det fornengelska Oswine eller, såsom Zimmer antar,
ett vikinganamn Asvin, som dock icke i fornnordiska
källor, åtminstone ännu, anträffats. Annars äger vår
forntid en mängd hithörande namn, börjande på As-.
Av dessa kvarleva emellertid i svenskan endast det
sällsynta Asmund och de från isländskan i detta
århundrade upptagna Astrid och Aslög. Andra kunna
ännu spåras i ortnamn, som uppkallats efter sina
ägare. Så t. ex. Asgut, Askel och Asmod i de
skånska Asgustorp, Askelstorp och Asmoarp; Asle i det
västgötska Assleröd och det östgötska Åseltorp; Asfast
i det uppländska Åsvasta. Stundom har man dock
uti senare tid i dylika ortnamn ersatt det utdöda
personnamnet med ett snarlikt bland de ännu brukliga,
såsom t. ex. då Asbrandstorp och Asgutstorp i 
Västergötland nu heta Abrahamstorp och Algutstorp, likaså
Asgutsrum på Öland nu Algutsrum.

Emellertid ägde As- redan i den äldsta svenskan
och danskan (men icke i norskan och isländskan)
en biform Äs-, som mera överensstämde med den
dåtida flertalsformen äser, vilken jag redan omnämnt,
och som ännu träffas i de uppländska namnen Estuna
och Edsbro (förr Äsabro). Denna biform ingår i de
ännu brukliga personnamnen Eskil (i vissa trakter
Eschel, varav släktnamnet Eschelsson), Esbjörn (det
norska Asbjörn, varav Asbjörnsen) och Estrid (=
Astrid). Andra dylika kunna blott spåras i ortnamn,
t. ex. det västgötska Elsebo, som förr skrevs
Äsildeboda, men där den döda Eshild med tiden fått vika
för den levande Elsa.

Den andra halvan av Oskarsnamnet utgöres av
ordet gaisas, som redan grekiska författare omtala
såsom en benämning på forngermanernas spjut. I
denna urgamla form träffa vi ock ordet som
beståndsdel i namnen på ett par av folkvandringstidens
ryktbaraste krigarhövdingar: Radagais och den vandaliske
konungen Geisarik, vars plundringar skapat ordet
vandalism. Hos andra germanska stammar antog
emellertid ordet snart andra former, däri s övergick
till r, under det att s bibehölls i det närbesläktade
ordet gaisalas eller gisalas, som betyder ’vass käpp’
och nu heter gissel. Sålunda uppträder gaisas i
isländskan såsom geirr, ett ord som vi känna till från
sagor om hjältar, som i dödsstunden läto märka sig
med geirsodd, d. v. s. spjutsudd. I svenskan blev
det till ger, som sednare sammansättningsled även
till -gar eller bara -ar. Formen ger är visserligen nu
utdöd som självständigt ord, men uppträder i flera
namn, till vilka jag återkommer, och ligger troligen
till grund för fisknamnet gers, som sålunda syftar på
de vassa fenorna. Den stympade formen -ar ha vi
t. ex. i ordet navare, som våra finska grannar lånade
från oss, medan det ännu hade den fylliga formen
nabagairar (finskt napakaira). I Tyskland och
Nederländerna blev ordets form ger, som vi ha t. ex. 
namnen Gerhard (förkortat Gert), Gertrud, Rutger (eller
Roger), samt det till släktnamn övergångna Gernandt.
Av detta ger ’spjut’ bildades ett nederländskt gere,
numera geer ’kil, sned (åker)lapp’, som givit oss
ättnamnet De Geer (av godset Geer i Belgien). Däremot 
blev gar ordets form i England, därifrån vi fått
namnet Edgar, hos västfrankerna, såsom synes av
Ansgar, och hos langobarderna i Italien, vilkas
ryktbaraste hithörande namn är Garibaldi.

Vi ha nu redan sett många exempel på att det
urgamla ordet för spjut användes i namn. Detta
berodde på de gamla germanernas förkärlek för att
i barnets namn lämna någon antydan om den
blivande krigaren (eller sköldmön); ty att barnet skulle
bli en duktig sådan, var på den tiden alla goda
föräldrars glada förhoppning. Därför vimlar det av
vapen och dånar av vapenbrak i den forna
namnvärlden. Gustav eller Gösta (av Götstaf) är ’götisk lans’,
Hildebrand är ’stridsklinga’, Hjalmar och Vilhelm
höra båda till hjälm, o. s. v. Bland dessa krigiska
namn voro de, som innehöllo ordet ger, gar, geirr,
synnerligen talrika och vanliga. Detta icke minst
här i Norden. Här som annorstädes användes ordet
både som första och andra sammansättningsled. På
den förra användningen ha vi nu intet annat
inhemskt exempel kvar än det redan mycket sällsynta
Germund, men spår av andra dylika ha vi i ortnamn,
t. ex. Gerlak och Gertorn i de nu mycket förvrängda
Jeriksmålen i Östergötland och Gettrabo i Småland.
Något av namnen på Ger-, förkortat till Gere, har
givit upphov till Järnäs i Ångermanland och Giresta 
i Västmanland. Vanligare är ordet såsom sista
beståndsdel i våra nutida namn. Hit höra t. ex. Holger 
(förr Holmger) och Torger, som oftare uppträder i
de redan i forntiden starkt stympade formerna Tore 
och Ture. Hit hör ock Sigge, som förlorat sitt
slutande r på samma sätt som de nyss nämnda Tore
och Ture samt en tredje, från Ibsens härliga dikt
»Terje Viken» bekant norsk biform till Torger.

Även ordet gissel, som, enligt vad jag i det
föregående (sid. 48) visat, är en nära släkting till ger
’spjut’, användes i sin ursprungliga betydelse ’pik’
ofta i personnamn. Hit hör det tyska Gisela och de
fornnordiska Gisle och Gismund, som nu endast
uppträda i ortnamn och ett par familjenamn: det förra t. ex.
uti Gissletorp, Gisslorp, Gisselö och Gistad i
Östergötland, Gisslarp i Västergötland, Gisselås i Jämtland
samt familjenamnen Gislesson och Gisselsson; det sednare
uti Gismesta i Östergötland, Jäsmesta i Uppland och
Gismabo i Småland. Som sednare led av namn fick
ordet redan i fornnordisk tid formen -gils eller bara
-ils, former som vi ha i Torgils och Adils. Det förra
sammandrogs i vissa trakter till Troels (som namnet
ännu heter i Danmark) och vidare till Truls. Av
detta Troels har släktnamnet Troilius med dess avarter 
Troil och Troili uppkommit.

Sedan jag nu sålunda redogjort för beståndsdelarna 
i namnet Oskar, återkommer jag till frågan:
vad betyder namnet, d. v. s. vad har namnet haft
för betydelse, då det först började utdelas? Ty att
det nu ingenting annat betyder än vissa ganska
olikartade personer av mankön, det är ju tydligt. Men
har det icke en gång i tiden betytt »asaspjut»?
Härpå kan man svara både ja och nej. Det må
nämligen gärna få sägas betyda detta, blott man icke
däri inlägger, att det betyder »asarnas spjut» eller
en »asaguds spjut» eller överhuvud någonting som
innebär, att dessa båda delar stå i ett begreppsmässigt 
förhållande till varandra. En dylik tydning vore
lika orimlig, som om man påstode, att Sjögren och
Bergqvist betyda eller ens någonsin betytt en ’gren
i en sjö’ eller ’en kvist på ett berg’ eller något
dylikt. När en Andersson i våra dagar utbyter detta
namn mot t. ex. Sjögren, så gör han just detta
val ofta av anledningar, som vi ej kunna upptäcka;
men ofta kunna vi dock gissa ut, att det skett,
exempelvis emedan han var född i Svärdsjö och
hjälpts fram i världen av kyrkoherden Strömgren.
Av precis samma skäl har kanske hans kusin
Pettersson efter Svärdsjö och Strömgren antagit namnet
Svärdström. Likasom alltså dessa ynglingar velat i
och genom sitt nya namn antyda sina känslor
gentemot sin hembygd och sin ädle välgörare, på samma
sätt och av samma bevekelsegrunder skapade våra
förfäder en gång sina tvåledade namn. De föräldrar,
som först bragte namnet Ansigaisas till användning,
ville sålunda, efter allt vad vi kunna förstå, därmed
antyda sina sympatier för asagudarna, särskilt Tor,
och för krigiska idrotter samt väl ock sina förhoppningar, 
att barnet vid de sednares utövande skulle få
åtnjuta de förras bevågenhet.

Men detta betraktelsesätt vid namngivningen
gällde naturligtvis endast i namnets så att säga
barndom, då man ännu hade beståndsdelarnas betydelse
klar för sig och icke i följd av dagligt bruk och
nötning upphört att tänka därpå, liksom vi nu göra
med sådana namn som Svinhufvud, Uggla, Drake m. m.
Snart nog fick en gosse Ansgars-namnet endast och
allenast därför, att man på så sätt ville uppkalla
en kär anförvant eller vän, som burit detta namn
eller åtminstone burit en av dess båda delar uti
sitt namn. Man kunde ock samtidigt uppkalla två
personer, så att lilla Oskar t. ex. fick påminna om
bröderna Osvald och Edgar, alldeles som i våra
dagar ett gossebarn Idolf fått sitt spritt nya namn efter
mamma Ida och pappa Adolf (se s. 3).


Nysvenska stilblommor med gamla anor.

Det fornnordiska skaldespråket äger bland sina
stilistiska egendomligheter särskilt en, som
förvärvat detsamma ett ganska allmänt rykte för att
vara »konstigt», nämligen dess rikliga användning
av s. k. kenningar. Med en kenning menade de gamla
islänningarna en (av två eller flera ord) sammansatt
omskrivning av en saks vanliga benämning. Så t. ex.
är snabblöpare en kenning för häst, under det att
springare är vad islänningen kallade ett »heiti», ett
enkelt synonym. För all poesi torde användandet
av dessa båda slags omskrivningar vara mer eller
inindre kännetecknande, enär ju en av poesiens
stilistiska huvuduppgifter är att undvika nötta och i
all synnerhet utslitna uttryck. Men ingenstädes ha
de jämförelsevis tungrodda kenningarna favoriserats i
den grad som i den medeltida isländska poesien,
vars idkare såsom bekant drevo fabrikation av
kenningar som en ren sport. Men så lyckades de också
slå världsrekordet, åtminstone tills dato.

Vi kunna inom den stora massan av forntidens
kenningar urskilja tvenne huvudgrupper. Den mindre
intressanta liksom också vida mindre talrika gruppen
utgöres av de beskrivande (antonomastiska), som
känneteckna sitt föremål från synpunkten av någon dess
karakteristiska egenskap eller verksamhet o. d., kort
sagt dess egen beskaffenhet, t. ex. då konungen
benämnes folkhärskaren, landsväktaren, härordnaren,
rikedomsgivaren m. m. Långt originellare äro de
oräkneliga bildliga (metonymisk-metaforiska) kenningarna,
som känneteckna saken liknelsevis. Detta sker på
så sätt, att den sednare delen av det sammansatta
uttrycket anger något, varmed saken i fråga låter sig
från någon synpunkt jämföra, under det att däremot
den förra delen av uttrycket fastslår dettas bildliga
karaktär genom att ange något, som står i nära
direkt sammanhang med saken själv. Så t. ex. då
striden kallas svärdtinget, d. v. s. ett möte där liksom
på det vanliga tinget vederparter talas vid, men icke
med skarpa tungor, utan med svärd; alltså samma
jämförelse mellan vapenskifte och ordväxling som vi
i motsatt riktning företaga, då vi nu för tiden tala
om att munhuggas. Likaså inse vi lätt det poetiskt
befogade i de gamla kenningar, som nämna ögat
pannblixten, pannsolen eller pannmånen i kraft av dess
förmåga att slunga ett »ljungande» ögonkast, sända
en »strålande» blick eller stilla glänsa med beslöjat
skimmer. Däremot är synäpplet osmakligt för den
moderna människan. Att hjässan kallas hårfjället
finna vi rätt lyckat, men hårbenehimmeln väl oblandat
parodisk. Övervägande komiska förefalla oss väl även
de dock rätt fyndiga påhitten att kalla huvudskålen
för hjärnklevarna eller tonsurbacken. Men trots bristen
på poesi i vår mening kunna vi knappast låta bli
att på visst sätt beundra sådana språkligt-ekvilibristiska 
konststycken som t. ex. följande beskrivning på,
hur man i den gamla goda tiden tog sig en
bottenbägare: »vinfarkosten (d. v. s. bägaren) stötte mot
gomskären (tänderna), honungsböljan (mjödet) brusade
in i sinnesskeppet (bröstet)».

Ha vi i vårt nutida språk några motsvarigheter
till dessa ofta såsom rena besynnerligheter framhållna
kenningar? Ja, otaliga. Att dylika konstgrepp
utmärka varje, sålunda även vår tids poetiska stil, har
redan ovan påpekats. Jag inskränker mig därför till
att blott erinra om, huruledes i högstämd stil, vare
sig bunden eller obunden, det vimlar av kenningar,
dels bildligt jämförande sådana som druvans blod
(vinet), dagens fackla (solen), kvinnans säd (människan),
ånghästen (lokomotivet), öknens skepp (kamelen) o. d.;
dels beskrivande sådana som Adams barn (människosläktet), 
de tusen sjöars land m. m. Särskilt ofta träffa
vi naturligtvis mer eller mindre direkta motsvarigheter 
till de gamla kenningarna hos författare, som
imitera fornstilen. När t. ex. Tegnér kallar svärdet
för blixtens broder, så erinrar detta osökt om det
fornisländska stridsblixten. När samme författare (i
Jätten) betecknar pilarna såsom bågens svalor, har
han ojämförligt förbättrat det gamla uttrycket
bågsträngens gäss.

På grund av den gamla sanningen, att från det
sublima till det löjliga är det blott ett tuppfjät, ha
vi all anledning att, då vi vända oss från poesien
till vardagslivets prosa, söka kenningarna
förnämligast inom skämtets råmärken. Där finna vi dem
ock. Först och främst i form av skämtsamma
öknamn av så väl beskrivande som bildligt jämförande art.
Till den förra typen höra pillertrillare (farmaceut),
bläcksuddare (litteratör), tullsnok, positivhalare,
trappsopare, krabbsaltare, kronvrak (kasserad beväring) och
den finländska vitsen nötknäppare (slaktare), de från
vitt skilda synpunkter utgående måleriska bodbetjäntnamnen 
kryddkrafsare, sillstrypare och lådhuggare, den
nymodiga och väl av elegiskt stämda matmödrar
uppfunna pig-beskrivningen glaskrossare, m. m. Till
den andra typen höra köksbjörnen och landkrabban,
panelhönsen och kelgrisarna, rimsmeden (även rimsmidare
eller rimsnidare kallad) och toffelhjälten, den ståtlige
tamburmajoren m. fl. Med dylika öknamn få icke
förblandas de på en helt annan psykologisk process
(s. k. synekdoke) beroende, då en person uppkallas
efter någon särskilt anmärkningsvärd del av sin
uppenbarelse i det hela, vare sig att denna del är ett
klädesplagg, t. ex. svartrock (präst), nattmössa (våp),
vitmössa (student), blåstrumpa (författarinna), beckbyxa
(förr bekbracka, båtsman), skinnbracka (nu vanligen
förkortat till bracka, borgare), yrhätta, eller något annat
attribut, t. ex. pillerburk (farmaceut), pepparstrut
(kryddkrämare), pepparskrin (d. v. s. kryddosa, alltså
parfymerad dam) eller en kroppsdel, t. ex. trindskalle,
dumhuvud, etternos, skrikhals, gaphals, galenpanna,
vippstjärt, istermage, klåfinger, gråskägg, klumpfot, puckelrygg,
ynkrygg, girigbuk o. d. För dessa är det dessutom
alldeles oväsentligt, huruvida de äro sammansatta
eller ej, ty man kan lika bra kalla en person för
hatt eller mössa (under frihetstiden), en god penna
eller klinga, ett gott huvud eller hjärta o. s. v.
Närmast öknamnen i talrikhet torde de skämtsamma 
kenningarna för kroppens olika delar komma.
Detta dock mest i våra dialekter. Ty om också icke
hithörande riksspråksuttryck saknas — jag erinrar
blott om de allbekanta apostlahästarna och harvärjan
(d. v. s. harens försvarsvapen, alltså benen), munlädret
(läpparna) samt det vitsiga hjärnkontoret och det
vulgära ej mycket brukliga adamsnäsduken (fingrarna)
— så äro de dock sällsynta, och det är endast en
veritabel allmogeman givet att vara så välförsedd
med hithörande kvasi-poetiska uttrycksmedel, att han
kan beskriva en sin »känning» (varmed han menar
en bekant, icke en »kenning») på t. ex. följande
smickrande sätt: »Döpelseklunsen (huvudet) är
välskapad och har mitt på en grann lusgata (bena),
uppdragen med hårsmyg (kam). Tittgluggarna
(ögonen) äro bruna och livliga, skedhålet, jag menar
brödtuggan (munnen) lagom stor och snorhornet (näsan)
lagom krokigt, så att näsklämman (pincenéen) sitter
bra. Huvudskaftet (halsen) är stadigt byggt och
haren grann torparkrans (skägg som sträcker sig från
ena örat till det andra), och rävkälken, jag menar
baktavlan (ryggen) håller han rak, men skjuter ändå inte
fram kakstaden (magen).» I en motsvarande
kvinnoskildring fruktar jag, att samme man icke av någon
falsk blygsamhet skulle avhållas från att skänka en
éloge åt föremålets mjölkmagasin, d. v. s. vad Tegnér
med en något annorlunda beskaffad, men knappast
mera lyckad bild nämner »liljekullar». Att vår
allmoges synpunkter vid skapandet av dylika kenningar
äro de samma som hos forntidens skalder, framgår
t. ex. av motsvarigheten mellan det nutida axelknoppen 
och det forntida skulderklinten, båda »poetiska»
namn på huvudet.

I fråga om mat och dryck är förhållandet
likartat, så att även härvidlag den gemene mannen
— denna gång dock icke bonden, utan sjåaren —
tar priset i vältalighet framför den bildade. När den
övermättade kulturmänniskan snaskar studenthavre
(russin och mandel), så stillar stockholmsbusen sin
buksorg (hunger) med mera rejäl bukfyll (skrymmande
mat). Har han tjänat en ordentlig »hacka», så festar
han på polisgaloscher (grisfötter) och tar sig därtill
en eller flera hjärtvärmare — ett ord som även kan,
i riksspråk, avse ett slags ylletröja — eller
tankställare (supar) och avslutar kalaset med en 3-öres
munpinne eller bladpipa (cigarr). Är det ont om slanten,
får han nöja sig med skomakarlax (sill) och
vardagsvin (vatten) och avstå från sin sängfösare (sup till
natten).

Från klädselns område må här blott utom den
ovan anförda hjärtvärmaren anföras riksspråkets uttryck
för två ytterligheter: det mindre än minimum som
kallas paradisdräkt och den lyxartikel som heter
familjetak (mycket stor paraply). Den
lycksalighetskänsla, som genombävar en ram bonde, då han
uppträder med en dylik klenod uppspänd över sig, har
fått ett lyckligt uttryck i våra dialekters bondhimmel.
Erinras må ock om stockholmsbusens söndagsblad
(nattkappa).

Jag vill icke längre trötta mina läsare med
exempel på vad nordens fransmän kunna prestera i
denna väg, alltifrån aristokratiska uttryck såsom Evas
döttrar ned till plebejiska sådana som rammelbuljong eller
påkolja (smörj = stryk). Jag förbigår därför
barnspråkets bidrag såsom slickepott (pekfinger), och
sådana fall, där man kan misstänka utländskt inflytande,
såsom munväder (lat. flatus vocis) samt de senaste
dagarnas skapelser såsom stålhäst (velociped) och
ånghäst (lokomotiv), så tacksamt än allt detta kunde
vara att behandla. Än mera givande vore en undersökning 
av våra dialekter, som uppvisa en rik skala
av stilistiska nyanser, alltifrån det falskt idealistiska
drängsolen (månen) till det vackert realistiska
hungerklubban (slagan) och stockholmsslangens åkarbrasa
(uppvärmning medelst armarnas sammanslående). Och
utsträckte vi undersökningen till den något äldre
nysvenskan, skulle vårt material riktas med mången
bild av intresse, t. ex. beckhäst (skepp, hos Runius),
gransegel (åror) och det väl ännu icke helt utdöda
gråben (varg).

Till sist må blott ytterligare påpekas, att vi
äga en mängd uttryck som en gång varit, men
icke längre äro kenningar. Detta dels därför, att
orden så flitigt begagnats, att man icke längre är
medveten om den bild, de ursprungligen innehållit,
t. ex. våra dialekters jordäpplen eller jordpäron
(potatis); dels därför, att de vid sin sida icke äga
något icke-bildligt uttryck, som kunde genom
motsättningen bevara det bildliga uttryckets karaktär,
t. ex. blomnamn sådana som vattenklöver (Menyanthes)
och vallhumle (Achillæa) och djurnamn som stenbit(are);
dels äntligen därför att den ena eller båda beståndsdelarna 
dött ut såsom självständiga ord, vilket naturligtvis 
omöjliggör uppfattningen av den 
ursprungligen förefintliga bilden. Detta sista är särskilt
förhållandet med flera förnamn. Ingen människa
reflekterar nu för tiden på att Didrik från
början är en »folkfurste» eller Gudmund en »Guds
gåva».


*


Namnet Värmland.

Mellan Letstigens älv och Norriges gräns
och badat av Vänerns bölja
det ligger ett landskap, vars anblick känns
av skogar och berg, som det hölja.
Med eld det röjdes i forna dar,
eld har det på härd och i hjärta kvar,
och därför det Värmeland kallas.

Så sjöng Geijer 1838. Mycket ovisst torde emellertid 
vara, om Geijer härmed ville ha lämnat någon
vetenskapligt nöjaktig förklaring över namnets
ursprung. Möjligen avsåg han blott att framhålla den
betydelse, som en poetisk och varmhjärtad
värmlänning så lätt och så gärna inlägger i det vackra
namnet på sin fosterbygd. Emellertid ha nog de
funnits, som på rama allvaret framställt denna
tydning såsom den historiskt berättigade, och nu för
tiden torde väl de flesta av dem, som överhuvud
besvära eller roa sig med att spekulera över, hur
Värmland kommit att få sitt namn, ta för givet, att
ordet värme därvidlag spelat någon roll. Både i
äldre och nyare tider ha dock flera andra
gissningar framställts. Jag säger med flit gissningar, ty
annat än gissningar har knappast hittills i ämnet
förebragts.

Den förste, som mig veterligt yttrat sig i frågan,
är, som sig bör, en värmlänning, uppsalastudenten
Jonas Laurentii Vismenius, död 1652 såsom
kyrkoherde i Visnum, hans födelsebygd, efter vilken han
bildat sitt eget tillnamn. I en akademisk oration
på latin (»Encomium Vermelandie», d. v. s.
Värmlands lov, 1637) uttalar han den åsikten, att
landskapet fått sitt namn av »den bekanta sjön Wermelen», 
och anför till stöd för sin mening, att det vid
stranden av Värmeln liggande »Wermeskoghs tempel
enligt en allmänt utbredd åsikt gäller för att vara
det äldsta i Wermeland».

Denna nyktra mening fick dock, såsom varande
alltför prosaisk, snart stryka på foten för den
fantastiska tolkning, vartill uppslaget gavs av vår störste
vetenskaplige poet, Olov Rudbeck den äldre. I sin
Atlanticas band I (1679) dekreterar han utan vidare,
att »Varmaland» egentligen heter »Varimansland»
och uppkallats efter den hos Tacitus omnämnda tyska
folkstammen Varini, som enligt Rudbeck skall ha
befolkat även delar av Sverge. Denna åsikt
upptages och utbildas ytterligare i en akademisk
avhandling ’De Vermelandia’ (1690) av professor And.
Stobæus i Lund och värmlänningen L. Kaarberg,
död 1728 såsom kyrkoherde i By. Enligt dessa
herrar ha Rudbecks »Varimän» sitt namn av det
lappska ordet vari ’berg’ och äro alltså ’bergmän’.
Av samma avhandling får man veta, att Värmland,
som alltså rätteligen är ’bergmännens land’ av andra
förklarats vara en forvridning av ett ursprungligt
Wänerland (uppkallat efter sjön Vänern), under det
att åter andra ansett det ha fått sitt namn av warme,
d. v. s. värme, emedan landet av Olov Trätälja
odlats medelst svedjande. Vilka dessa andra äro, och
om de i tryck uttalat sina åsikter, namnes icke och
är mig obekant.

Ungefär samtidigt med Stobæus och Kaarbergs
arbete eller möjligen något senare utföres ytterligare
den av Rudbeck grundlagda uppfattningen i ett
odaterat manuskript (nu i Kungl. biblioteket) av prosten
i Filipstad Erland Hofsten († 1717), »Beskrifning om
Wermeland», däri man får den överraskande upplysningen, 
att wari »i gamla swänskan» (!) betyder berg
»såsom ännu på lappiskt språk», och att ordet är
släkt med värja, vårda m. m. Att värmlänningarna
kallats ’bergmän’, skulle ha berott på att de för att
försvara sig — särskilt mot norrmännen — måst
mycket vistas på bergen och där tända vård-kasar för
att varna landsmännen och kalla dem att värja sitt
land.

Rudbeckianismens lösa påståenden upprepas
okritiskt av bibliotekarien i Uppsala, sedan biskopen
Georg Wallin den yngre i ett liktal (»Parentalia in
obitum J. G. Sparvenfeldii» 1730) och av
akademieadjunkten i Uppsala, sedan professorn Emanuel S.
Ekman i dennes utförliga, men ofullbordade arbete
»Wärmeland i sitt ämne och i sin upodling» (1765).
Här får man ock veta, det de funnos, som ansågo
landskapet ha fordom hetat »Wärimannaland», emedan
dess innebyggare haft att värja gränsen mot fienden.
Troligen är dock detta blott ett mindre lyckligt
referat av Hofstens ovan anförda meningar, som även
av geografen Tuneld på ungefär samma sätt återges.

Historikern Sven Lagerbring fortsätter på den
av Stobæus och Kaarberg anvisade vägen, då han i
första delen av sin »Svea rikes historia» (1769)
yttrar, att namnet är »ren finska eller lapska», ty
»wari betyder berg och ma land», vadan Värmland
»bör ledas ifrån des fordna inbyggare Finnarna,
hvilke innehade denna negden före Odens tid». Till
denna Lagerbrings mening sluter sig E. Tuneld i
sin »Geographie» (2 bandet, 6 uppl. 1788), liksom
den ock med gillande omnämnes av språkforskaren
Joh. Ihre i hans företal till E. Lindahls och J.
Öhrlings »Lexicon lapponicum» (1780).

Däremot upptar prästen E. Fernow i sin
bekanta »Beskrifning öfver Wärmeland» (1733) den,
som vi sett, redan tidigare framställda åsikten, att
namnet syftar på »den wärma, som vardt af
skogarnes uppbrännande» genom Olov Trätälja. Men
Fernows påstående, att redan den store isländske
historieskrivaren Snorre Sturlasson († 1241) sagt detta, är
gripet ur luften, ty Snorre yttrar blott, att Olov
och hans män gåvo den trakt, där de »röjde, brände
och byggde» namnet »Vermaland», men upplyser
icke, varför de valde just detta namn. Emellertid
går denna värmeteori igen icke blott i Geijers ovan
citerade poem, utan även i rektorn i Kristinehamn
P. Björkmans »Beskrifning öfver Wermland» (1842).

En alldeles ny mening uttalades däremot på det
första nordiska filologmötet i Köpenhamn 1876 
(»Beretning» utg. 1879) av den högt förtjänte norske
språkforskaren Joh. Fritzner, vilken på grund av
sådana norska flodnamn som Vormen och Verma
antog, att Klarälven en gång i tiden burit ett
liknande namn, och att landskapet då uppkallats efter
sin huvudflod. Något slags sammanhang mellan
namnen Vormen och Värmland hade för övrigt redan
professor C. Säve i Uppsala yrkat uti sin avhandling
’Snorre Sturlesons Ynglingasaga’ (1854), på samma
gång som han kallar det »en högst orimlig gissning»,
att Värmland skulle vara »det genom skogsbränningen
varma landet».

Vad säger nu vetenskapen om alla dessa tolkningsförsök? 
Jo, att de samtliga underlåtit att börja
i rätt ända genom att taga reda på, hur namnet 
verkligen i äldre tider lytt, och, först sedan de
äldsta uppvisbara formerna blivit fastställda, med
dessa till utgångspunkt försöka sig på en
förklaring.

De äldsta urkunder, där jag träffat ordet, äro
ett par (latinska) brev från tiden 1180—1202. Här
skrives det Wermeland(ia). Samma form har det i
brev av 1276, 1280, 1312, 1325 och 1340, i en
handskrift av Landslagen från mitten av 1300-talet och
ofta sedermera, ända inemot våra dagar, t. ex. ännu
i Geijers dikt. Men därjämte träffas skrivningen
Wærmaland(ia) redan i latinska brev av 1268, 1286
och 1287 samt, växlande med Wærmæland(ia), Wermæland(ia), 
Wermaland(ia) i brev av 1304, 1306, 1307,
1308, 1315, 1316, 1326 m. m., i vissa handskrifter
av Södermannalagen och av Landslagen från mitten
av 1300-talet. Likaså ha de flesta fornisländska
skrifter från och med 1200-talet formen Wermaland.
En tredje form, Wærmoland, träffas i en fornnorsk urkund
av 1397 och en fjärde, Virmoland, i en svensk av 1413.

Allra viktigast är den stundom uppdykande formen 
med dubbelt l: Vermilland(ia) i ett par latinska
brev, det ena från något av åren 1281—1292, det
andra av 1357, och i ett par fornsvenska av 1359 och
1414 (jämför Wermiland 1401). Denna form visar
nämligen, att den första sammansättningsleden i ordet
från början slutat på l, ehuruväl, då andra leden
började på samma ljud, det härigenom uppkomna ll
helt naturligt i uttalet förkortats och därför vanligen
kommit att enkelskrivas på samma sätt som i skälig
för äldre skäl-lig, otalig för otal-lig o. d. Till samma
resultat kommer man genom att fästa sig vid det
äldsta uppvisbara namnet på landskapets innebyggare,
nämligen det i Adams av Bremen († 1076) på latin
skrivna historia förekommande vermilani (så skrivet
två gånger) eller virmilani (så en gång), d. v. s. ’de
från Vermil (Virmil)’.

Den slutsats, man på språkvetenskapens nuvarande 
ståndpunkt måste draga ur allt detta, är
den, att namnet Värmland är ursprungligen
sammansatt av land och ett föregående ord, som kunnat
uppträda under de skiftande formerna Virmil, Virmnl, -ol
och Vermul, -ol, Vermil, -el, en för språkforskaren lätt
begriplig växling, på vars förklaring jag dock här
icke kan inlåta mig (jämför emellertid hövids-man
jämte huvud, leding och ledung, honing och honung o.
d.). Formen Verma-land åter är utan tvivel en
ombildning av det äldre Vermi(l)-land till
överensstämmelse med andra lands och landskapers namn såsom
Svealand, Västmannaland, d. v. s. ’svears land, västmäns
land’. Att ordet verkligen uppfattats såsom
’värmars land’, är tydligt därav, att innevånarna
alltsedan den danske historieskrivaren Saxo († 1206)
vanligen kallas værmar (i isländska skrifter även
vermer), en benämning som tydligen uppkommit ur
landskapsnamnet, uppfattat på ovan angivna sätt, och
som utträngt den, efter vad vi sågo, på Adams av
Bremen tid brukliga formen värmlar eller virmlar.

Vad är nu detta Virmil, -ul, Vermul, -il för ett
ord? Svaret ger sig lätt, om vi beakta, att
Värmskogs socken fordom hette Virmilskogher (så i en
anteckning från slutet av 1300-talet) eller Vermilskoger
(så i ett brev av 1398) och sålunda tydligtvis har
sitt namn från den sjö — Värmeln — på vars stränder 
den är belägen. Denna sjö hette alltså fordom
Virmil eller Vermil. Då nu samma ord, såsom vi sett,
ingår i namnet Värmland, så erhålla vi den högsta
grad av sannolikhet för att detta Värmel-land
egentligen är ’landet vid Värmeln’. Denna vår förmodan
torde övergå till visshet, då vi besinna, att just
sydvästra Värmland bevisligen är landskapets äldsta
bygd, ity att stenåldersgravar endast anträffats i de
närmast väster, öster och söder om Värmeln belägna
Grums och Gillberga härader samt i de omedelbart
söder- och västerut angränsande Näs och Nordmarks
(se t. ex. gravkartan i ’Sveriges historia’ utgiven av
E. Hildebrand, I, s. 52). Det ligger alltså någon
smula sanning i sägnen, att den förste värmlänningen
— sägnen kallar honom Olov Trätälja — ligger
begraven vid Säffle, och väl även i den ovan efter
Vismenius anförda, att Värmskogs tempel är det äldsta
i Värmland, helst om vi härvid tänka på ett hedniskt
tempel, icke pä en kristen kyrka.

Värmel-landet är alltså Värmlands gamla
kulturcentrum och har därför, i den mån odlingen spreds,
skänkt sitt namn åt hela landskapet. Den gamle
pastorn i Visnum har fått rätt gent emot sina lärdare
efterföljare och skulle till mer än en av dem kunna
med sanning säga: »Si, mycken lärdom haver gjort
dig rasande».

Men, varifrån har sjön Värmeln sitt namn, torde
till sist någon nyfiken läsare fråga. Även härpå
trodde sig den gode Vismenius kunna svara,
hänvisande till de varma ångor, som påstodos under
vintern uppstiga ur sjön och hindra dess fullständiga
tillfrysande. Vi som nu veta, att sjön fordom hette
Virmil (Vermil), gå en annan väg för att söka lösa
frågan. Vi erinra då till att börja med därom, att
ordet Virmil är ett urgammalt germanskt ord, som
även på kontinenten uppträder, nämligen i det
forntyska flodnamnet Wirmil-aha (aha eller a betyder ’å’).
Nära släktingar ha vi tydligen i ett annat forntyskt
flodnamn, Wirmin-a, och i det isländska ordet vermsl
’källsprång’. I en kortare och ursprungligare form
uppträder samma ordrot i det ävenledes forntyska
flodnamnet Wirm-a och sjönamnet Wirm-seo (seo ’sjö’),
i de fornnorska älvnamnen Verma och Vermaa (aa ’å’)
samt i det värmländska sjönamnet Värmullen (jämför
’Stor-ullen’ och ’Lill-ullen’, alla tre i Råda socken i
Älvdalen). Men då vi nu också taga i betraktande,
att — enligt ljudlagar som icke här kunna lämpligen
utredas — vid sidan av det tyska Wirmin-a står
formen Warman-ou (ou ’vatten’) och vid sidan av det
norska Verma formen Varma (numera Vormen), så
erinra vi oss plötsligt, att adjektivet varm efter all
sannolikhet allra äldst betytt ’porlande, sjudande’
(sedan ’kokande, kokhet’), och att ’värme’ på
forntyska heter wirma. Dessa nära besläktade ord sprida
då ett klart ljus över de ovannämnda namnen på
vattendrag, vilka tydligen samtliga namngivits från
synpunkten av att vara något ’framkvällande,
porlande, brusande’.

Värmland och Värmeln få sålunda dock till sist
något att göra med ’varm’ och ’värme’, om också
på helt annat sätt, än man hittills tänkt sig. Att
orden även ha en frände i Vormen ha vi likaledes
sett. Det finnes alltså ett, om än så litet, grand av
sanning både i den äldste och yngste uttolkarens
(Vismenius och Fritzners) sammanställningar. Jag
kan därför sluta denna prosaiska uppsats, liksom jag
börjat den, med ett poetiskt citat, i det jag med
skalden säger:

	Forntid sig med framtid enar,
	sagan sanning blir en gång. 

*



Tala svenska — med svenskarna!

Ingen kan vara mindre purist än undertecknad.
Som jag å annat ställe (Spridda studier, första
samlingen, s. 201) yttrat, anser jag upptagandet av
främmande ord såsom lån i svenskan för »en högst
berömmelig gärning — notabene om lånen göras då
de behövas», och jag anser, att »vi ha icke för
många lånord i svenskan, utan snarare för få». Men 
ett sätt att låna är avgjort förkastligt, nämligen det
varigenom s. k. homonymer uppstå. Med homonyma 
uttryck menas som bekant sådana, som ha
samma ljud, men avgjort olika betydelse, t. ex. led
på kroppen, led som man färdas, led i en trupp, i
rätt nedstigande led, led på en gärdsgård, led vid hela
världen, led mig dit, han led av tandvärk, tiden led,
en led gubbe, som inte ens led sig själv o. s. v.
»Ehuru tillvaron av dylika är i varje språk mer
eller mindre oundviklig, utgör den dock onekligen en
väsentlig brist uti språket, emedan den lätteligen
alstrar tvetydiga uttryck — till gagn och glädje
endast för ordlekaren» (därsammastädes s. 164).
Intet främmande språk utövar för närvarande så
stort inflytande på svenskan som det danska och
dess dotterspråk (dansk-)norskan. Detta förklaras
dels av vissa danska och norska författares (t. ex.
Brandes, Drachmanns, Jacobsens, Ibsens, Björnsons,
Kiellands, Lies) stora litterära betydelse och därpå
beroende insteg i svenska litterärt intresserade kretsar
och hos våra nyare författare, t. ex. framförallt
Levertin; dels på vissa av dessa våra författares (t. ex.
Benedictssons, Bååths, Hanssons, Lundegårds,
Ossian-Nilssons, Österlings) sydsvenska börd. Den närmaste
följden av det ena som det andra blir upptagandet i
svensk litteratur av danska och norska uttryck, som
man hos de främmande författarna funnit träffande
eller målande. Detta är på intet sätt att klandra,
därest svenskan saknar ett lämpligt uttryck för det
ifrågavarande begreppet eller saken. Men som rent
okynne måste det stämplas, därest så icke är fallet,
utan vi redan äga ett fullgott uttryck för vad som
skall uttryckas. Och riktigt galet blir det, ifall själva
det inlånade ordet redan finnes i svenskan, men med
en annan betydelse, något som på grund av de
nordiska språkens nära frändskap ytterst ofta är fallet.
Då uppstår just ett nytt par homonymer, ofta av en
lika löjeväekande natur som väsen ’varelse’ och
’oväsen’, eller det tyska schnur ’snöre’ och
’sonhustru’. Det ser ut som åtskilliga av våra
samtida skulle tänka med Kierkegaard: det fattas bara,
att det ordet schnur finge betyda för det tredje en
kamel, för det fjärde en sopkvast. — Det är några
dylika fall jag i det följande skall framdraga.

Utslag har hittills i svenskt språk betytt: oftast
’hudsjukdom’, även ’domstols huvudsakliga beslut’
eller ’avtappning ur masugn’ eller ’rörelse av en
visare på en graderad skala’ (t. ex. på en våg eller
kompass o. d.). Ordet är sålunda redan alltför
mångtydigt. Varför skall det då nu få börja konkurrera
med det förträffliga svenska yttring? Så t. ex.
skriver Nya Wermlandstidningen 19/10 1897 »Detta nya
utslag af den norska patriotismen», Göteborgs
handelstidning 22/7 1901 »Arbetet är ett utslag af harm»,
Upsala nya tidning 16/8 1901 »Denna
lystringsuppfostran har ett af sina värsta utslag i den
framkommenderade uppmärksamheten» och 5/9 1901 »ett
utslag af snobberi», Morgonposten 31/7 1901
»Donationen är ett nytt utslag af den storartade allmänanda»,
Post och Inrikes Tidningar 3/7 1901 »Detta kan vara
ett utslag af den fransk-ryska alliansens politik»,
Svenska dagbladet 7/7 1901 »ett intressant utslag af
en befintlig vilja och uppfattning» och 7/11 1902 »ett
nytt utslag af den krankhet», Aftonbladet 30/10 1902
»ett ohyggligt utslag af råhet», Stockh. dagblad 8/5
1901 »ett utslag af romaniserande chauvinism» och
Dagens nyheter 11/5 1901 »ett utslag af modernt
norskt andslif» (! no. aandsliv, sv. intellektuellt liv,
andligt liv, själsliv). Det enkla, men otillfredsställande 
svaret måste bli: jo, ordet betyder i norskan
’yttring’.

Utbyte betyder i vanlig svenska ungefär detsamma
som ’utbytande’ eller ’byte’ (t. ex. ett utbyte av varor,
han gav honom en ko och fick i utbyte tre får).
Det norska ordet betyder ’behållning’, ’resultat’.
Därför skriver t. ex. Svenska dagbladet 28/11 1898 »Som
det nu är, blefve utbytet af undervisningen i de
klassiska språken ytterst ringa» och 7/7 1901 »Jag
har funnit utbytet för sådana iakttagelser ringa»,
Ups. nya tidning 23/8 1901 »Det vetenskapliga
utbytet måste bli stort», Dagens nyheter 31/8 1901
»Kan med utbyte studeras af alla».

Tränga till, som på svenska betyder ’nå fram
till’ (t. ex. deras skrik trängde till hans öron), tas i
den norska betydelsen ’behöva’ exempelvis i
Stockholmstidningen 27/11 1897 »Att öfverflödet skall tränga
till sådana aflopp ...»

Styre (på ett fartyg, en plog, ballong o. d.)
användes av våra tidningar redan så ofta i betydelsen
’styrelse’, att jag anser överflödigt att anföra
exempel. Särskilt är det vanligt att böra talas om
»vänsterstyret», varmed efter gott svenskt språkbruk
borde menas ’det styre som sitter till vänster’. »Ett
styre af guds nåde» tycks däremot vara Dagens
nyheters (10/11 1902) enskilda tillhörighet.

Sans ’medvetande’ och ’besinning’ får man
likaledes ofta se använt i den norska betydelsen ’sinne’
(t. ex. »ha sans för något»).

Rank betyder i svenskan normalt ’som står
ostadigt’. Betydelsen ’smärt’ är väsentligen dansk. Den
favoriseras emellertid av yngre författare alltifrån V.
Benedictsson (»höga, ranka stammar» Lifsleda) och
O. Hansson (»de ranka, grenlösa stammarna»
Senhöstblad). Romanhjältinnorna voro en tid så gott
som i regeln »ranka», så att de stackars varelserna
måste — åtminstone i mina ögon — linka sin älskare
till mötes.

Pröva betyder ’sätta på prov’ (t. ex. pröva sitt
tålamod, sina krafter), stundom ’utrannsaka’ (t. ex.
pröva någon skyldig), i danska och norska däremot
’bjuda till, försöka’. Så ock t. ex. hos V. v. Heidenstam: 
»hon pröfvade att tänka», Heliga Birgittas
pilgrimsfärd s. 32 och 272.

’Ingående balans’ eller ’ett i examen ingående
ämne’ känna vi alla till. Endast om vi äga
dansk-norsk bildning, kunna vi däremot skriva med Upsala
nya tidning 2/12 1898 »ett ingående förhör» i stället
för ett ’grundligt’ förhör.

Förlösa har hittills endast använts om en
verksamhet, som utövas av ackuschörer och barnmorskor.
Men vid sekelskiftet fick man i Stockholms dagblad
10/12 1900 efter danskt-norskt föredöme läsa om »det
förlösande ordet», d. v. s. det befriande ordet eller
mera vulgärt uttryckt det, som slår huvudet på
spiken. Och föredömet har sedan följts på flera håll.

Ett rekord i osvenskhet sätter Dagens nyheter
9/2 1899 genom »falla i stafvar», som är det danska
»falde i staver», d. v. s. vara frånvarande (av tankspriddhet), 
tappa koncepterna.

I politiska ledare o. d. får man nu för tiden
stundom höra talas om personer, som »stå på en
annan plattform», d. v. s. intaga en annan ståndpunkt.
Skall man nu äntligen av nyhetsmakeri uppge det
gamla uttrycket för denna sak, så varför då icke
snarare låna från öster än från väster, alltså uppta
det i Finland stundom förekommande, minst lika
realistiska uttrycket »stå på ett annat bräde»?

»Ta avstånd från» heter på gammal god
svenska ’avsvärja’ eller ’avsäga sig all gemenskap
med’, ’visa från sig’, på kosmopolitiskt språk
’desavuera’. Emellertid skriver Nya dagligt allehanda
1/8 1901 »När något liberalt organ tager afstånd från
det knot», Göteborgs handelstidning 22/7 1901
»Hufvudpersonen tager här ofta nog afstånd från
rättrogenheten» och 24/7 1901 »Dagbladet skyndade att taga
ytterligare afstånd från artikeln».

Hävda tyckes ha alldeles nog med de tre
betydelser det redan äger, t. ex. i ’hävda sina
rättigheter’, ’hävda sin jord’, ’hävda sin fästekvinna’. Men
på de yttersta av dessa tider söker man även
belasta det med den specifikt norska betydelsen ’påstå’;
så t. ex. Dagens nyheter 22/5 1901 »Hr B. häfdar
till sist, att han steg för steg bragts . . .»,
Göteborgs handelstidning 19/8 1901 »Ingen kan på
allvar häfda något sådant» och »Som bekant häfdar
Koch, att tuberkulosen icke kan ...»

»En inträngande undersökning» har hittills på
svenska hetat ’en djupgående undersökning’.
Jämför ock Göteborgs handelstidning 19/8 1901 »Dess
lärdomar äro så inträngande» i stället för ’grundliga’.

»Kampen mot social vedtägt» skriver T. H. i
Svenska dagbl. 15/3 1902. Det dansk-norska vedtægt
heter på svenska ’sedvänja’, och i analogi med de
gängse svenska orden grustäkt, lertäkt, sandtäkt,
torvtäkt m. fl. bör ett nybildat svenskt vedtäkt — som
för resten kanske redan någonstädes brukas — komma
att betyda dels ’vedhämtning’, dels ’ställe där man tar
ved i sin skog’.

»Med full öfverbevisning» heter det i Vårt land
25/6 1901, men det är där alls icke fråga om att
överbevisa någon, utan det menas ’övertygelse’ (da.-no.
overbevisning). Lika god norska talar samma tidning
följande dag (26/6)» då den använder »för exempel»
(da.-no. for eks.) i stället för ’till exempel’.

Ödelägga, d. v. s. lägga öde, ser man nu
dagligdags användas i den da.-no. betydelsen ’förstöra’.

Dock nog med exempel! De träffas ymnigast i
våra tidningar, vilka särskilt vid behandling av norska
förhållanden, som ju en tid tycktes i vår press ådraga
sig större uppmärksamhet än de svenska, ofta av
vad jag måste beteckna som ren lättja underlåta att
tillbörligen översätta sina källor för att i stället helt
enkelt låna deras mest genuint norska uttryck. Det
har därför icke synts mig vara ur vägen att till den
skrivande allmänheten och främst pressens män rikta
maningen: Tala svenska — åtminstone till svenskarna!

*



Våra ortnamn och deras ursprungliga
betydelse.

Ett ortnamns betydelse utgöres naturligtvis av just
precis den ort, som därmed betecknas. Men
att detta namn ursprungligen, d. v. s. åtminstone vid
det tillfälle, då det för första gången såsom sådant
användes, haft en annan, vanligen rikare, innebörd,
är självklart och bevisas för övrigt av de unga
ortnamn, som dagligen bildas inför våra ögon. Dessas
upprinnelse är nämligen i regeln ytterst
genomskinlig. Ingen undgår att märka den blandning av
längtan och hopp som skapat namnen Hälsan, Vilan,
Lugnet, Mariefred och Sofiero, det stolta program eller
kanske blyga löfte som ligger i Nykterheten, den
gästfrihet som talar i Tittin eller mera gemytligt i Slinkin,
den blygsamhet som röjer sig i Krypin och något
överdriven i Ingenting, den kärva humorn i Tuggalitet,
vemodet i Gustavsminne, den klumpiga hyllningen i
Salomonsbesök, underdånigheten i Adolf Fredrik och
Gustav Adolf (lyckligtvis med överhoppande av
siffran IV) och servilismen i utbytet av sockennamnen
Viska, Bergvattnet och Volgsjön mot Fredrika, Dorotea
och Vilhelmina, allt efter nyssnämnde Gustav Adolfs
gemål. Ett lika tydligt språk tala de mera
geografiskt anlagda namnen av nyare datum, såsom
Eriksberg, Karlslund, Bergsjö, Hagtorp.

Vi måste därför antaga, att även de ortnamn,
som vi ärvt från forna tider, en gång haft en
betydelse, som pekat ut över dem själva. Men hur
annorlunda låta icke en stor del av dessa! Åmål 
och Trosa, Mora och Möre, Skövde och Malexander, är
detta svenska? Och våra sjönamn i all synnerhet:
Yngarn och Båven, Immeln och Sömmen, Dellen och
Fegen, Fryken och Tåkern, Boren, Roxen och Glan,
det låter ju alldeles som den från Fryxells historia
bekanta rotvälskan Arje marje grase domar i dike o. s. v.
Men liksom forskningen lyckats bakom detta
abrakadabra upptäcka en katolsk bön Ave Maria, gratias
domine dico o. s. v., skall den väl ock en dag få bukt
med större delen av våra gamla ortnamn. Men
uppgiften är ovanligt svår och kräver för sin lyckliga
lösning en mängd förarbeten, som ännu knappt äro
påbörjade. Vi måste i fråga om varje ortnamn känna
dess äldre, i synnerhet dess allra äldsta uppvisbara
former i skrift: jordeböcker, domböcker, kyrkoböcker,
pergamentsbrev, runristningar m. m. Vi måste känna
dess nuvarande uttal, särskilt i allmogens mera
forntrogna mun. Vi måste känna ortens läge och om
möjligt även dess utseende och öden i äldre tid.
Innan dessa och andra upplysningar vunnits, stå vi
oftast inför en vetenskaplig gåta. Emellertid har det
hos oss alltid varit gott om folk, som tyckt om att
gissa. Från dessa härstamma nästan alla de 
ortnamnsförklaringar, varpå vår litteratur har att bjuda, och
de äro ej få. Däremot äro de vanligtvis — värdelösa.

På intet område av svensk språkforskning torde
dilettantismen ha frodats i den grad som på det
ifrågavarande, detta utan tvivel just därför, att
ämnet är ett av de allra svåraste, vilket avskräcker den
verklige vetenskapsmannen från ett ofta lönlöst
arbete. Särskilt är vår äldre historiska och topografiska
litteratur rik på hithörande kuriositeter. I Uppsala
fann man en för resten obekant kung Ubbes sal, och
Sigtuna bar namn efter den lika chimäriske Sigge
Fridulvsson. Kungshatt skall ha sitt namn på grund
av den bekanta, av Nicander poetiskt behandlade
sägnen, under det att verkliga förhållandet, såsom L.
Bygdén uppvisat, tvärtom är det, att sägnen knutits
vid berget på grund av dettas namn. Sollefteå lär
vara sammandraget av sol efter ån, Sövde av sjöföda
(emedan befolkningen lever av fiske). Det urgamla
sockennamnet Bellö är det franska belle vacker, »gifvet
af någon fransk missionär, som inkommit i Sverge
vid tiden för kristendomens införande». Harjager —
som fordom hette Hardhakra, d. v. s. hårda åkrar —
beror »tydligen» på häradets goda harjakt. Hunneberg 
— fordom Hundäbiärgh, d. v. s. Hundberg — är
antingen uppkallat efter hunnerne, eller (så föreslås
ännu år 1895) kommer det av »hún jätte», ett för
språkforskningen obekant ord. Och Malmö lär —
rysligt att förtälja — ha sitt namn därav, att man
en gång därstädes söndermält en mö. Detta till på
köpet i Skåne, som kallats »Skönö för landets
utmärkta beskaffenhet och 1,000 andra fördelaktigheter»!
Dessa exempel torde vara till fyllest för att
ådagalägga, vart man i dessa frågor kommer enbart med
naturlig begåvning för gissning.

Varför är en så stor del av våra äldre ortnamn
ogenomskinlig icke blott för gemene man, utan ofta
även för det med vetenskapens synglas beväpnade
forskareögat? Den närmast till hands liggande
förklaringen kunde tyckas vara den, att dessa gåtfulla
namn ursprungligen tillhört ett för oss främmande
språk, som en gång i urtiden här talats. Denna
tolkningsprincip har också ofta anlitats av dem, som
älska snabba slutsatser. Med förkärlek har man
därvid tänkt på kelterna såsom namngivare, liksom det
överhuvud för ännu blott några decennier sedan var
en rätt utbredd mani att skriva allt språkligt
obegripet — t. ex. i våra dialekter — på kelternas
räkning. Ännu så sent som 1871 framställdes med stor
bestämdhet påståendet, att vi t. ex. i stadsnamnet
Kalmar, sjönamnen Barken och Hörken, bergnamnet
Käglan, i förra hälften av Stockholm, Kinnekulle och
Kolmården, i sednare hälften av Tullgarn o. d. ha
keltiskt språkgods. Att söka vederlägga dylika
meningar är alldeles överflödigt, så länge det icke på
något sätt gjorts troligt, att vare sig kelter eller något
annat främmande folkslag någonsin bott i de nejder,
där dessa namn anträffats. Att våra förfäder i
Skandinavien på vissa håll efterträtt en annan befolkning
med helt annat språk, är visserligen en möjlighet,
men därom veta vi tills dato intet med någon som
helst säkerhet, och så länge detta är fallet, är det
vetenskapens skyldighet att, så långt ske kan, söka
förklara våra ortnamn ur vårt fornspråk.

De enda främmande språk, som bevisligen sedan
gammalt talats i Sverge, äro de båda som ännu
ljuda i Norrland jämte svenska, nämligen finska och
lapska. Från dessa härstamma sådana namn som
de ursprungligen finska Haparanda (aspstrand),
Karesuando (krokigt lugnvatten) och Korpilombolo eller som
de ursprungligen lapska Gällivare, Kalix, Luleå
(östervatten), Pite, Jokkmokk (åkrök, alltså — såsom professor
Wiklund för mig påpekat — med samma ursprungliga 
betydelse som det svenska Arboga, varom se nedan
s. 85), Luossavare (laxberg), Njommelsaska (harsprång),
Kebnekaise (kitteltopp) och Sulitälma. Övriga tydligt
främmande ortnamn i vårt land äro samtliga av sent
ursprung, vanligen tillkomna först på de sista
hundra åren genom uppkallande efter mer eller mindre
ryktbara orter i främmande land eller i dessas
litteratur. Så ha vi från Italien fått Albano, Belvedere
(skön utsikt) och Tivoli, från Frankrike Bellevue (=
Belvedere), från England de i våra dagar allt oftare
uppträdande namnen på -hill (kulle), t. ex.
Margretehill. Från bibeln stamma Emaus, Kanaan och Salem,
från den fornisländska litteraturen Valhall(a),
Bredablick och Manhem.

Men om alltså huvudmassan av våra ortnamn
är av inhemsk börd, varför bereda de oss då sådana
svårigheter vid tolkningen? Huvudanledningen
därtill är att söka i den omständigheten, att de äldsta
av dem innehålla gamla ord, som numera äro
fullständigt utdöda i alla andra användningar än såsom
beståndsdelar av namn. Har detta utdöende ägt
rum redan före våra skriftliga minnesmärkens
uppkomst, så äro vi för dylika urgamla ortnamns
vidkommande — och till dem höra exempelvis en mängd
av våra sjönamn — berövade den ledning, ordets
användning i gamla källor kunde erbjuda oss. Det är
därför mycket ovisst, om vi icke i fråga om t. ex.
Vänern, Fryken, Tisnaren m. m. måste för alltid bli
stående vid blotta gissningar, av vilka den ena ofta
kan vara lika rimlig som den andra.

Gynnsammare äro vi ställda, då orden, om ock
numera utdöda, ännu leva i de fornnordiska språken
eller åtminstone de närbesläktade övriga forngermanska 
språken (gotiska, angelsaxiska m. m.). Sådana
ord äro — frånsett en massa nu obrukliga
personnamn — t. ex. följande:

Anger ’vik’ i Angermanland, Njutånger m. m,
(jämför det norska Hardanger).

Arin ’upphöjning’ i Arnö, Almarestäket (förr
Almarnastäk), Kalmar (förr Kalmarnar).

Bol, böle eller böning ’bostad’ i Prästbol,
Baggböle, Nöbbele, Nybble (förr Nyböle), Hälvarsbenning (förr
-böning).

Borghund ’höjdsträckning’ i Borna (förr
Borghunda), Sundborn (jämför det danska Bornholm, förr
Borghundarholm).

Fala ’slätt’ i Falun, Falbygden, Falköping.

Fit ’strandäng’ i Fittja.

Flen ’bar fläck’ i Flen, Flenmo.

Floe ’utgjutning’ i Floby, Brunflo.

Gryt ’sten’ i Gryt, Grytnäs, Örgryte.

Hargh, horgh, hörgh ’offerplats’ i Harg, Horja,
Hör, Hörby.

Häsle ’hasselskog’ i Hässle, Hässleholm, Hässelby.

Lef, senare löf, ’kvarlåtenskap, arvgods, andel’ i
Everlöv, Lövgård.

Lok ’kalldrag’ i Loka.

Mardh eller mordh ’skog’ i Almaren, Kolmården,
Amål (förr Amordh; jämför fälsup, prästgål o. d. med
dialektalt »tjockt» l i stället för riksspråkets rd),
Mordbäcken, Målbäck.

Mor eller möre ’sank skogsmark’ i Mora,
Morkarla, Hedemora, Möre, Mörsil.

Mot ’möte’ i Åmot.

Mynne ’mynning’ i Åminne.

Nor ’trångt ställe i ett vattendrag’ i Nora, Noret,
Norum, Norberg, Östnor.

Os eller öse ’utlopp’ i Oset, Rottneros, Västerås
(förr Västrårs, Västra aros), Åhus (förr Aos), Lödöse.

Ramn ’korp’ i Ramnås, Ramshult, Ramsjö.

Rudh(a) eller rydh(ia) ’röjning’ i Rud, Ryd, Råda,
Rölanda, Finnerödja, Mellerud, Everöd, Knäred.

Sil »sel», ’lugnvatten’ i Mörsil, Selånger, Åsele.
Sannolikt är sjönamnet Siljan härmed besläktat.

Stäk ’smalt sund’ i Stäket, Stegeborg (förr Stäkaborgh).

Taka ’tagning’ i Mosstakan, Intagan, Abbortan,
Furtan, Hjärpetan.

Thvet ’avsöndring’ i Tveta.

Tun ’inhägnad gårdsplan’ (i pl. ’gård’) i Tuna,
Tumbo, Sigtuna, Eskilstuna (jämför eng. town, som är
etymologiskt samma ord).

Und ’bölja’ i Unden, Åsunden (i Östergötland),
Asunden (i Västergötland; ofta oriktigt skrivet
Åsunden).

Val ’svedjefall’ i Våla.

Vang eller vänge ’gräsvall’ i Vång(a), Vänge.

Vazt ’fiskeplats ute i vattnet’ troligen i Vadstena
(förr Vazstenar).

Vi eller vä ’heligt ställe’ i Vi, Vishy, Skedevi, Skövde
(förr Sködhve), Ludgo (förr Liudhgudhuvi), Vä, Väshult,
Väse (förr Väshärad).

Ör ’sandgrund’ i Ör, Örébro, Öregrund, Öresund,
Kungsör, Skanör.

Icke mycket lättare för den språkvetenskapligt
oskolade att genomskåda äro de namn, som
visserligen innehålla ännu i dag levande ord, men i en
annan form än de i vårt nuvarande riksspråk äga.
Än kan denna form bero på en redan i fornspråket
befintlig biform av ordet i fråga, än på inflytande
från våra dialekter, vilkas uttal naturligtvis i högre
grad än annars kan göra sig gällande vid ortnamn,
än åter på den naturliga avnötning och andra
förändringar, som under tidernas längd kanske mer än
hos någon annan ordklass göra sig gällande hos
namn. Det är därför icke så alldeles lätt att under
följande förklädnader igenkänna t. ex. följande
välbekanta ord:

Botvid i Botkyrka.

Brink i Bräcke, Bräckan.

Bäver (förr vanligen biur) i Bjurbäcken, Bjurum
(förr Biur[h]em).

Diger i Degerfors, Deranäs (förr Digranäs).

Granne (förr även gränne) väl i Gränna.

Hem i betydelsen ’bygd’ i Alster (förr Alstrem),
Gudum (jämte Gudhem), Varnum (jämte Varnhem),
Vedum (förr Vidhem), Visnum (förr Visnem).

Adjektivet hög (förr även ha) i Håbo, Håtuna.

Lag ’vätska’ (jämför socker-lag) i Laholm (förr
Lagaholm; jämför Lagan).

Den lille i Lissleby, Litslena (jämför Liss Olof
Larsson).

Ljung i Linghem, Linköping (jämför lingon).

Mycken (förr även myckel) i Myckelby, Möcklehult,
Möckeln (»den stora» sjön).

Sjö (förr även sä) i Säby, Sätuna, Säm
(’sjöbygd’).

Skåra (skura) i Skuru(sund).

Söder (förr även sudher, sunder, synder) i Sörby,
Sursa, Sunnerbo, Synnerby, Söndrarp.

Tomt (förr även toft) i Tofta, Vartofta.

Torp i Boarp, Borup, Tulstrup.

Träl i Trälleborg.

Vak ’vakande’ i Vaksala (förr Vakshalda härad,
d. v. s. vakthållnings, bevaknings härad) och
Vaxholm.

Vatten i Vanås (jämför det danska vand),
Vassända (jämför växtnamnet vassare), Vättern (jämför
det tyska wasser, det engelska water).

Viking i Vickensta, Vingåker, Vinslöv (’Vikings
arvgods’).

Vård (förr vardh) i Varberg, Valbo (jämför Åmål
här ovan s. 83).

Väg i Växjö.

Å (förr a, genitiv ar) i Arboga (’åkrökar’),
Arvika, Åros (förr aros ’åmynning’).

Skenbart lättfattligare, men i själva verket lika
obegripna, emedan de, om man överhuvud söker
förstå dem, vanligen missförstås, äro de namn, som
innehålla nu brukliga ord, men dessa använda i en
annan, vanligen mycket äldre och ursprungligare
betydelse, än den de nu i dagligt tal äga. Sådana fall
äro exempelvis:

Botten i betydelsen ’det innersta av en vik’ ha
vi i Norr- och Västerbotten.

Dynga ’jordkula’ (kompost o. d.), ’koja’ föreligger 
i t. ex. Hemmesdynge (förr Hemmingsdyngia) och
Dingtuna.

Eke ’ekskog’ i Eke, Ekesjö, Alsike.

Hals ’smal sträckning, sund’ o. d. — jämför
sådana geografiska benämningar som landtunga och
näs, besläktat med näsa — ha vi i Hals, Hallsjö
(förr Halsö), och samma ord ligger till grund för
folknamnet hälsingar »de som bo vid halsen», varav
Hälsingborg, Hälsingland m. m.

Hammar ’klippa’ (stenyxa o. s. v.) i Hammar,
Hamra, Hammarö, Stenhammar, Östhammar.

Hatt eller hätta ’klint, topp’ i Hattåsen,
Kungshatt, Trollhättan (jämför de norska Snohättan och
Troldtinderne).

Hov har troligen betydelsen ’(hedniskt) tempel’
i Hov, Hova; möjligen är det dock att tolka som
’gård’.

Kil har betydelsen ’lång, smal vik’ i Kil, Kila,
Lysekil, Ljungskile.

Malm är ’grusmark’ i Malma (varefter
Malmköping i Malma socken), Malmö, Norr- och
Södermalm m. m. I unga ortnamn betyder det
naturligtvis ’malm’.

Mark har ännu betydelsen ’gränsskog, utmark’ i
Mark, Markim (av Markhem) och det gamla
landskapsnamnet Markerna, en sammanfattning av socknarna
Nössemark, Ärtemark, Edsleskog, Fröskog, Tisselskog,
Torrskog, Ånimskog, Amål (»åskog» se ovan s. 83) och
några till i nordöstra Dalsland samt Nordmarks härad
i Värmland med dess socknar Skillingmark, Töcksmark,
Blomskog, Järnskog, Svanskog, Östvallskog m. fl.

Sal ’boning, hus’ ha vi i Sala och Uppsala, som
således varken betyder »Ubbes sal» eller »de höga
salarna», såsom det så poetiskt utlagts, utan helt
enkelt »Sala däruppe» i motsats till ett nu
försvunnet Sala ute på slätten.

Skuta ’något som skjuter fram’ ligger till grund
för Åreskutan.

Stad betyder ’ställe’ i Färjesta(d) och dess gamla
plural betyder ’boplats’ i Eriksta(d) — förr Erikstadha —
Ingelstad o. s. v. i mängd. Begreppet ’stad’
uttrycktes fordom medelst köping, t. ex. Söderköping,
Jönköping o. s. v. Först i senare tid bildades efter tyskt
föredöme sådana stadsnamn som Filipstad, Kristianstad m. fl.

Träsk har betydelsen ’sjö’ i norrländska namn
såsom Burträsk, Torne träsk o. s. v.

Vall ’slätt’ ha vi i Vall(a), Tingvalla.

Ved (förr vidh) ’ståndskog’ i Vedbo, Vedum
(’skogsbygd’). Tiveden, Medevi (’mitt på skogen’).

Ö ’strandäng’ (jämför den ännu fortlevande
ålderdomliga betydelsen hos det tyska aue, som är samma
ord) i Öland och Skåne, fordom Skanö och vid början
av vår tideräkning enligt klassiska författares
vittnesbörd Skadinavia, i stället för vilket genom
felläsning uppkommit Skandinavien, som således
ursprungligen blott är namn på Sverges sydspets. Den
gamla pluralen av ö ha vi i Öja.

Vi ha redan i det föregående sett flera exempel
på, att ett ortnamn med tiden förändrats så, att det
ser ut att vara bildat av ett helt annat ord än det,
som verkligen däri från början ingått. Ofta äro
dylika för namnforskare farliga snaror en nödvändig
följd av dialektala och andra ljudlagar. Så t. ex. då
Baghahus blivit Bavahus, därpå Båhus och slutligen
Bohus, liksom om det komme av bo; eller då de av
namnet Sigvald bildade Sighvalda och Sighvalstadha
blivit Sevalla och Sjögerstad, ehuru de intet ha att
skaffa med vare sig vall eller sjö; eller då Siohundare
’sjöhärad’ i Uppland har fått det imposanta namnet
Sjuhundra o. s. v. I andra fall är omstöpningen icke
lika nödvändig, men väl lika oavsiktlig, nämligen då
på grund av s. k. folketymologi, naiv omtydning, ett
dunkelt ord ombildas till större likhet med det
vanliga ordförrådet. På så sätt ha vi t. ex. av Biureke
’ekskog, där bäver vistas’ fått (det småländska)
Björkö; Henamora (av ett Hednamora ’de hednes
skog’) har blivit Hedemora; det forna Konungahälla,
senare Kungälla, är nu Kungälv; Mölstadås är Mönsterås;
Myckelby ’storby’ är nu Nyckelby; Odhinshargh och
Thorshärghe ha förvandlats till Odensala och Torshälla,
Själagårdsgatan i Stockholm till Skärgårdsgatan.

Till dessa försåt sälla sig de mera avsiktliga och
därför mindre förlåtliga, som uppstå genom åtskilligt
gott folks åtrå att »förbättra» namn, något som i de
flesta fall måste stämplas såsom rent okynne. Ty
om vi än kunna förstå och ursäkta, att man vill
förädla Våm och Slem till Vårfruhem och Salem, eller
att Simrishamn försökt skaffa sig anor från cimbrer
och teutoner genom att stavas med C, så finna vi
däremot ingen rimlig grund, varför Rångedala skall
göras om till Ragnhildsdal o. d. Också har detta,
företrädesvis av präster, fogdar och kartografer på
privat initiativ företagna, men ofta med framgång
bedrivna ofog redan av flera forskare, t. ex.
Sidenbladh och Djurklou, gjorts till föremål för skarp
kritik. En dylik hade även stundom varit på sin plats
gentemot vissa officiella namnändringar, som
genomförts medelst formliga beslut av statens och
kommunens myndigheter. Så t. ex. då Bogesund omdöpts
till Ulricehamn, Tingvalla till Karlstad, Vanäs till
Karlsborg och Arvika för en kort tid adlats till
Oskarstad. Jag erinrar även om det massdop, varigenom
en hop av Stockholms gator erhöllo nya namn, men
avstår från en i alla händelser numera resultatlös
kritik av vissa detaljer i detta stora företag.

Från denna översikt över en del av de svårigheter, 
som namnforskaren har att övervinna, vänder
jag mig till den kanske intressantare frågan, vilka
de huvudsakliga synpunkter varit, från vilka man i
forna tider utgått vid valet av material till våra
ortnamn. Vi finna då lätt, att huvudmassan av detta
material kan indelas i två grupper. Den ena utgöres
av ord, som syfta på ställets naturbeskaffenhet. Bland
de vanligaste av hithörande namn må nämnas Backa,
Berg(a), Björke ’björkskog’, Bäck(e), Dal(a), Ed(a)
’trång passage, särskilt mellan två vattendrag’, Eke,
Fors(a), Grava ’urgröpningar’, Gryt(a), Halla eller Hälla
’stenhällar’, Hammar, Hed(a), Holm(a), Horn ’krok’,
Hult ’lund’, Hög(a), Klev(a) ’brant bergstig’, Klint(a)
’bergklint’, Kull(a), Kärr(a), Ljung(a), Lund(a), Malm(a),
Mark(a), Mo, Mora, Myra, Möre, Nor(a), Näs, Ris(a)
’busksnår’, Sand(a) eller Sanna, Sjö, Skog(a), Sten(e),
Strand(a), Sund eller Sunne, Udden, Vad, Vall(a), Vik(a),
Vång(a), Vänge, As(a), Äng(a), Öja ’strandängar’, Ökna, -e
’ödemarker’ (jämför öken), Ör och de otaliga
sammansättningar, som de ingått, isynnerhet med varandra,
t. ex. Forsbacka, Hedås, Näsudden, Sandsjö, Strandvik,
eller med djur- och växtnamn, t. ex. Björnö, Hökhult,
Svaneholm eller Aspenäs, Granbäck, Linderås. Till nu
behandlade grupp hör den ojämförligt största delen
av våra vattendrags och höjders namn, t. ex.
Bjurtjärn, Björkfjärden, Bråviken, Glafsfjorden,
Gullmarsfjorden, Lappträsk, Lulevattnet, Storsjön, Svinesund;
Brömsebäck, Dalälven, Norrström, Svartån; Bispbergs
klack (’klump’), Faxefjäll, Kinnekulle, Käglan, Städjan
’stadet’, Syltoppen, Söderåsen, Taberg. Men såsom
redan av ovan lämnade exempelsamling framgår, finna
vi här även en massa gårds-, socken- och
häradsnamn, ehuruväl större delen av dessa höra till nästa
huvudgrupp.

Denna utgöres av ord, som syfta på ortens
odlingshistoria och andra kulturella förhållanden.
Sådana äro t. ex. Bo, Boda ’förrådshus, skjul’, Bol, Bro,
Bråte, Bränne ’svedjeland’, Bröt ’väg’, By, Böle, -gård(a),
Gärde, Hag(a) ’inhägnad betesmark, företrädesvis
sådan med småskog’, -hem, -hus, Kasen ’bråten’,
Köping, Lyckan, -e ’inhägnad åkerlapp’, -löv (se s. 83,
brukligt blott i sydligare Sverge), Rud(a) eller Råda,
Ryd (-röd, -red i Sydsverge), Sala, Spånga, -sta(d),
Säter eller Sätra, Tofta eller Tomta, Torp (-drup, -trup,
-rup, -orp, -arp), Tuna, Tveta, Vist(a) ’hemvist’, Vreta
’enstaka åkerfält’, Våla, Aker. Av dessa brukas
flertalet övervägande, några uteslutande såsom sednare
led i sammansättning, varvid förra leden ofta utgöres
av ett personnamn, såsom man ock på grund av
andra ledens betydelse kunde vänta sig. Så är
särskilt förhållandet med namnen på -löv, -ryd, -stad
och -torp, vilka, såsom Joh. Steenstrup uppvisat, nästan
undantagslöst innehålla personnamn, under det att
t. ex. de på -by endast undantagsvis — i Dalsland
och Värmland dock mycket ofta — göra detta.
Jämför t. ex. å ena sidan Annelöv (förr Anundalef),
Drängsered (förr Drängsrydh), Anestad (förr
Anundastadha), Segerstad (av namnet Sighar), Finsta, 
Stenstorp (av Sten, men Stenby av sten), Åkarp (av
Åketorp), å andra sidan Dalby, Husaby, Högby, Österby o. s. v.

Av särskilt intresse äro de namn, som syfta på
hednisk kultur och sålunda måste ha tillkommit
redan i heden tid, för minst 800 à 900 år sedan.
På hedniskt gravskick anspela Dysiebro och Dysedal
(jämför stendös, förr dys, pl. dysiar) och de ymnigt
förekommande Kumla, Kummelby o. d. (jämför
gravkummel). Hedniska gudstjänstplatser anges av Harg
och Vi (Vä) jämte deras sammansättningar. Utgöra
Harg och Vi den sednare sammansättningsleden, så
består den förra naturligtvis vanligen av ett
gudanamn. I dylik ställning förekomma även -hult och
-lund(a), som då syfta på offerlunden, -åker, som
avser den till templets underhåll anslagna jorden,
samt -källa och -sjö, som antyda det bekanta
offrandet i heliga vatten. Då dylika med gudanamn
sammansatta ortnamn äro vår säkraste källa för
kännedom om våra förfäders gudatro, så förtjänar det
påpekas, att man tills dato icke i svenska ortnamn
funnit säkra spår av andra gudar än Oden, Tor, Frö
Ull och gudinnan Frigg. Dessas dyrkan bevisas till
fullo av sådana namn som Odensvi, Odensåker, Onsjö
(förr Odensjö), Onskälla; Torsvi, Torslunda, Torsåker;
Frösvi, Fröslunda, Frösåker; Ullerva (förr Ullervi),
Ulleråker; Friggeråker. Troligen får man ock av
Niärdhavi (numera Mjärdevid) sluta till Njords
existens. Men endast den, som är fullständigt utan
historisk kritik, kan tillåta sig att på grund av
sådana namn som Baldersnäs (en »förbättring» av 
Ballnäs ’det stora — »bålda» — näset’), Locknevi (förr
Lodkonuvi) och Surteby (av ett dialektord surta
’järnhaltig myrjord’) tillskriva våra förfäder kännedom om
herrar Balder, Loke och Surt.

På tal om hednatiden må tilläggas, att, såsom
S. Nygård visat, alla namn på -löv och en mängd
av de på -stad uppstått under denna tid. Detta
framgår därav, att de innehålla fornnordiska personnamn,
som i kristen tid redan voro utdöda, under det att
t. ex. de på nyodling och utflyttning häntydande
namnen på -ryd och -torp pläga innehålla dels
nordiska namn, som ännu fortleva, dels ock utifrån
lånade helgonnamn.

Samma två namngivningsprinciper, som vi sett
tillämpas på våra gårdsnamn, återfinna vi i
bildningen av våra landskapsnamn. Dessa sönderfalla
nämligen ävenledes i två ungefär lika stora grupper, av
vilka den ena lämnar en geografisk beskrivning, den
andra nämner innebyggarna. Till den förra höra
Bleking(e), d. v. s. kritlandet, av det fornsvenska bleka
’kalk, krita’, varpå som bekant särskilt västra Bleking
är rikt; Dalarna (d. v. s. Dalälvens båda floddalar);
Härjedalen, Härjåns dal; Medelpad, möjligen 
’mellanstig’ (jämför det tyska pfad ’gångstig’), varmed då kanske
avsåges passagen mellan Ljungan och Indalsälven
Norr- och Västerbotten; Skåne; vidare Dalsland, förr
kallat Markerna i nordväst och Dal i sydöst;
Halland; Småland; Uppland; ursprungligen det högre
upp — i motsats till det i äldsta tid ej till
Uppland hörande Roslagen — belägna landet;
Värmland, förr Värmilland, d. v. s. landet vid sjön Värmeln,
alltså ursprungligen blott namn på landskapets
sydvästra hörn, som också är Värmlands äldsta bygd
(se vidare ovan s. 61 ff.); äntligen Öland samt
Väster- och Östergötland (förr Västra och Östra Götland).
Ursprungligen bar endast det förra landskapet namnet
Götland, d. v. s. landet vid Götälven (nu Götaälv),
som så kallades antingen på grund av Trollhättefallen 
eller möjligen i sin egenskap av att vara Vänerns
utlopp (göt = utgjutning, flöde, ström, fors). Av
landet fick folket götar sitt namn, och sedan dessa
spritt sig till östra sidan av Vättern, kännetecknades
den nytillkomna och den ursprungliga delen av det
nu så stora Götland såsom det »västra» och det
»östra». — Snarast har man väl även att till denna
grupp föra Gottland, ehuru det ännu är omtvistat,
vad första beståndsdelen är för något. Det kan icke
vara ett folknamn, emedan det då i forntiden bort
heta Gotaland i likhet med de dåtida Jämtaland,
Södermannaland m. m., det ännu bevarade Svealand och
det nybildade Götaland. Förmodligen har man att
utgå från ett med det ovannämnda göt besläktat
ord got, gut ’utgjutning, utflöde’ (ty. guss), vars
syftning emellertid är något oviss. Detta ord ligger då till
grund både för Gottlands namn och för dess
innebyggares, gutarnas, liksom för de från folkvandringarna
bekanta, sannolikt från Gottland utvandrade,
goternas.

Till den andra gruppen höra Gästrikland,
Hälsingland, Jämtland, Södermanland, Västmanland och
Ångermanland, d. v. s. de land, som bebos av gästrikar,
möjligen ’nykomlingar’ (jämför det tyska gestern ’i
går’) från Uppland, något som de bevisligen äro,
hälsingar, förmodligen ’de vid Halsen, d. v. s.
Bottniska viken’ (jämför s. 86), jämtar ’de idoge’
(jämför det tyska emsig, förr ermaz ’flitig’), södermän, d.
v, s. svear söder om Mälaren i motsättning mot
»uppsvear» norr därom, västmän, d. v. s. uppsvear
väster om Sagån, och ångermän, d. v. s. folket vid
vikarna (jämför s. 82). Till denna grupp hör även
Närke, äldre Närike, i stället för vilket man väntar
sig Närikland, ty innevånarnas gamla namn är
närikar. Man har sålunda här använt det särskilt i
Tyskland så vanliga sättet att låta ett folknamn
utan vidare förändring tjänstgöra såsom namn på
själva landet; jämför Bajern, Sachsen, Türingen,
Franken m. m., som ursprungligen betyda bajrare,
sachsare o. s. v.

Till sist ett ord om vårt fäderneslands namn.
Sverge, äldre Sverige, har, som vi veta, uppkommit
genom en sammandragning av Svearike, d. v. s.
svearnas rike. Folknamnet svear betyder efter all
sannolikhet ursprungligen ’de som äro sina egna’
eller, om man så vill, ’våra egna’ (se vidare s.
150 f.). Måtte vi alltid kunna med samma heder
som våra förfäder göra skäl för det namnet och
bevisa vår rätt att äga, om icke det skönaste land
i världen, så dock ett land med det skönaste namn;
Svealand, det är uttytt ’vårt eget land’ — vårt
land!


Dalmålet.

Det egentliga »dalmålet» — folkspråket i
Öster- och Västerdalarna i motsättning till dels det
s. k. bergslagsmålet i Kopparbergs bergslag, dels den
ursprungligen norska dialekten i Särna och Idre
församlingar — har såsom egendomligt utpräglat språk
gamla anor. Redan konung Magnus Erikssons i
original bevarade privilegier för Kopparberget av år 1347
och den ungefär samtidiga, enda nu i behåll varande
handskriften av Dalalagen visa, ehuru i det stora hela
skrivna på ett slags riksspråk, vissa språkliga
egenheter, som tydligt röja sammanhang med det
speciella dalmålet. Även i ett och annat senare diplom
från medeltiden kan man träffa enstaka ord, som
bära vittne om att skrivaren påverkats av Dalarnas
dialekt. Men ett sammanhängande textprov på
dalmål träffas först omkring 1600, och detta ärevördiga
minnesmärke, kanske det äldsta dialektprov vi äga,
utgöres av — en runinskrift, avfattad med s. k. dalska
runor, en i övre Dalarna ända tills inemot 1850 vid
privata meddelanden och till bomärken stundom
använd avart av det fornnordiska runalfabetet, numera
känd genom ej mindre än ett femtiotal inskrifter,
alla upptäckta under de senaste tjugu åren. Den
ifrågavarande inskriften befinner sig på en år 1894
till Statens historiska museum skänkt trästol från
Lillhärdal i Härjedalen. Den, som förfärdigat
densamma, måtte emellertid ha varit från Älvdalen i
Dalarna, ty han har på stolens baksida inristat
följande mening på ganska oklanderligt älvdalsmål: uer
og en sir fost äd ed han har siofue gart feld han strafuer
ed ig har ga[r]t, d. v. s. »var och en ser först det
som han har själv gjort, innan han straffar (d. v. s.
klandrar) det jag har gjort.»

Ungefär samtidigt uppträder älvdalsmålet i
litteraturen. I uppsalaprofessorn Andreas Prytz år 1622
utgivna »En Lustigh Comoedia om Konung Gustaf
Then Första» förekomma tre scener, i vilka fem
dalkarlar uppträda talande sin dialekt. Ur dessa
tillsammans omkring 5 sidor omfattande språkprov må
här följande mening anföras: Siå nu iäne kräldet; ahr
icke igh frekli gluspadh brott yr issan kappan?, d. v. s.
»se nu här kärlet; har icke jag snällt glupat bort
ur den här koppen?» Från 1600-talets slut och
1700-talets början ha vi på samma mål några större
eller mindre språkprov — om ock stundom
skäligen rådbråkade — i åtskilliga små
gratulationskväden: bröllopsverser av S. P. Elfving 1668, ett
litet anonymt kväde i en bröllopsskrift (»Een loflig
och wäl artad Fiskiare-noot») av 1678, Orsa-pastorn
Johannes Elvius Geäsle-Kall (d. v. s. vallare) up i
daalen vid D. Svedelius disputation 1683, 
pseudonymen Ands Andsunäs verser i en bröllopsskrift av
1688, lektor Jakob Svedelius gratulation vid G.
Barchæus disputation 1716, samme författares
odaterbara »Gilliare-Snack» och magister Reinhold
Näsmans Ad Prost-Ulof i Lieksand vid O. Siljeströms
disputation 1730.

Det äldsta provet på moramål ha vi i
slottspredikanten Samuel Normoræus i en bröllopsskrift
(»Ächta kärleks Ursprung») av 1690 inrymda
»Nachspel af twå Dalkarlar, Jugo åk Hållård», vars slutord
må såsom exempel anföras:
Gäf lukku, lat träifvas i täiduma lång,
sid krippumas kripper i liduma mång!
d. v. s. Giv lycka, låt trivas i tiderna långa,
se barnens barn i lederna många!
Nästa prov på moramål liksom det äldsta på
orsamål anträffas i de försök till vetenskaplig
behandling av våra dialekter, som utgöra en av vår
storhetstids många lärda frukter. Ingen svensk dialekt
har så tidigt som dalmålet gjorts till föremål för
dylika försök. Redan 1693 nedskrev uppsalaprofessorn 
Johan Eenbergh en till Bengt Oxenstierna dedicerad 
(aldrig tryckt) skrift, »Kort Proof af Dahlska
Språkets med Ulphilæ Götska och Isländskan
öfverensstämmande», däri han sökte uppvisa dessa språks
inbördes likhet genom att till älvdals-, mora- och
orsamål översätta ett stycke av bibeln och därmed
jämföra den motsvarande svenska, gotiska och isländska
texten. Samme man är författare till vår första
dialektavhandling, en på uppmaning av Jesper Swedberg år
1702 författad (ävenledes aldrig tryckt) »Kort
Berättelse om Dahlska Språkets Egenskaper». På denna
skrift stöder sig väsentligen vår första tryckta
dialektavhandling, Reinhold Näsmans akademiska
specimen »Historiola lingvæ dalekarlicæ» 1733, däri
älvdals-, mora- och orsamålen behandlas, men
beklagligtvis på ett även efter den tidens förhållanden
mycket otillfredsställande sätt.

Av de följande hundra årens litteratur rörande
dalmålet är knappast något annat värt omnämnande
än O. U. Arborelius trenne, visserligen även de icke
synnerligen värdefulla, akademiska avhandlingar om
älvdalsmålet. Först sedan vid mitten av 1800-talet
ett livligt intresse för dialektstudier väckts genom
män sådana som bröderna Säve, R. Dybeck och J.
E. Rietz, börja värdefulla arbeten rörande dalmålet
att se dagen, men det är alltjämt språket i 
Ovansiljans fögderi, som göres till studieföremål. Från
Nedansiljans fögderi äger man före 1877 nästan alls
inga språkliga upplysningar, och från Västerdalarna
har man ända tills dato så gott som intet av större
värde.

Med grundandet av landsmålsföreningarna vid
våra universiteter i början av 1870-talet och
utgivandet av tidskriften »De svenska landsmålen» sedan
1879 tager den strängt vetenskapliga undersökningen
av våra dialekter sin början, och detta allmänna
uppsving kommer även dalmålet till godo. Redan den
avhandling »Det svenska landsmålsalfabetet», varmed
huvudutgivaren av »De svenska landsmålen» J. A.
Lundell begynner denna sin verksamhet, meddelar
en massa viktiga upplysningar och utredningar
rörande dalmålets ljudförhållanden, och i samma
tidskrift ingår Ad. Noreens »Inledning till dalmålet»
(med språkkarta) samt densammes omfångsrika, genom
fleras samarbete tillkomna »Ordlista öfver dalmålet i
Ofvansiljans fögderi», vilken tills dato utgör huvudkällan
för den vetenskapliga världens kännedom om dalmål.
Nämnas bör även Lundells avhandling »Om de svenska
folkmålens frändskaper» (i Antropologiska sektionens
tidskrift), som innehåller en mängd värdefulla bidrag
till bestämmande av dalmålets förhållande till de
övriga nordiska dialekterna och dess ställning
överhuvud inom kretsen av de nordiska språken, en
fråga varom i äldre dilettantisk litteratur de mest
underliga åsikter uttalats, såsom att dalmålet
härstammade från eller vore närmast besläktat med
engelskan m. m. dylikt.

Dalmålet — särskilt Ovansiljans — är nämligen
onekligen en mycket egendomlig svensk dialekt,
säkerligen jämte, ja kanske före, fårömålet och 
kalixmålet den märkligaste av alla. Gamle Stiernhielm
hade fullkomligt rätt, då han sade: »Ingen av oss,
som äro annorstädes födde, skulle kunna förstå ens
en enda liten mening. Och om någon skulle vilja
med mot deras uttal noggrant svarande bokstäver
nedskriva något, så skall det knappast finnas någon
som vid läsningen kan tro det vara svenskt språk,
ehuruväl det är ren svenska, och det en som icke
genom något det minsta främmande ord blivit
fördärvad.» Detta märkliga förhållande beror helt
enkelt på ortens avskilda läge och innevånarnas därav
följande ringa samfärdsel med rikets övriga
innebyggare, vadan också språket är egendomligare ju längre
inåt obygderna man kommer, märkvärdigast och väl
även — åtminstone vad ordförrådet beträffar — 
ålderdomligast i Åsens kapell invid den fordom nästan
ofarbara sexmila skog, som till 1645 utgjorde Dalarnas
gräns mot det norska Särna. Härtill kommer en
väsentligen väl just genom avsöndringen utvecklad,
starkt utpräglad lokalpatriotism och konservatism,
som leder till segt bevarande av det egna språket
lika väl som många andra egendomliga och
ålderdomliga seder och bruk.

Även i ett annat avseende intar dalmålet en
undantagsställning bland svenska munarter.
Ingenstädes torde nämligen dialektsplittringen ha gått så
långt som här, särskilt ovan Siljan och i all
synnerhet inom Mora socken (minst däremot inom Orsa).
Icke blott att de olika socknarnas språkformer äro
skarpt skilda från varandra, utan mångenstädes
förefinnas mycket stora olikheter inom samma socken,
ja t. ex. i Mora har nästan varje by sitt särskilda,
tydligt utpräglade språk. Så t. ex. har ordet hus
följande former: Öje hus, Ore håys, Rättvik us, Mora
åys (Östnor), åis (Noret), öys (Utmeland), öis
(Nusnäs), Venjan åis (Kyrkbyn), öis (Kättbo), Sollerö åus,
Älvdalen aus, Orsa ais o. s. v. Och vit heter i Öje
vit, Nås och Lima gvit, Sollerö väit, Venjan weitw är att uttala som i engelskan eller som franskans ou i oui.,
Mora wäit (Utmeland, Risa), wait (Östnor), väit
(Noret, Nusnäs), Älvdalen och Orsa vait o. s. v.
Anledningen härtill är förnämligast att söka i det här mer
än annorstädes förekommande ingiftet, d. v. s. att
man gifter sig blott inom socknen, ja helst väljer
man sin maka inom samma, ofta mycket stora by,
som man själv tillhör. Härav blir nämligen en följd,
att uppkommande socken- och byegendomligheter i
språkformen hindras från att avslipas och försvinna
genom konkurrens mellan olika uttalsnyanser inom
själva familjekretsen. Fastmera befästas de, då far,
mor och den övriga omgivningen hos barnen innöta
alldeles samma språkformer.

Dalmålet tillhör den stora »nordsvenska»
dialektgrupp, som omfattar de svenska munarterna i
Norrland, Dalarna, östra Västmanland, Uppland, nordöstra
Södermanland samt i Finland och Ryssland.

Inom denna stora dialektgrupp står dalmålet
närmast den »uppsvenska» avdelningen och skiljer sig
sålunda tydligt å ena sidan från de svenska
dialekterna på andra sidan Östersjön, vilka t. ex. ha
passivformer på -st i stället för -s och pronominerna du
och den begynnande med t-ljud i stället för d-ljud,
under det att dalmålet i båda dessa punkter
överensstämmer med riksspråket, å andra sidan från de
ursprungligen norska dialekterna i de omedelbart
angränsande Särna (med Idre) och Härjedalen.
Särna-(Idre)-målet är alltså intet dalmål, utan skiljer sig
skarpt från detta genom sådana utpräglat norska drag
som t. ex. att pronominet ni heter di (i Härjedalen
dö), men i dalmål ni, iðð uttalas som engelskans »lena» th., id, ir eller er.

Sina närmaste släktingar har dalmålet i de
omedelbart angränsande dialekterna: det »uppsvenska»
bergslagsmålet och det »norrländska» hälsingemålet.
Språkgränsen är emellertid mycket svävande,
särskilt mellan dalmålet och bergslagsmålet, så att det
är så gott som omöjligt att säga, var det ena slutar


och det andra vidtar. Dock finnas vissa egenheter,
som gälla för så gott som hela Övre Dalarna i
motsättning mot bergslagsområdet. Av dylika må här
blott påpekas ett par särskilt viktiga. Den ena
består däri, att dalmålet från forntiden bibehållit en
särskild dativform. Det andra särskilt karakteristiska
draget är, att dalmålet saknar »sje»-ljud i de fall,
där riksspråket tecknar detta ljud med sk, skj eller
stj. I dess ställe har då dalmålet någon av
förbindelserna sk, stj, sts eller sti med vart ljud för sig
tydligt uttalat.

Dalmålet kan lämpligen indelas i västerdalmålet
och österdalmålet. Av för hela områdena gällande
skiljemärken må här blott anföras följande två
punkter. H-ljudet bevaras i västerdalmålet, men har
försvunnit i österdalmålet, t. ex. hand: and (dock hand
t. ex. i norra Venjan och Ore). Den bestämda
pluralformen hos substantiver hålles i västerdalmålet
åtskild från den obestämda, under det att i
österdalmålet den senare får i en mängd fall (minst i Orsa)
representera även den förra.

Inom Västerdalmålet kan man urskilja tvenne
ganska skarpt åtskilda dialektgrupper: det övre
målet i socknarna Transtrand samt Lima och det nedre
målet i återstoden av Västerdalarna.

Österdalmålet kan likaledes indelas i det
övre målet i Ovansiljans domsaga (med undantag av
Särna och Idre socknar) samt Ore socken av
Nedansiljans domsaga och det nedre målet i återstoden av
Nedansiljans domsaga. Detta nedre mål utgör i det
hela en övergångsform mellan övre österdalmålet och
bergslagsmålet. Skarpa skiljemärken, gällande för hela
områdena, äro därför svåra att uppställa.

Övre österdalmålet, den egendomligaste
dialekten i Dalarna och därför ofta betecknad såsom
dalmålet i egentligaste mening, uppträder i tre ganska
skarpt åtskilda huvudformer. Den första är
älvdalsmålet, den i allo intressantaste och forntrognaste
formen, som talas i Älvdalens, Åsens, Evertsbergs och
Våmhus församlingar samt byn Bonäs och dess
omgivning i Mora. Den andra är moramålet, som i
många avseenden intar en mellanställning, på samma
gång som det bildar en övergång till det nedre
österdalmålet, och som talas i Mora (utom Bonäs),
Oxbergs, Venjans, Sollerö och Ore församlingar. Den
tredje är orsamålet, den i fråga om ljudsystemet
oursprungligaste av dalmålets munarter (så t. ex. ha
orden is, hus och hys alla tre fått formen ais), men i
fråga om ordböjningen dock ofta intagande en
märkligt ålderdomlig ståndpunkt, och som talas i Orsa
och Skattunge församligar. Till de viktigaste
olikheterna mellan dessa tre dalmålsformer höra bl. a.
följande. Gammalt långt u uppträder i älvdalsmålet
som au, i moramålet som åu, åy, åi, öy eller öi (olika
i olika trakter), i orsamålet åter som ai, t. ex. »hus»
Älvdalen aus, Mora åus, åys o. s. v., Orsa ais. Före
ng, nk har å i älvdalsmålet blivit au, i moramålet
bevarats som å, i orsamålet blivit ö, t. ex. »lång»
Älvdalen ᛁaungᛁ betecknar s. k. tjockt l., Mora lång (long Risa), Orsa löng.

Inom älvdalsmålet är munarten i Åsens kapell
den avgjort intressantaste och genom flera 
egendomligheter ganska skarpt skild från andra nyanser av
samma mål. Bonästrakten uppvisar åtskilliga
överensstämmelser med moramål. Å andra sidan visar
målet i Våmhus socken vissa likheter med
orsamålet.

Till belysning av älvdalsmålets skiftande former
må här i trefaldig form meddelas ett och samma
stycke ur en saga, upptecknad på målet, sådant det
talas i byarna Östmyckeläng (i Älvdalens socken),
Åsen och Evertsberg, jämte översättning till
riksspråk :


Östm.Eðwariesseniennkall, hlaisåFöre l betecknar h ett väsljud, frambragt med tungan i
l-ställning (alltså med tungspetsen stödd mot tandköttet).mikkᛁerirå
Ås.Eðwariessenienn buende,så mikkᛁerirå
Ev.Eðwariesseniennbuånde,så mikkᛁerirå
Rsp.Detvaren gångenkarl,(lik)sommångaäro 
bonde,som



Östm.fiᛁeð,såaddtriuesuni.Der twerstyest
Ås.felleð,såaddtriuesuni.Båðstyest
Ev.felleð,såaddtryösuni. Båðstyöst
Rsp.väldet,somhadetresöner.De tvåstörsta
Båda



Östm.påyker,der darwarbranaug skamprer,
Ås.påykerwabranaug fuekᛁaiker,
Ev.påykerwabranaug fuåkᛁaiker,
Rsp.pojkarna,(de)vorobranogvälartade, 
folklika


Östm.menndann dar minsten,annwildintlär sig	
Ås.mennminstenwildålderdärd betecknar ett »tjockt» d-ljud, ungefär som riksspråkets rd. sig
Ev.mennminstenwildålderᛁär sig
Rsp.mendenminstehanvilleintelära sig
aldrig



Östm.fuekswit,ågannsåt auti
Ås.wåråsnågghlaisåðerfuetjeð,förannsåti
Ev.wåråsnåggᛁesåannaðfuåk,förannsåti
Rsp.folkvettochhansattuti
varasnyggliksomannatfolk,föri



Östm.assgrauinåggruevålltiett.
As.spisemåggrue6 6 betecknar ett v-ljud, som (liksom i spanskan) bildas med
underläppen mot överläppen i stället för mot övre framtänderna.ågpueteði askunålltiett.
Ev.spisemåggruåvågpuåteði askunålltiett.
Rsp.askhögenochgrovochpåtadei askanallt i ett.
spisen



Östm.Åg iust för dyekålldderannaskpuetern.
Ås.Daiförkålldderannaskpueteran.
Ev.Daiförkållddierannaskpuåtern.
Rsp.Och just för detkalladedehonomaskpåtaren.
Därför


Inom moramålet är väl munarten i Venjans
socken den från de övriga mest avvikande. Mindre
avvikande är Solleröns mål. Inom själva Mora är
språket i byn Östnor, med vilken åtminstone
Gåpshus i Oxbergs kapell väsentligen överensstämmer,
av ett särskilt utpräglat skaplynne, framförallt 
genom övergången av ð till ett slags r-ljud. Hela östra
Mora från och med Noret överensstämmer med de
angränsande socknarna Orsa och Rättvik därutinnan,
att gammalt kort y blivit i, t. ex. rigg ’rygg’.

Såsom prov på ett tämligen centralt moramål
meddelas här följande bit från Utmeland i Mora:
mäs i wa liten, bruked fad å mon umm witterkwelda,
då ivi såtum kringum brasu, tålå um myttjy sagur fö
wåss krippum. Å je hläik je e do, i nu will tålå umm
fö id jän, d. v. s. medan jag var liten, brukade far
och mor om vinterkvällarna, då vi sutto omkring
brasan, tala om mycket sagor för oss barn. Och en
slik en är den, jag nu vill tala om för er här.

Orsamålet företer jämförelsevis få och föga
utpräglade dialektskiftningar. Dock kan man urskilja
åtminstone fyra nyanser, representerade av byarna
Maggås, Holen och Stackmora i Orsa samt
Skattungbyn i Skattunge.

Som exempel på orsamål må här meddelas
följande vaggvisa från Maggås jämte översättning:


Tussalulla bannörna!Tussalulla barnen!
Greten sit uppo iannöma.Gröten sitter uppå järnen
(d. v. s. grytkrokarna).
Wört sku we fᛁoga?Vart skola vi flyga?
West ever skoga.Väst över skogarna.
Dar gölå gökär,Där gala gökarna,
dar weksa lökär,där växa lökarna,
dar singa suᛁor,där sjunga svalorna,
dar ir ä bra tö wårådär är det bra till att vara
a smokrippömaför småbarnen
ienn löngan sumårdag.en lång sommardag.


Till sist några ord om ett språk, som visserligen
icke är något »dalmål» i egentlig mening, men som
dock talas eller åtminstone talats inom Dalarna: det
s. k. Malungs skinnarmål, ett konstgjort språk, som
användes av Malungs »skinnare», d. v. s. gårdfarihandlande 
(ursprungligen ’skinnvarufabrikanter och
-handlande’), då de icke ville ge utomstående inblick
i skråets eller andra hemligheter. Det omnämnes
redan av Näsman (1733) och har sålunda rätt gamla
anor; nu lär det vara så gott som utdött. Principen
för dess bildning skall enligt Näsman ha väsentligen
bestått i omflyttning av tvåstaviga (Malungs-)ords
stavelser och tillsats av v framför enstaviga med
vokal begynnande ord, t. ex. ᛁåta för taᛁå ’tala’, Ramo
för Mora, vallt för allt o. s. v.


Huru uppstå nya förnamn i våra dagar?

Att den nya namnlista, som sedan 1901 bjudes av
Sverges almanacka, kommer att medföra icke
obetydliga förändringar i vårt namnskick, är väl
otvivelaktigt. Men olikheten mellan förr och nu kommer
väsentligen att bestå i att av hittills mera sällsynta
dopnamn en del, tack vare sin i almanackan
förvärvade plats, bli vanligare, t. ex. Agne, Erling,
Germund, Hemming, Inge, Disa, Estrid, Flora, Göta, andra
i följd av sitt avlägsnande ur densamma bli allt
sällsyntare, t. ex. Abdon, Anatolius, Donatus, Evergistus,
Gereon, Jeremias, Akvilina, Eulalia, Fausta, Kunigunda,
Potentia, Zenobia. Att samma öde av samma
anledning väl kommer att drabba så pass vanliga och
vackra namn som Bruno, Beda och Judit, måste
livligt beklagas. Vi få trösta oss med, att bland dem
som gå en säker undergång till mötes befinna sig
både Korsmessa och Mormessa (av barmhärtiga
människor uppsnyggat till Messy), både Peterkatt (Petr.
cathed.) och Petrifäng, ett namn som icke blott i Sverge
gjort barn olyckliga; jag erinrar om den berömde
österrikiske diktaren Petri Kettenfeier Rosegger.

Däremot har icke almanackslistan tillfört oss
några verkligt nya namn, möjligen med undantag av
Holmfrid, som jag icke kan styrka såsom under sista
århundradet använt. Våra nya dopnamn få vi
således fortfarande på andra vägar. Här som annars
i livet är den lättvindigaste utvägen den att låna.
Jag förbigår här frågan om våra lån av förnamn från
främmande språk, ett rikt ämne som jag redan i det
föregående i viss mån behandlat (s. 5 ff.). Blott det
må här tilläggsvis nämnas, att på sistone även
ungerska namn i någon mån kommit till användning, t. ex.
Ilka, Ilma och Etelka (= Ottilia), bekant genom
sångerskan E. Gerster, och att rent norska namn
dagligen uppdyka. Så har till det väl från
Björnsons fortælling stammande och redan icke just så
sällsynta Arne nyligen kommit bl. a. Bjarne, Håkon
och Ole, Astri, Dagny, Görel, Herdis, Randvei och
(dock som gossnamn!) Solveig. Till främmande språk
kunna vi i detta sammanhang med en viss rätt räkna
våra dialekter, ur vilka sådana namnformer stamma
som Bryngel Brynolf, Jerker Erik, Ola Olov (Hansson
m. fl.), Zegol Sigurd. Väl mycket dialekt smaka
Erementia Emerentia och Lagra Laura, som
tillkommit på samma sätt som allmogens Rejusalem
Jerusalem och Magris Maurits.

Jag vänder mig här i stället till ett annat slag
av lån, nämligen de fall då man till dopnamn
upptagit en persons tillnamn eller — i äldre tider —
enda namn. Vi träffa då långivare av alla möjliga
slag. Jag skyndar raskt förbi de synnerligen talrika
fall, då man helt enkelt uppkallat vänner och
bekanta, en Anander, Groth, Levin, Sabelfält, Skotte,
Sterner, Sönnerberg o. s. v., och jag måste för högre
ändamål uppoffra nöjet att närmare sysselsätta mig med
dylika namn, även då de ha en så allmänt aktad
och delvis även lysande prägel som Carnegie, Douglas,
Elliot, Gödeke, Hamilton, Kolmodin, Lloyd, Quenzel,
Torin, Wulff m. fl. I stället må närmare skärskådas
de fall, då det är fråga om en mer eller mindre
välförtjänt s. k. europeisk ryktbarhet.

Sparsamt representerade äro andans män såsom
reformatorerna Luther, Calvin (även Calvina
förekommer) och Arndt samt deras förelöpare Petrus Valdus.
Likaså konstnärer, bland vilka jag endast funnit
uppkallade tre musici, Mozart, Rossini, Wagner, och tre
norrmän, målarna Gude och Lerche samt
skådespelaren Reimers. Bland ryktbara upptäckare har jag icke
lyckats upptäcka mer än ett tretal, hedrat genom
namnen Bessemer, Polhem och Palandra. Däremot har
jag hittat ett dussin vetenskapsmän och tänkare
samt lika många vittra författare. Antiken
representeras av Diogenes, Solon, Sophokles, Xenofon, Cicero
och Livius med Livia, medeltiden av skolastikens
heroer Abelard och Bonaventura, den moderne anden
av Pascal, Bastiat, fransk nationalekonom, † 1850,
Ritter, tysk geograf, f 1859, Clausen, dansk teolog,
† 1877, Jenner, skyddskoppsympningens fader, och av
Milton, Herder, Byron, Moore, Heine, Lamartine med
Lamartina och Girardin, fransk publicist, † 1881.
Särskilt den svenska vetenskapen hyllas genom
namnen Aurivillia (efter fyra utmärkta uppsalaprofessorer
Aurivillius), Key, Neikter, skytteansk professor, † 1803,
Retzius och Friesia; vår skaldekonst mig veterligen
blott genom det icke så sällsynta Vitalis jämte Vitalia.

Ojämförligt mera uppskattade vid dopfunten äro
emellertid det politiska livets ryktbarheter. Först
och främst frihetshjältar av ena eller andra slaget
såsom Aristides, Cimon och Timoleon, Brutus, Egmont,
Washington och Franklin, Bolivar, Kanaris, Schamyl,
Kossuth, Garibaldi och Lincoln. Därnäst andra stora
krigare såsom faraonerna Ramses och Seti,
naturligtvis Hannibal och Cæsar, Blücher i kvinnoskepnaden
Blücheriana, Sverges första historiska erövraregestalt,
Erik Segersäll, liksom ock dess sista, Bernadotte.
Hjältens moraliska halt tycks vara likgiltig, ty
»vandalismens» upphovsman, vandalen Genserik, och den
förkroppsligade grymheten, mongolen Tamerlan, samt
den genomdepraverade serbiske Milan äro uppkallade
lika väl som vår tids ädlaste krigaregestalt, Gordon.
För sitt förevigande har väl Valdemar Atterdag mera
sitt vackert allegoriska tillnamn än sina karaktärsdrag
att tacka; Margareta Fridkulla däremot utan tvivel
båda delarna. För övrigt får det täcka könet
uppbära den sköna Aspasias mantel och de
grekisk-egyptiska prinsessorna Arsinoes och Berenikes — hon vars
hår befordrades till stjärnbild. Om Hedina
härstammar från Svante eller Sven Adolf eller Sven Hedin,
har jag mig ej bekant. Är det andra alternativet det
rätta, så ha vi ett av de mycket sällsynta exemplen
på uppskattandet av en relativt fredlig politisk
verksamhet, liksom i uppkallandet av Justinianus, den
store lagstiftaren. Till sist må bland politiska namn
nämnas de, som erinra om martyren Fersen, om
Kleopatras obetydlige son Cæsarion och — kuriösa
smak — om den store svindlaren hertig Morny.

Sagans hjältar äro nästan lika talrika. Den
babyloniska har givit oss sin Nimrod, den kartagiska
sin Dido, den homeriska dikten Akilles, Mentor och
Nestor. Från Greklands sagohistoria ha vi för resten
Hellen och från Roms Mucius Scævola. Från
medeltidens rika sagovärld ha vi — frånsett sådana redan
sedan länge rotfästa namn som Ossiandikternas Oskar,
Ossian, Fingal och Selma med mer än hundraåriga
anor — så vackra bidrag som t. ex. Tristan och
Isolda, Genoveva och den numera från historien till
sagan förvisade Tell. Den till sin historiska existens
något tvivelaktige Cid skymtar väl fram i
kvinnonamnet Cidi. Särskilt rika äro lånen från de
fornnordiska sagorna. Från Hervararsagan stammar det
märkvärdigt nog även som mansnamn upptagna
Hervor samt Orvar (Orvar Odds tillnamn), från
Bosasagan Herröd. Till en numera med rätta avlyst
del av »svenska historien» höra Ane — gammal
felform för Aun — den gamle, Hildetand, Sigurd Rings
älskade Alfsol, Lodbrok och hans Aslög; ja till och
med Sigge Fridulfssons pappa har åtminstone en
namne, som hävdar svenskheten gentemot de många
tyska Fridolfarna. Till de mer eller mindre
problematiska existenserna för jag även Sigrid Storrådas fader
Skoglar Toste (märk, att Skoglar är tillnamn liksom
Orvar), den mera från norsk inspiration än svensk historia
stammande Torgny samt, gunås, vår svenska Debora
Blenda.

Dock överflyglas sagofigurerna vida av den rena
mytens. Som man kan förstå, är det emellertid

förnämligast inom damernas krets som gudomligheterna 
uppträda. Av grekiska gudinnor uppenbara sig hos oss både
urmodern Gea och gudamodern Rhea, månens Selene och
regnbågens Iris, jaktens Artemis och ungdomens Hebe,
några muser (Thalia, Urania, Polyhymnia) och,
naturligtvis, alla tre gracerna, av vilka dock en, Eufrosyne, har
gammal hemortsrätt i vårt land, där väl ett hundratal
kvinnor bära, som jag hoppas med heder, hennes namn;
vidare visserligen icke Afrodite själv, men — vilket är
nästan mera glädjande — hennes mor Dione, nymferna
Daphne, Doris, Eurydike och Galatea (väl icke
förmedlat av den hädiska operetten ’Den sköna
Galatea’), näktergalen Filomela samt det täcka trollet
Sirena. Ett mera kusligt intryck göra blott den från
nordanvinden Boreas (vår Bore) stammande Borea
och den, trots namnet, väl för Guds skull icke
enögda Polyfemia. Huru torftiga te sig icke våra
mytologiska manspersoner vid sidan härav. Utom
världsklokhetens representant Hermes, halvgudarna
Herkules och Kastor, titanen Hyperion och den skäligen
obskyre vindkungen Eol ha vi blott att bjuda på
sådana andra-rangs-gudomligheter som de
skeppsbrutnas skyddspatron Palæmon (med en Palæmona) och
f. d. jägaren Orion. Visserligen ha vi därjämte
åtminstone en Apollo och en Adonis, men jag misstänker, att de
namnen inte göra sina bärare glada. Och inom den
romerska gudavärlden ha vi det ännu sämre ställt. Jag har
inte påträffat en enda gud: ingen Jupiter — och det
vore väl för mycket begärt — men inte ens en enda
löjtnant, som heter Mars. Däremot — för att nu inte tala
om Aurora, som sedan gammalt har hundratals mer
eller mindre tillfredsställande representanter — både
Juno och Minerva, Ceres och Vesta, Flora och
Fortuna, ja till och med det för en högst samhällsnyttig
verksamhet predestinerande Lucina. Likadant med
Egypten; vi träffa väl en Isis, men ingen Osiris.
Endast i den fornnordiska mytologien söka karlarna
hålla det på detta område starka könet stången, men
full likställighet är dock icke på långa vägar ernådd.
Visserligen ha vi både Oden, Niord och Frej,
sekunderade av Forsete och Hermod(er); men vad förslår
det mot Frigga, Iduna, Sif, Sigyn, Gefion, Gerd, Eira,
Saga och Verdandi med själva Freja i spetsen! Vad
jag skall föra den av vår storhetstids skalder 
tillskapade kärleksguden Astrild till för mytologi, vet
jag sannerligen icke, och även könet har hittills varit
höljt i dunkel.  Stiernhielm m. fl. till och med fru
Lenngren identifierade Astrild med Kupido, som ju
var en gosse. Nu bäres namnet emellertid av en
flicka, och det är tydligen lika rätt som billigt.

Det sista exemplet leder oss över till
uppkallandet av i strängaste mening diktade personer,
om ock dessa stundom äro svåra att skilja från
sagans. Så t. ex. äro Antigone och hennes
trolovade, Haimon, icke uteslutande Sofokles
tillhörighet, och Hero kunna vi likaväl ha fått från
folkvisorna om henne och Leander som från denna
oöverträffliga älskarinnetyps skapare alexandrinaren
Musæus eller hans bearbetare Schiller. Men Ofelia
förskriver sig ofelbart från Shakspere, Pamela från
Richardsons banbrytande romanhjältinna, Werther från
Goethe, Cedrik från Scotts Ivanhoe, D’Artagnan och
Aramis från Dumas odödliga musketörer och troligen
Tarras från Gogols mästerliga roman Tarras Bulba.
Från Norge ha vi lånat Björnsons Arnliot och Ibsens
Brand. Poesi och musik i förening ha introducerat
operahjältinnorna Norma, Mignon, Carmen och Aida,
men bland män mig veterligt blott ingenuen Cherubin.
Bland svenska skaldeverk har Fritiofs saga bidragit,
utom med själva hjältens för längesedan i hemmen
insjungna namn, även med Hilding, Viking och
troligen Atle, Stagnelius dikter med den själfulla Anima
och Runebergs med Nadeschda. Onekligen förvånande
är, att det lyckats Bellman att få in Mollberg. Att
fru Lenngren är roten och upphovet till Belinda är
väl tvivelaktigt, då detta namn i ’Grefvinnans besök’
bäres av en hund; men kanske ha den nutida
Belindas föräldrar vid namnvalet blott erinrat sig citatet
»sköna Belinda», vilket ju lät uppmuntrande. Annars
ha väl de, liksom fru Lenngren, tagit namnet direkt
från Pope eller hans svenska översättare (t. ex.
Odhelius, »Våldet på Belindas lock», 1797).

Sedan sålunda varken verklighetens mark eller
fantasiens rymder ha några flera förnamn att avstå,
måste vi, därest vi fortfarande vilja begagna oss av
redan gängse ord, göra våra lån från den del av
ordskatten, som består av annat än personnamn.
Närmaste grannar äro då ortnamnen.

Liksom så mången ridderlig ätt fått sitt namn
från sitt slott, sitt stamgods eller sin fädernetorva, så
har ock i våra dagar månget ortnamn adlats till
dopnamn, antingen i sin egenskap av att vara
vederbörandes — ofta tillfälliga — födelseort eller på grund
av andra kära minnen, som för föräldrarna anknyta sig
till platsen i fråga. Så ha vi i människovärlden fått
in bergspetsen Altvater i SudeternaMont d’or är däremot icke, säsom man skulle kunna tro,
berget i Auvergne, utan en översättning av släktnamnet Gullberg. och
Gesunda-berget i Dalarna, floden La Plata, sjön Lago
(Maggiore eller någon annan), ja, havet i form av Atlanta
och Oceana, utan tvivel emigrantbarn, eftersom
föräldrarnas öden till sjöss väl icke i och för sig varit
av den angenäma beskaffenhet, att de krävt ett
levande minnesmärke. Vanligast äro naturligtvis
stadsnamn, företrädesvis utländska, t. ex. Erivan i
Transkaukasien, Genova, Leijgzig, Odessa, Riga, Thale (i
Harz), Vasa, Vienna (d. v. s. Wien), Villanova i
Portugal, Zenta i Ungern m. fl., under det att Calmar
och Sköfde stå isolerade. Vidare ha vi gården Liss
och järnvägsstationen Ludvika i Dalarna och troligen
det dalsländska Mellerud i formen Melrud, socknarna
Gudhem och — i formen Hösna — Hössna i Västergötland
samt Gudmundrå (gossnamn) i Ångermanland,
landskapet Halland (gossnamn), ön Leucadia i Grekland, som ock
fått släppa till oraklet i Delfi. Bresilia har kanske i
mångens tycke en obehaglig färg, men det är icke avsett, ty
namnet syftar nog icke på det smutsröda färgträt, utan
på dess hemort Brasilien och lägger sålunda liksom
Florida, Gennania, India och Italia beslag på en hel stat.
En hel världsdel representeras av gossnamnet Amerik.
Salem är mångtydigt: det kan vara en socken i
Sverge, en stad i Nordamerika, en by och ett slott
i Baden samt ett par orter i Palestina, den ena = Jerusalem. 
Troligen åsyftas det sistnämnda, och i så fall
är namnet en pendant till de väl likaledes ur bibeln
hämtade Betania, Cæsarea och det landet Elam. Av
poetiska ortnamn äro Albion och Thule i bruk.
Nybildningar på basis av ortnamn äro det mindre
lätthanterliga Katrineholmiana och det direkt till skoj
inbjudande Abiskoja. — I sammanhang med
ortnamnen må påpekas ett par folknamn, som ock på sistone
uppträtt som dopnamn, nämligen German och Gute,
d. v. s. gottlänning.

Därnäst talrikast anmäla sig växtnamn till
inträde i vår krets, men märkligt nog uteslutande för
att tjänstgöra som kvinnonamn. Att man aldrig kan
få höra en karl döpas till Quercus (ek) eller, om
namnet skall vara siande, Pinus eller Hyoscyamus
(bolmört), då man dock i damsällskap stundom får
vandra i ett sannskyldigt orangeri, mestadels
omgiven av en berusande doft! Utom de sedan länge
brukliga Rosa och Viola och det redan ganska spridda
Linnea träffa vi t. ex. Convallaria (konvalje), Gullvifva,
Hyacint, Jasmina, Petunia, Pyrola, Reseda, Ros och
Syrena. Fattas doften, kvarstår antingen ståtligheten
såsom hos Aster, Dalia, Castanja och Palma eller
behaget såsom hos Hedera (murgröna), Nemophila och
Edelweiss. Veronika hör kanske icke hit, utan
stammar från Veronica-legenden, och Calla är delvis icke
praktväxten, utan = Carola och sålunda Kalles
motbild. Som vi märka, äro nästan alla dessa namn
latinska, detta naturligtvis emedan deras ändelse a gör
dem särskilt lämpade att sällskapa med Anna, Hilda,
Stina, Kajsa o. s. v.

Av ryktbara ting, som bestå sig med egna namn,
äro uppkallade stjärnbilden Aldebara, diktsamlingen
Edda, Fritiofs skepp Ellida och Nordenskiölds Vega.

Bland övriga substantiver är det endast titlar,
som kommit till användning, och här är det
naturligtvis uteslutande männen som hålla sig framme.
Dock kunna de icke egentligen beskyllas för
ämbetshunger, ty de namn jag påträffat höra antingen till
de fromma önskningarnas område såsom Furste och
Hertig, eller också äro de så urmodiga som Fänrik och
Junker. Det enda med någon smula praktisk
anstrykning är Notarius.

Däremot äro adjektiver — genomgående av
berömmande natur — tämligen vanliga, isynnerhet som
flicknamn. God och Munter äro gossar, Dygdig
naturligtvis en flicka liksom Solfager och Roli (utan g
i anslutning till Lilli, Siri m. m.). I fråga om
flickorna uttrycker man sig givetvis helst i »bestämd
form» och kallar dem då Goda, Lilla, Ljufva, Milda,
Rara, Sälla och Väna.

En intressant grupp bilda de namn, som ge
uttryck åt föräldrarnas känslor vid familjens förökande.
Glädjen talar genom gossnamnen Tjo (jämför tjohej!)
och Eljen (det ungerska leveropet), flicknamnen Eja
och Jubel samt nybildningarna Fröjda och Gudlofvia.
En väl sent lyckliggjord faders blandade känslor är
det väl, som sökt sig uttryck i det barocka Solange
(ty. so lange ’så länge’). Däremot är det sådana,
vilka lidit av embarras de richesse, som protestera i
och genom namnen Punkt, Sista, Finala och Ultima
eller, mera humoristiskt, psalmistens Sela. Sorgliga
öden bebådar namnet Martyr.

På personifierade födoämnen har jag redan ovan
(s. 19) anfört exemplen Sardina och Selleri (samt
Dolma?). Men ej heller drycker sakna representation
i vår namnvärld, där två ytterligheter företrädas av
den milda Apollinaris och den ättiksura Vinäger.

På konto pro diverse uppför jag slutligen bland
våra lånade ord sådana kuriositeter som mansnamnen
Ego, Amen, Pardon och Valkyrian, kvinnonamnen
Pagina, Therzette, Arla och dess trots stavningen med
Z lätt genomskådade motsats Zärla, dessa båda
sistnämnda möjligen innebärande en annons rörande
födelsetidpunkten på dygnet. Den hebreiska
bokstaven Alef är gossnamn, den motsvarande grekiska,
Alfa, flicknamn. Bland de icke få namn, som
försöka sig på en karaktäristik, må nämnas Man, Mildhog
(en bror till Egron Lundgren), Frid(en), ja till
yttermera visso Sannfrid (Fridtjuv bör däremot ej bit,
utan är en försvenskning av det isländska Fritiof);
vidare Herdinna, Helsa och Divina, som väl icke har
något med Comœdia att göra, samt äntligen vad jag
skulle vilja kalla briljanterade namn såsom Rubin
och nybildningarna Diamantina, Juvelia, Klenoda och
Kristalia.

Genom de fyra sista exemplen liksom genom
de förut omnämnda Katrineholmiana, Abiskoja,
Jasmina, Syrena, Castanja, Fröjda, Gudlofvia och Finala
ha vi redan övergivit lånerörelsen och kommit in på
tillämpningen av den andra stora ledande principen
för bildande av nya förnamn, nämligen den då man
i stället för att använda redan gängse ord tillskapar
nya sådana. Osjälvständigast förfar man härvid, då
man tager en bit av ett redan förekommande namn
och låter denna stump uppträda som särskilt namn.
På så sätt uppstå s. k. kortnamn, ursprungligen
barnkammarprodukter, som emellertid mycket ofta på
grund av sin praktiskhet få god kurs i stora världen,
till att börja med som varianter till de namn, från
vilka de utgått, men med tiden som fullt självständiga; 
detta dock först sedan deras ursprung blivit
förgätet, så att t. ex. den ena brodern kan heta Nils,
den andra Klas, ena systern Magda, den andra Lena,
eller en och samma individ bära namnen Elsa Betty,
vilket allt visar total glömska av att de tu äro ett.

Kortnamnsbildningen kan ske på många olika
sätt, av vilka jag här skall något skärskåda de tre
viktigaste, representerade av typerna Johannes >
Hans, Svantejpolk > Svante och Olov > Olle. Den
första kännetecknas, som vi se, därav att
stympningen drabbat det ursprungliga namnets början, således
samma smeksamma procedur som vi använda, då vi
tala om vår lilla (prin)sessa. Denna typ är i fråga
om mansnamn mycket sällsynt. Utom de nästan
urgamla Hans och Klas (av Niklas) ha vi knappast
flera fall än Alexander > Sander och Antonius >
Tönnes. Så mycket vanligare är den i fråga om
kvinnonamn. Utom de gamla vanliga Greta
Marg(a)reta, Hanna Johanna (men även ursprungligt =
bibelns Hanna), Lena Magdalena, Helena, Lina
Karolina (Evelina), Lotta Charlotta, Mina Vilhelmina, Nora
Eleonora, Stava Gustava och Stina Kristina ha vi
minst ett par tjog nyare och mindre vanliga såsom
Becka Rebecka, Bella Isabella, Bet Elisabet, Bina
Jakobina, Dora Teodora, Din(a) Gerhardin(a), Ella
Gabriella, Etta eller Jetta Henrietta, Femia Eufemia, Fia
Sofia, Fina Josefina, Gina Georgina, Jata Beata, Li
Emeli, Lisa Elisa(bet), Nella Petronella, Neta Agneta,
Netta Antoinetta, Jeanetta, Nilla Gunilla, Pernilla,
Rika Ulrika, Erika, Fredrika, Henrika, Sanna Susanna,
Tvina Kat(a)rina och Viva Elvira.

Överhuvud sällsynt är den andra typen, som
uppkommer genom det ursprungliga namnets stympning 
i slutet, på samma sätt som då vi med ett familjärt
uttryckssätt säga rek för ’rekommenderat brev’, vigg
för ’vigilans’, kilo för ’kilogram', dricks för ’drickspengar’, 
riks för ’rikstelefon’ m. m., eller då telegrafens
och järnvägens tjänstemän säga tel och lok i stället
för ’telegram’ och ’lokomotiv’. Av dylika namn ha
vi utom det gamla Svante och de väsentligen på
utländsk botten uppkomna Bertil Bartolomeus,
Mark(us), Max(imilian), Odal(rik), d. v. s. Ulrik,
Sam(uel), Tim(oteus) och Tom(as) knappast andra än bland
män Alex(ander), Dan(iel), Mac Malkolm, Nim(rod)
och Stannis Stanislaus, bland kvinnor Ada(mina),
Adel(aïd)e, Elisa(bet) eller Elsa, La(ura) och Magda(lena).
Men denna fattigdom är mera skenbar än verklig,
beroende på att många på denna väg tillkomna
namn övergått till nästa typ.

Denna uppstår därigenom, att ett, vanligen på
något av de båda nyssnämnda sätten förkortat, namn
förses med en för könet karakteristisk ändelse och,
för att göra det hela mera livat, första stavelsens vokal
förkortas, i fall den är lång. Det är samma muntra och
trevliga bildningsprincip, som vi pläga använda även på
andra områden vid skapandet av smeknamn sådana som
fabbe favör, nolle nollissimo, grålle grå häst och rölle röd
häst, moppe mops, gasse gatpojke, misse en som säger
»miau», brunte brun häst, putte pudel, sosse socialist, kossa
ko, sossa so o. s. v. I mansnamn utgöres den tillagda
ändeisen av -e, framför vilket ofta också en 
konsonant tillkommit. Så, ha vi fått våra ytterst talrika
namn av typen Kalle, Janne, Nisse. Jag känner till
inemot tvåhundra sådana, av vilka jag här nämner
några av de i mitt tycke minst vanliga, ordnade
gruppvis efter sista konsonanten: Fabbe Fabian, Tedde
Teodor, Guffe Gustav, Joffe Josef, Muffe Mustafa, Bigge
Birger, Fregge (oftare Figge) Fredrik, Gregge Gregor,
Gugge Gustav, Ragge Ragnar, Peje Per, Brocke Bror
Janke eller Jonke Johan (Jan, Jon), Ricke Rickard,
Vicke Viktor, Alle Adolf, Bille Birger, Brolle Bror,
Hjalle Hjalmar, Jolle Joel, Lulle Ludvig, Tolle Torvald,
Anatolius, Ulle Ulrik, Valle Valfrid, Valdemar, Benne
Benedikt, Danne Daniel, Tönne Anton, Joppe Jakob,
Josef, Kirre Kristian, Pirre Peter, Basse Baltsar, Gösse
Gösta, Hasse Hans, Hinse Henrik, Klasse Klas, Knusse
Knut, Rasse Ragnar, Tosse Torsten, Tor, Tusse
Torsten, Teodor, Ante Anders, Atte Artur, Bente Bengt,
Dante Daniel, Knutte Knut, Natte Natanael, Pytte
Pontus, Svente Sven, Tette, Tente, Tutte Teodor, Vitte 
Vitalis (en mängd andra ex. äro redan anförda sid. 14).
Visserligen äro de flesta av dessa ännu icke på långt
när så pass salongsmässiga att de kunna användas
vid ett så högtidligt tillfälle som själva döpelseakten,
men några ha redan för längesedan hunnit så långt,
t. ex. Ebbe Eberhard och Sigge Sigfrid, Sigurd, Sixten,
Sigismund, och andra få nog med tiden åtnjuta samma
upphöjelse.

De på motsvarande sätt bildade, men icke så
talrika kvinnonamnen tillägga oftast ändeisen -a, med
eller utan föregående konsonant. Utom sådana gamla,
som redan tillkämpat sig en oberoende ställning, t. ex.
Ebba, Maja, Emma, Britta, ha vi en hop nyare, av
vilka jag anför åtskilliga bland de mindre vanliga,
såsom Fredda Fredrika, Magga Margareta, Magdalena,
Aja Agnes, Boja Ingeborg, Ella Elin, Pella Petra,
Tulla Tullia, Gulla Gunilla, Hella Helena, Cilla (Silla)
Cecilia, Missa Maria (Mia), Sjossa Josefin, Stassa
Anastasia, Betta Elisabet, Gerta Gertrud, Metta Mektild,
Kitta Kristina. En del av dessa ha genom anslutning
till eller lån från engelska namn av typen Fanny
(Fransiska), Jenny (Johanna) erhållit biformer på -y,
-i(e), t. ex. Maggie, Elly, Gully, Sally, Tilli, Emmy,
Gunny, Minny, Cissi, Betty, Gerty, och i ett stort antal
fall förekomma enbart sådana former, t. ex. Illi
Iliana?, Lilli Linnea, Elisabet, Emeli, Henny Henrika,
Stanny Constance, Tonny Antonia, Essie Ester. Andra ha
förnämligast genom tyskt inflytande fått biformer på
-en, t. ex. Bitten, Jetten, Lotten, eller på -ken, t.
ex. Lisken, Majken.

Hittills ha vi blott sett exempel på namn, som
bildats på sådana av samma kön, mans- av
mans- och kvinno- av kvinnonamn. Men även motsatsen
förekommer. Här om någonsin få vi bevis på kvinnans
osjälvständighet gentemot mannen. Av hundratals
mansnamn ha nämligen bildats kvinnonamn medelst
tilläggande av ändelser, bland vilka de ojämförligt
vanligaste äro -a, -ia eller -in(a). Bland dessa i
allmänhet långsläpiga och platta namn må här anföras
blott några av de nymodigaste, om också icke
modernaste: Abla, -ela, -elina, Abrahamina, Alfonsa, -ia, -in(a),
Andersina, Arona, Benjamina, Berntina, Börjina, Didrika,
Efraima, Enokina, Fabiana, Georga, -ia, -in(a), -iana,
Hermana, -ia, -in(a), Isakina, Ivarina (jämför däremot
det spritt nya, nätta Iva, där man helt enkelt strukit
-r i Ivar), Jesperina, Jönsina, Linusa, Mauritzina.

Därmot äro mansnamn, bildade av kvinnonamn,
mycket sällsynta. De fabriceras antingen genom
borttagande av ändelserna -a och -i t. ex. Aldebar, Armid,
Elvir (Berling) och Verdand, eller genom utbyte av
-a mot -e, t. ex. Britte, Hilde, Tilde. Ändas
kvinnonamnet redan på -e, inträder i dess ställe -o, t. ex.
Signo.

Vända vi oss nu till nybildning medelst
sammansättning av två ord, så må först erinras om de,
som det tycks, numera i bildade kretsar rätt moderna
gossnamnen av typen Axelsson, Georgsson, Lison (av
Li = Emeli). Några motsvarande bildningar med
-dotter känner jag ej till, men väl en förryskad Lievna
(ungefär ’Li-dotter’), syster till nyssnämnde herr
Lison.

Vanligare är eller åtminstone var nyligen att
sammansätta två förnamn med varandra, med eller
utan bindestreck i skrift, t. ex. Karl-Gösta, Nilspetter
och Svenkarl; oftare vid kvinnonamn, t. ex.
Anne-Charlotte, Majakajsa, Annamaja, Mariann (Marie-Anne),
Vi ha här en motsvarighet till familjenamnen av
typen Trolle-Bonde, Montgomery-Cederhielm. Men
förnamnen kunna vara konstigare än så. Levde ännu
den gamla fru, åt vilken man i min barndom log, då
hon i hastigheten uppgav sina barn — de voro åtta
— heta Jeana Anna, Kalle Maja, Julia Henrik och Stina
Didrik, så skulle hon triumfera, när hon nu finge
höra barn döpas till Karlmari, Janberta och Hansigne.
Rörande dessa amfibier kan man dock våga den
förmodan, att de rätteligen äro att betrakta som 
kvinnor; men vad skola vi gissa på för kön hos de från
Kind antecknade namnsammanställningarna — icke
sammansättningarna — Uno Torborg och Johan Hedvig?
Att döma av det från Luleå-trakten antecknade
gossnamnet Uno Hildegard, ha vi att göra med gossebarn.

Ej sällan sätter man tillsammans blotta bitar av
namn. På samma sätt som familjenamnet Clairfelt
uppkommit av L’Eclair och Armfelt, Hannerz av Hanna
och Anders, Christell av Christen och Elna, Kabner av
Karlsson, Bring och Tegnér eller ortnamnet Kosta av
Koskull och Staël, Flerohopp av Fleetwood, Rothlieb
och Hoppenstedt, eller som kolingen bildat sitt
elegabel av elegant och ämabel, eller som man i Gästrikland
talar om en pastrull, d. v. s. en pastöriseringsapparat
liknande en kastrull, eller i Västergötland om en
murin d. v. s. en mur, som övergått till ruin, så har
tydligen efter samma princip bildats en mängd
förnamn. Men då jag icke har förmånen att känna de
respektive familjernas vänner och släktingar, vilka
gå igen i barnens namn, så kunna mina tydningar
av dylika »kompromissnamn» icke vara annat än
blotta gissningar, vad ingrediensernas detaljer
beträffar. Albigott (Birgott) torde vara bildat av Albin
(Birger) och Gotthard (eller Gottfrid, Gottlieb,
Gottskalk), Donartur av Donald och Artur, Helgedor av
Helge och Teodor, Idmar av Ida och Hjalmar, Perlof
av Per och Olof, Rangdolf av Ragnar och Adolf (Rudolf,
Fridolf), Viktanael av Viktor och Natanael; Axianne av
Axel och Marianne, Caralma av Carl och Alma, Ellenfina
av Ellen och Josefina, Sofilis av Sofi och Elis (eller Elise).
Det pikanta Sjusverus misstänker jag vara hoplappat
av de två trevliga almanacksnamnen Sju-sovare och
Ahasverus.

Med dylika namn ha vi redan kommit nära den
gräns, där namnen bli alldeles omöjliga att tyda för
den, som icke invigts i föräldrarnas hemliga rådslag.
Därförutan är det nämligen icke gärna möjligt att
utspekulera, att Egron Sellif (Lundgren) skall vara
»eg ron (och ett) säll(t) lif!»; att Helmilit, som träffas
i samma på kuriösa förnamn (t. ex. de i det
föregående nämnda Mildhog och Elam) så rika familj,
skall betyda »hel(a) (min) lit»; att Item representerar
I. T. E(kströ)m — jämför familjenamnen Avander av
A. V. Ander(sson) och Beäff av B. P. (Olsson) —
o. s. v. Emellertid vågar jag gå ännu ett steg på
gissningarnas stråt, i det jag tyder en del skenbart
obegripliga namn såsom s. k. palindromer, d. v. s.
bakfram-läsningar. Liksom bevisligen familjenamnen
Krikortz, Leatz och Nosslin, på så sätt bildats av
Strokirk, Staël och Nilsson eller liksom det i Bygdeå
förekommande ortnamnet Matsneke uppstått av
familjenamnet Ekenstam, så ha vi ett säkert exempel på
dylika förnamn i den inom släkten Frunck jämte
Nimrod mycket brukliga palindromen Dormin samt i
det från Bygdeå antecknade Nidolf, utgående från
familjenamnet Flodin. Dessutom förmodar jag, att
Oriel (Afzelius) är »le i ro!» (eller kanske kompromiss
av Orion och Ariel?), att Nedron är Norden, och jag
vill göra biskop Rodhe till en, visserligen ofrivillig,
ansvaring för de i Kind utdelade namnen Edor och
Hedor, i vilka det svårhanterliga h-et i så fall dels
utelämnats, dels kommit på galet ställe. Det
sistnämnda exemplet hör därför rätteligen till vad man
kallar anagram, regellös bokstavsomflyttning, sådan
den praktiseras vid det omtyckta sällskapsnöje som
heter bokstavsspel, och som vi ha ett exempel på i
familjenamnet Sleincour i stället för Cornelius. Ett
anagram torde föreligga i gossnamnet Ador, i så fall =
Dora, och uppträder med säkerhet i den nyss nämnda
familjen Frunck, där Nimrod även omstuvats till Mindor
genom tillämpande av palindromprincipen på vardera
stavelsen tagen för sig. Däremot saknar jag hithörande
exempel på den stavelseomkastnings-princip, som
kommer till synes i sådana familjenamn som Bergny av
Nyberg, Berghel av Hellberg och Sonnander av Andersson.

Ändock återstår månget namn, som trotsar
åtminstone min grad av gisslughet, och som jag därför
lämnar åt framtiden, då det kan uppenbart varda.
För deras räkning, som möjligen tycka om att knäcka
språkliga nötter, anför jag här exempelvis
mansnamnen Allon, Diktor, Magel och Sims, kvinnonamnen
Alteda och Bregelia. En del dylika väcka ganska
obehagliga idéassociationer, som dock säkerligen icke
äro avsedda; så t. ex. Jäka och dubbelnamnet Betia 
Otidia. Även vissa skenbart fullt klara namn förbli
gåtor, ty att t. ex. flicknamnet Vedjanne har något
med ’ved’ eller ’Janne’ att göra, är icke antagligt.
Stundom måste man nog förutsätta något missförstånd
hos namnets givare. Jag förmodar t. ex., att det rent
upprörande Gravida beror på felläsning eller
-skrivning av Gravilda.

Till sist blott en antydan om att det även finnes
namn, som aldrig bli några namn, emedan
prästerskapet vägrar utdela dem — ett icke just så sällsynt
fall. Härom året gick genom vår press en notis om,
huruledes en prästman hos vederbörande anmälts till
näpst, emedan han vägrat att döpa en pojke till
Lucifer. Han hade emellertid utan tvivel lättare att
försvara sitt handlingssätt än den hans ämbetsbroder,
som inte ville låta en bondhustru få sin vilja fram,
då hon begärde få sitt gossebarn döpt till Hosianna.
Ty prästens — som han själv förmodligen tyckte
synnerligen lyckligt funna — argument, att namnet
ju snarare vore ett flick- än gossnamn, vederlade
modern kort och gott med erinrandet om att bibeln
tydligt och klart säger: »Hosianna, Davids son».
Hon kunde, om hon velat eller rättare sagt vetat, ha
tillagt, att i Frankrike namnet, särskilt i formen
Ozanne, är mycket använt för barn av båda könen,
vilka blivit födda på palmsöndagen.


Ordens död.

Om ordens liv har ofta inom vetenskapen talats
dock mest om huru de leva, föga om varför
de leva — nämligen de som verkligen leva, ty det
göra ju långtifrån alla. Besvarandet av denna sednare
fråga sammanfaller sålunda väsentligen med den, som
här i största korthet skall behandlas, nämligen varför,
under det att vissa ord förbli vid friskt liv, andra
lika eller åtminstone skenbart lika välskapade dö ut,
vare sig genom långsamt avtynande eller bråddöd.

»Med tanken ordet föds på mannens läppar», och
med den dör det ock. Lika visst som vi icke
begagnat orden bakladdningsgevår, bessemerstål,
Röntgenstrålar, metersystem, järnväg (med dess inemot 150
sammansättningar), telefon, fonograf, symaskin,
säkerhetständstickor, katedersocialist och krickkrick, innan de
därmed betecknade intressanta företeelserna
uppenbarat sig i vår värld — lika visst begagna vi icke,
annat än vid antikvariska uppvisningar, sådana som
t. ex. denna uppsats, ord som beteckna saker och
förhållanden, som ej längre existera. Häri ha vi den
första och påtagligaste orsaken till vissa ords utdöende.
Stendöda äro därför galder ett slags trollsång, käfser
en gift träl, gläfja ett slags spjut (jämför glaven)
liksom, frånsett museiförevisningar och kulturhistoriska
arbeten, armborstet och hillebarden, örtugen och galejan;
endast halvdöda de först nyligen ur bruk komna
laddstaken och ljussaxen, timglaset och riksdalern. Men
naturligtvis kunna de, om ock med något annan
innebörd än fordom, ånyo uppstå till liv, om någon ny
sak uppträder, lämpad att uppbära det gamla namnet,
liksom ju ingenting hindrar, att de på grund av
ätternas utslocknande utdöda familjenamnen
Gyllenkaschett, Nölebom, Solenblomma och Lorfvensköld
återupptagas av någon Andersson eller Pettersson, som
finner dem tilltalande eller annars lämpliga.

Men en sak behöver ej ha kommit alldeles ur
bruk, för att dess språkliga uttryck skall dö ut.
Det behövs blott, att den så mycket ändrat sin
karaktär, att det gamla ordet icke mera befinnes motsvara
sitt ändamål. Tempel och andra heliga platser ha
vi ju alltjämt, men de kunna icke skickligtvis
benämnas med de gamla hedniska termerna vi och harg,
som därför blott fortleva såsom etymologiskt
obegripna ortnamn, och vår gudsdyrkan har nu former,
som man icke utan att häda kan beteckna såsom
blotande. Den nutida »kloka gumman» skulle med
avsky visa från sig den giftblandande löfjerskans titel.
Järnplogen är tillräckligt olika den gamla årdern
eller ärjekroken av trä för att ej kunna inrymmas
under samma benämning. Altanen och balkongen
kunna icke värdigt uppbära den pittoreska svalens
gamla namn. Och ehuruväl den nutida pigan ofta
torde i sak föga skilja sig från en medeltida ambot,
så anstår dock denna gamla trälinnebenämning icke
hennes fria väsen, som i våra dagar även håller på
att rata den redan väl mycket underklassfärgade
termen »piga» för att annektera den ursprungligen
adliga titeln »jungfru», vilken i sin tur väl en gång
kommer att av liknande anledning avlösas av »fröken»,
som redan nu visar sig på brevs utanskrifter och
även ofta vid tilltal.

Även om Baken alldeles oförändrad består, kan
emellertid namnet dö ut, emedan intet egentligt behov
därav vidare förefinnes. På en tid, då familjebandet
ännu var det sociala livets a och o, var det ytterst
praktiskt att ha sådana korta, sammanfattande
uttryck som fädgar far och son, mödgor mor och
dotter, mödgen mor och son, fädringar och mödringar
släktingar på fäderne- och mödernesidan. Numera,
i den individuella självhävdelsens tidevarv, känner
man föga behov av dylika konglomeratnamn, utan
talar, när så skall vara, om »far och son» o. s. v.
var för sig. Dock fortlever ännu ordet föräldrar och
kommer väl att så göra, så länge nordens fransmän
i motsats mot söderns känna sig behöva ordet hem,
för vilket franskan ju saknar ett enhetligt uttryck
liksom för föräldrar. I sammanhang härmed må
erinras om det försvagande av intresset för
släktskapsförhållandenas detaljer och nyanser, som röjer sig i
sådant som t. ex. ersättande av de gamla orden
bryllingar bröders barn och sysslingar systrars barn
med det allmännare och neutrala syskonbarn eller
kusiner; så att de gamla uttrycken, där de överhuvud
ännu användas, få beteckna, det sednare kusiners
barn, det förra kusiners barnbarn. Dock ha vi ännu
kvar de speciella orden farbror och morbror, faster
och moster, under det att fransmännen även härvidlag
hunnit längre, jag vill icke säga i utveckling, utan i
avveckling, i det de sammanslagit det förra ordparet
i sitt onkel, det sednare i tant.

På glömska av eller åtminstone bristande intresse
för själva föremålet beror även, i stort sett, utdöendet
av en hop gamla förnamn. Den siste Bose, Dagfinn,
Gisle, Grim, Joar, den sista Gyda och Hjälmborg hade
tydligen inga barn eller vänner, som kunde eller ville
i sin familj fortplanta deras namn. Och som de ej
heller hade förmånen att, vare sig som helgon eller
furstliga personer, bli upptagna i almanackan, så föllo
namnen i glömska för alltid, under det att andra,
såsom Göte, Inge, Sigmund, Ulf, Blenda och Holmfrid
efter seklers förgätenhet sent omsider av en och annan
fornälskare eller av en fosterländskt sinnad
almanackskommitté räddades från den eviga döden.

En bråd död kan emellanåt drabba ett ord på
grund av människors medvetna och godtyckliga vilja
samt deras makt att genomdriva densamma. På så
sätt har höga vederbörandes maktspråk ersatt
Bogesund med Ulricehamn, Volgsjön med Vilhelmina,
Tingvalla med Karlstad, Vands med Karlsborg och —
volenti non fit injuria — Mennander med Fredenheim,
Meinander med Edelsvärd, Klöker med Ehrenstrahl
o. s. v. I de Lavals patentbrev av 1878 presenteras
det nyskapade ordet gräddskummare, men i ett något
senare patent ändrar uppfinnaren av egen
maktfullkomlighet detta till separator, och därmed var
gräddskummarens dagsländeliv ändat.

Men liksom i människolivet så äro inom
språklivet dödsfall sådana som de hittills behandlade —
genom olyckshändelse eller avsiktligt mord — i det
stora hela sällsynta och något gammalmodiga. Ett
vanligare och tidsenligare dödssätt är, som vi veta,
att så småningom ihjälpinas under »kampen för
tillvaron», konkurrensen med lyckligare utrustade likar.
Dessa likar heta i språkvärlden synonymer, d. v. s.
ord med ungefär samma betydelse, men ofta med
ganska olika »stil», färgläggning, känsloton,
stämningsvärde, hur man vill kalla det.

Ogynnsammast ställa sig härvid livsvillkoren för
inhemska yrkes- och facktermer. Vetenskap och konst
äro ju mer än annan mänsklig verksamhet internationella, 
och i överensstämmelse därmed äro den lärde
och andra fackmän liksom ock den mångsidigt
bildade mer än andra kosmopolitiska i sitt språkbruk.
Då nu detta helt naturligt på det ifrågavarande
området blir normgivande för den mindre fackmässigt
eller mindre mångsidigt bildade, så blir följden, att
vid konkurrensen mellan en inhemsk, mera folklig,
och en kosmopolitisk, mera yrkesmässig term den
sednare i regeln avgår med segern. Därför har, först
inom det lärda skrået, sedan hos andra, sådana ord
som dagtal och döme ersatts av de latinska datum och
exempel, och det gamla med läsa sammanhängande
läst — vi säga nu »evangelietext» — lever endast
kvar i det drastiska och väl allmänt missförstådda
ordstävet om prästen, som slog käringen med lästen.
Läkarna ha lärt oss att utbyta kallosot och mullög
mot de tysk-latinska feber och bäcken. Tyskbildade
militärer ha infört trumma och jakt i stället för bamba
och vede. Hantverkare av hanseatisk börd eller
åtminstone skolning ha för längesedan förtyskat våra
flesta yrkestermer: brännesten har vikit för svavel, er
(jämför ännu erg) för koppar, görsim för klenod eller
smycke, let (jämför ljuslett, rödlett) för färg, brok (ännu
i uttrycket »maken till broken») för byx, vrång för
spant, vindöga för fönster o. s. v.

Under sådana förhållanden är det givet, att, om
av tvenne inhemska synonymer det ena mera än det
andra har en kosmopolitisk prägel, det förra har all
utsikt att bli segervinnare. Så har det gått med lin
(lat. linum, ty. lein o. s. v.), som besegrat det ännu
i danskan kvarlevande hör; både stackot och stunt ha
måst vika för kort, som hade stöd i lat. curtus (varifrån
det möjligen en gång i tiden lånats), ty. kurz m. m.

Vi lämna nu de fall, då segern vunnits av
utländska legotrupper eller medelst främmande subsidier,
för att taga i skärskådande en faktor, som i kampen
för tillvaron spelar en nästan lika viktig roll som
den råa styrkan, nämligen skönheten. Vid »det
naturliga urvalet» har som bekant den fula individen
relativt små chancer. Detsamma gäller om ett fult
ord. Till fula ord höra först och främst sådana, som
väcka obehagliga idéassociationer. Vi förstå utan
närmare utredning, varför pottomakaren nu för tiden
heter krukmakare, och varför Apostlagärningarnas 16
kap. 16 vers icke längre talar om en tjänsteflicka,
som skaffade sina herrar mycket avling, utan ersatt
detta ord med inkomst. Herden och vallgossen vilja
ej längre heta fägömmare och fäpilt, sedan deras
kamrat vallhunden lagt bort sitt så missbrukade gamla
namn fähund och själva deras klienter numera 
föredraga att tituleras »kreatur» framför att konkurrera
med diverse gott folk om benämningen fä. Adjektivet
skam har vikit för kort, dels av samma skäl som de
ovan omnämnda stunt och stackot, dels väl ock emedan
det lät illa. Mässesärken har ersatts med mässkjortan,
emedan »särk» på grund av kvinnligt pryderi blivit
betydligt mindre presentabelt än »skjorta».

Såsom fula eller åtminstone simpla betrakta vi
vidare sådana ord, som vi stiftat bekantskap med,
då vi befunnit oss i dåligt eller åtminstone obildat
sällskap. Ty för orden gäller liksom för människorna
den gamla satsen: »säg mig med vem du umgås, så
skall jag säga dig, vem du är». Träck är, trots sin
ganska obehagliga innebörd, ett ganska gentilt ord.
Varför? Emedan vi inhämtat det ur bibeln, från
predikstolen och i poesi. Åtskilliga dess synonymer,
som vi förnummit ur sjåarens och busens mun, gå
däremot på grund av sin oförskyllda »fulhet» en
säker död till mötes och äro delvis redan alldeles
bannlysta från skriftspråket. Sto är ett fint ord,
emedan det omhuldas av veterinärer och andra
auktoriteter, märr påminner redan något om drängstugan,
och det gamla hyrsa är alldeles utdött, förmodligen
emedan det låtit alldeles för bondaktigt. Samma
orsak förmodar jag vara anledningen till att exempelvis
i bibelspråket »si jag står för dörren och böstar»
sista ordet utbytts mot klappar.

Men ett ord kan gå under icke blott emedan
det väcker obehagliga idéassociationer, utan emedan
det framkallar vilseledande sådana. Det är då i sin
egenskap av ord, d. v. s. idéförmedlare, ändamålsvidrigt 
och har därför ärligen förtjänat att avlivas.
Blåman har med rätta avlösts av neger eller morian,
sedan blå upphört att betyda ’mörk’; arvoda av arbeta,
sedan arvode ej längre betyder ’arbete’. Röjare har
ersatts av anklagare, ty röja är nu något helt annat
än ’anklaga’; kännefader och kännesven av lärare och
lärjunge, emedan känna ej längre kan användas i
betydelsen ’lära’. Lottagelse erinrade för mycket om
nummerlotteri o. d. för att ej böra vika för delaktighet,
och adjektivet fräls har dragit sig tillbaka till förmån
för fri, sedan frälsemannen samt det adliga och
andliga frälset fått en så specifik betydelse. Och vilken
fatal förväxling kunde icke en greve råkat ut för på
den tid, då bödeln ännu kallades stupogreve! — Att
etterödla vikit för konkurrenten huggorm, beror
förmodligen på behjärtande av den zoologiska skillnaden
mellan ödlor och ormar, som här låg mera i öppen
dag än i fråga om kopparormen eller ormslån, vilken än
i dag bär ett zoologiskt sett inexakt namn liksom
valfisken. Dock tycks även han på sistone börja vika för en
mera vetenskapligt tillfredsställande medtävlare: valen.

Nästan lika skadligt, som det för ett ords liv är
att ha olämpliga associationer, är det att alldeles sakna
sådana. Ordet blir därigenom svårt att hitta, då det
behöver användas, och ersättes därför lätt av ett
synonym — gammalt eller nybildat — med klara och
tydliga förbindelser. Därför har tössvar vikit för det
onekligen mycket genomskinligare två gånger, brå
(bevarat — med den äldre betydelsen ’bräm’ — i
blomnamnet baldersbrå) för ögonhår, e (bevarat i
enär, esomoftast m. m.) för alltid, kved för
moderliv eller livmoder, härdska för hårdhet och ylva
(bildat till ulv liksom hynda till hund) för varginna
eller varghona, helst som ulv av för mig obekant
anledning länge varit starkt på retur till förmån för varg.

En annan viktig orsak till ett ords utdöende ha
vi att söka i den omständigheten, att det med tiden
kommit att bli alldeles likalydande med ett annat
av vitt skild betydelse. Har det då vid sin sida ett
fullt nöjaktigt synonym, så viker det i tydlighetens
intresse för detta. Därför ha padda, groda eller tossa
ersatt fröd, sedan detta ord fått uttalet frö, bevarat i
ordstävet: »det hjälper allt som skvälper, sa käringen,
sväljde frön». Tagg har utträngt torn, bevarat i
hagtorn, liktom, spänntorn samt i botanisk terminologi.
Död har ersatt häl, bevarat i helvete och ihjäl (äldre
ihäl). Gång har avlöst sinn, bevarat i någonsin och
tusen sinom tusen, där själva stavningen med sitt enkla
n visar, att uttrycket redan för längesedan
missförståtts. Samma diagnos i fråga om dödsorsaken torde
man kunna ställa även för t. ex. dön stank, il fotsula,
tå fägata, bygata och bräde häftighet, det sistnämnda
alltså på sin tid en värdig medtävlare till det ofta
förlöjligade tyska schnur, som än i dag betyder dels
’snöre’, dels ’sonhustru'.

Bland mindre viktiga dödsorsaker nämner jag
särskilt ett ords svårhanterlighet. Det lider väl t. ex.
intet tvivel, att av de tre nutida konkurrenterna
velociped, bicykel och cykel det sista, åtminstone om
sunda förnuftet får råda, kommer att avgå med segern,
ehuruväl ännu det förstnämnda i äldre personers mun
torde vara det mest gängse. Men cykel har alla
företräden: det är mycket kortare (både i sg. och pl.
tvåstavigt) än det fyra- och femstaviga velociped(er),
och det låter sig bekvämt lägga till grund för med
varje dag allt behövligare nybildningar såsom cykla,
cyklist, cyklande, under det att velocipedist på ett allt
annat än lyckligt sätt symboliserar denne resenärs
snabbhet och velocipeda(nde) m. m. knappast låter säga
sig. Ett annat exempel på kroppslängdens fördärvliga 
inflytande på livskraften ha vi väl i kampen
mellan syskonbarn och kusin, som lyktat med att det
förra nu väl uteslutande haver sin varelse i
allmogekretsar. Och jag förmodar, att pappas och mammas
allt segerrikare inkräktande på fars och mors område,
detta även bland allmogen, väsentligen beror på samma
orsak — lätthanterligheten — ehuruväl detta fall vid
första påseende kunde tyckas tala direkt mot mitt
antagande. Men det är att märka, att far och mor
verkligen äro mycket besvärligare än pappa och mamma,
notabene för dem, som härvidlag äro i främsta
rummet intresserade, och vilkas vilja ju i ty fall är allas
vår lag, nämligen de späda barnen. Detta emedan
far och mor innehålla ljud, som för de unga
språkkonstnärerna äro dels relativt svåra, såsom f och o,
dels så gott som omöjliga att fabricera, såsom r. Pappa
och mamma fylla däremot i detta avseende det
absoluta idealets krav och hava därför i alla tider hos de
mest skilda folk betecknat språkets begynnelse, vare
sig de fått betyda ’far’ och ’mor’, ’välling’ och
’bröstvårta’ eller något annat dylikt urfenomen inom det
till medvetande vaknande människobarnets värld.

Till sist vågar jag framkasta den förmodan, att
även vad som kallas ljudsymbolik varit en
medverkande faktor vid vissa ords seger över andra. Jag
antar t. ex., att då det gamla verbet via (ty. wehen)
vikit för konkurrenten blåsa, detta delvis berott på
det företräde i fråga om ändamålsenlighet, som det
sednare ordet ägde i och genom sitt s-ljud, vilket
— här liksom i flåsa, väsa, fräsa, susa, brusa, snusa,
viska, vissla m. m. — på bästa möjliga sätt
symboliserar vissa med s-ljudet mer eller mindre likartade
hörselförnimmelser.

Av den framställning, som nu lämnats, har man
måhända fått det intrycket, att »det är bäst, som
sker», att i det stora hela de ord, som dött ut, icke
förtjänat att fortfarande leva, enär de på ett eller
annat sätt varit utlevade, obekväma att uppbära
språkutvecklingen, stundom rentav hinderliga för densamma,
och att sålunda den fria konkurrensen varit till gagn
för språket. Denna uppfattning må väl i huvudsak
vara riktig, men det får icke fördöljas, att en massa
fall återstå, där man dels icke kan, åtminstone på
vetenskapens nuvarande ståndpunkt, finna någon
förnuftig grund, varför det ena ordet besegrats av det
andra, dels måste hålla före, att ett visst ords död
varit till verklig skada för språklivet. Varför och till
vad gagn har t. ex. ramn (bevarat blott i ramsvart)
utträngts av korp, mjö av smal, some av ära, bröt —
erinrom oss kung Bröt-Anund, vår förste till namnet
kände representant för väg- och vattenbyggnadskåren
— av väg, öpa av ropa, ill (jämför illa) av elak, fägen
(jämför fägna) av glad, o. s. v.? Att flicka alldeles
utrotat det nätta småmö, tyckes mig vårt språk
snarare ha förlorat än vunnit på, och att vi ersatt det
behändiga verbet håla med det långrandiga taga hål på,
synes mig vara en avgjord försämring. Emellertid
få vi väl trösta oss, dels med att många gåtor i detta
hittills så gott som alldeles oundersökta ämne väl i
framtiden komma att få sin lösning, dels — om detta
kan utgöra någon tröst — med att i språklivet liksom
i människolivet i det hela det långt ifrån alltid går,
som det rätteligen borde. Ett glädjande faktum är
emellertid, att åtskilliga goda ord, som en gång dött,
visat sig vara endast skendöda, ity att de av
patriotiska och konstnärligt intresserade författare med
framgång återupplivats i skrift och därifrån mången
gång inträngt även i talet. Dock, detta ämne kräver en
särskild behandling, som jag här ej kan inlåta mig
på, helst den icke hör till frågan om ordens död.

*



De nordiska fäderneslandens namn.

Om några ortnamn överhuvud kunna göra anspråk
på den bildade allmänhetens intresse för en
utredning av deras upprinnelse och ursprungliga
betydelse, så bör det väl vara fosterlandens egna namn.
Och ett försök till en dylik utredning är för dessa
namns vidkommande även från vetenskaplig synpunkt
i hög grad påkallat, enär forskarna och fackmännen
ännu icke enat sig i fråga om vad härutinnan må
vara att anse som vetenskapens resultat.

Hittills minst behandlat och därför ock minst
utrett är väl namnet Danmark, åt vilket jag därför här
rättvisligen ägnar största uppmärksamheten.
Bortseende från äldre nu väl allmänt uppgivna
förklaringsförsök, omnämner jag blott det senast framställda
förslaget till ordets tydning, nämligen Sophus Bugges.
Han härledde det från folknamnet daner, och detta
ord sammanställde han med de angelsachsiska orden
denu ’dal’ och denn ’vilddjurskula’ samt med det
grekiska khthonios 'jorden tillhörig’. På grund av dessa
sammanställningar kom han till den meningen, att
daner en gång betytt ’de som bo nere vid jorden’,
vilket enligt hans åsikt skulle vara detsamma som
’på låglandet’. Jag kan icke lämpligen här anföra det
myckna, som synes mig tala mot denna sinnrika, men
särskilt vad jämförelsen med det grekiska ordet
beträffar, ytterst djärva hypotes, utan framställer
omedelbart min egen åsikt i frågan, detta dock utan en
visserligen för sakens evidens nödig, men här
naturligtvis olämplig, lärd apparat.

I motsats mot Bugge anser jag i likhet med den
österrikiske forskaren v. Grienherger folket daner vara
uppkallat efter landet Danmark, på samma sätt som
många andra fornnordiska folknamn uppstått på
grundval av namn på lokaliteter, t. ex. vermar (eller vermer),
innevånare i Vermel-land (nu Värmland), landet kring
sjön Värmeln såsom jag ovan s. 61 ff. utvecklat; gautar
(göter), innevånare i Gautland (nu Västergötland), landet
kring Gautelfr (se ovan s. 93); raumar (varav
Raumarike, nu Rommerike) kring Raumelfr, d. v. s. enligt ett
tilltalande förslag av Hellquist ’den larmande älven’;
ryger i Rogaland, äldst Rugiland såsom i langobardiska
källor, ’råglandet’; horder (varav Hordaland) kring
Hardanger ’fjorden med skogiga berg’ (jämför de tyska
Harz och Spessart av -hart) m. fl. fall, som i
synnerhet v. Grienberger framdragit; jämför ock burgunder
från Borgundarholm, nu Bornholm, ’höglandsön’. Att
tvärtom antaga, det första sammansättningsleden i
Danmark vore folknamnet daner, förbjudes enligt min
mening dels därav att landets namn i så fall borde
enligt alla analogier i de äldsta källorna lyda Danamark
(ej Danmark), dels av det faktum, att vi mångenstädes
i norden finna detta Dan-, där varje tanke på »danskt»
inflytande synes utesluten. Så t. ex. råka vi själva
namnet Danmark i Norge såsom namn på dels en socken, dels
en ängslott i Smålenene, en gård i Hedemarken, en
ödegård i Akershus samt dessutom, och detta ofta,
såsom namn på holmar. Att med O. Rygh anse denna
gård, ängslott o. s. v. vara uppkallad efter Danmarks
rike synes mig icke tilltalande, och för övrigt tyckes
Rygh själv medge, att man icke kan på så sätt
förklara ordets användning som holmnamn. Därtill
kommer, att vi träffa Danmark även i Sverge som namn
på — frånsett ett par orter i Blekinge och Skåne,
vilka ju kunna vara uppkallade efter Danmarks rike
— dels ett säteri i Västergötland, dels en gård i
Södermanland, dels en socken nära Uppsala, ofta
omnämnd under medeltiden (åtminstone alltsedan 1298)
såsom Danmarkir (plural form), men märkvärdigt nog
ett par gånger även under den för mig obegripliga
formen Dat(t)markir.

Vidare träffa vi ordets förra del i en mängd
svenska ortnamn, av vilka visserligen några kunna tänkas
innehålla folknamnet daner, t. ex. Danabækker och
Danaholmber i Västergötland (båda redan i skrift från
1200-talet), eller dess singular — såvida man ej har
att göra med Dan, kortform av Daniel — dan, t. ex.
Danstorp i Småland (1404), Dansthathorp i
Södermanland (1385). Men svårligen låta så förklara sig Dan
viken (funnet på 1500-talet) vid Stockholm och Daneke
(1416), nu Dannike i Västergötland, Danamoro (1344,
nu Dannemora) i Uppland, Danaby i Södermanland
(1337) och Västmanland (1347), Dannäs (1428) och
Dansjö i Småland, Danhult i Skåne. Och fullkomligt
omöjlig är en sådan tydning av Danundahæradh (1320)
i Södermanland och Danarö (1280), nu Danderyd vid
Stockholm.

Sådana exempel som de nu nämnda Dan-eke (av
eke ’ekskog’) och Danar-ö (väl av ö i den gamla
betydelsen ’trakt vid vatten’) bevisa väl otvivelaktigt
tillvaron av ett (förmodligen maskulint) fornsvenskt
dan, genitiv danar (i sammansättning före konsonant
dana). Vad betydde då detta? Eftersom det aldrig
i nordisk skrift anträffats och sålunda troligtvis var
utdött före litteraturens begynnelse, måste vi söka
upplysning av släktingar inom andra språk. Och
sådana saknas efter min mening icke. Jag
sammanställer ordet först och främst med det tyska tann,
medellågtyska dan ’skog’, det fornhögtyska tan-esil
’vild-åsna’, det medelnederländska dan ’småskog, ödemark,
öppet fält, landsträcka’. Rimligtvis har alltså ordets
ursprungliga betydelse varit ’vildmark’. Det har även
på kontinenten använts till bildande av ortnamn, t.
ex. det fornhögtyska Tanheim. Från sådana utgå
personnamn som det lågtyska Dening, vilket har en
fullkomlig motsvarighet i det fornsvenska Däning,
föreliggande i Däningaland (1336; nu Dänningelanda) i
Småland och Deningarum i Skåne. »Däningar» äro alltså
personer från Danvik, Dannäs o. d., alldeles som
sväningar (i Svenningeby) äro de som bo vid
Svanviken, Flemming en från Flamland, fornsvenska öningiar
folk från Ö-land och skärningar (nu skåningar) folk från
Skän-ö (Skåne).

En nära släkting äger detta dan i det
medellågtyska och medelnederländska danne ’gran’, det
högtyska tanne, som i äldsta tider betydde både ’gran’
och ’tall’, möjligen även ’ek’, således kanske
överhuvud ett vildmarkens träd. Emellertid kan man
icke, såsom v. Grienberger gjort, anse det vara detta
ord, som ingår i Danmark, ty i så fall borde landets
forntida namn vara Dannmark eller Dannomark och
folkets dannar eller något dylikt. Icke heller kunna
vi gärna i Dan- söka det ovan behandlade dan
'vildmark’, enär detta både från formens och betydelsens
synpunkt bereder vissa svårigheter, på vilka jag här
icke kan inlåta mig. Fastmera måste vi på grund av
namnets äldsta uppvisbara form, det latiniserade
Danimarca, däri söka ett annat, med de redan behandlade
närbesläktat ord. Detta skulle, därest det i svenskan
nu funnes kvar, heta dän och förutsätta ett urgammalt
danja. Detta återfinnes i en gammal tysk handskrift
under formen danea och är det fornsachsiska denni,
det nyhögtyska tenne ’fast mark, loggolv, farstu, öppen
plats’ och det nederländska denne ’däck’, förr även
’golv’. Vokalens olikhet i Danmark och dän är att
förklara på samma, för fackmannen välbekanta, sätt
som i t. ex. Harald (av Harivaldr ’härförare’, ännu
äldre Harjavaldar, bevarat i det finska ortnamnet
Harjavalta) vid sidan av här.

Betydelseolikheten mellan dan och dän, ty. tunn
och tenne, ’skog’ och ’mark’, kan vid första påseende
synas alltför stor för att medge dessa ords
sammanställande, men äger många analogier. Jag nöjer mig
med att erinra om det nederländska dan, som, såsom
vi ovan sett, betyder både skog, ödemark, fält och
landsträcka i allmänhet, om det tyska wald ’skog’,
som i norden heter vall med den ursprungliga
betydelsen ’fast och jämn mark’ samt om själva ordet
mark, som här i Norden haft följande intressanta 
betydelseutveckling. Allra äldst betydde det ’gräns’ —
jämför dess latinska motsvarighet margo ’kant’, varav
marginal — sedan ’skog(gräns)’ (så vanligen i
isländskan och ännu i svenska och danska ortnamn sådana
som Mark, Nordmark m. m.) eller ’ödemark’ (så
stundom i isländskan). Så fick det betydelsen ’skogsmark’,
så ’stridsfält’ (båda i fornavenskan), så ’terräng’ (t. ex.
i ’stenig mark’), ’jordyta’ (t. ex. i ’ligga på marken’)
och ’jordområde’ (t. ex. i ’stadens mark’). För resten
visa sig betydelsenyanserna ’mark, fält, sträcka’ o. d.
även hos andra avlägsnare anförvanter inom vårt ords
familj. Såsom sådana betraktar jag nämligen det
fornindiska dhanvan ’slättland’, dhanus ’(sand)bank,
(halv)ö’ och möjligen det grekiska thénar ’yta, sula,
flata handen’. — Däremot anser jag föga sannolikt,
att hit höra de angelsachsiska denu ’dal’, denn
’vilddjurskula’, medellågtyska denne ’fördjupning’, dane
’sankt lågland’, medelnederländska dan(n)
’vilddjurskula, gömställe’, fornindiska dhanus, dhanvan ’båge’,
som jag betraktar såsom n-utvidgningar av samma rot
som med l-utvidgning föreligger i det nordiska dal
’fördjupning’ och ’båge’ (så i isländskan, bl. a. i
gudanamnet Heimdal ’världsbågen’ eller snarare med
v. Friesen ’ljusbågen’) och det därmed identiska
grekiska thólos ’kupol, bindel’, ursprungligen ’kurva’,
vare sig konkav (’dal’) eller konvex (’båge’).

Av ovanstående framgår, att mark i Danmark
från början betyder ’skog’, och att Dan- däremot
betyder ’fast och jämn mark’. Vi kunna således
översätta ordet med ’skog på fast och jämn mark’, med
alldeles samma synpunkt för namngivningen som t.
ex. i de svenska ortnamnen Vallskog, Vallskoga, 
Östervallskog eller Flathult och de norska Flataskog, Flatmark
vid sidan av det fornnordiska flät ’jordgolv’ och det
isländska flǫtr ’öppet fält’ (det förra således liktydigt med
ty. tenne, det sednare med nederl. dan). Frågan blir nu,
om en sådan benämning passar för det forna Danmark,
sådant det var vid tiden för namnets bildande, vilket
måste ha ägt rum åtminstone ej långt efter Kristi
födelse — snarare ej obetydligt dessförinnan —
eftersom folket »daner» omnämnes redan strax efter år
500. Enligt Prokopios och Jordanes innehade
danerna redan då större delen av det nuvarande danska
området, som de erövrat från herulerna efter att ha
haft sin ursprungliga hemvist i Skandinavien, således
väl snarast på fastlandet, som också Beowulfdikten
tycks ange som det egentliga stamlandet. Men
sydvästra Skåne kan ej gärna vara det uräldsta
»Danmark», emedan denna nejd redan mycket långt före
Kristi födelse var en väsentligen skoglös nejd.
Annorlunda var och är än i dag förhållandet med Skåne
nordöst om Söderåsen och Linderåsen. Här i den
gamla snapphanebygden är jag därför benägen att
söka utgångspunkten för den krigiska stam, som i
början av vår tidräkning bröt fram ur sina skogar och
underlade sig det stora område, som då efter dem
fick namnen Danavälde eller Danarike, danernas rike.
Men den gamla hembygdens namn fortlevde därjämte,
nu med utvidgad betydelse, och utträngde med tiden
de nyskapade namnen för det nya stora riket.

Beträffande Norge har hittills den allmänna
meningen väl varit den, som ännu företrädes av t. ex.
norrmännen Hægstad, Falk och Torp samt
svensken Kock, och som går ut på, att namnet är
identiskt med det i Eddan förekommande ordet
norðrvegr ’nordlig riktning’. Emellertid har jag redan
i min skrift Svenska etymologier (1897) framhållit,
att denna härledning är omöjlig därför, att, såsom
allmänt erkännes, ortnamnets äldsta uppvisbara form
här i Norden är Nōrvegr (redan på stora Jællingestenen
c. 980 skrivet Nuruiak), som skarpt skiljer sig från
norðrvegr, mindre genom sin saknad av ð (vilket kan
tänkas ha tidigt utträngts mellan två andra
konsonanter, såsom senare skett i vårt norr av
ursprungligt norðr) än genom sitt långa o-ljud, vilket aldrig
uppträder i ordet norðr ’norr’. Visserligen råkas i
utländska källor redan på 900- och 1000-talen
Northwegia och Norðveg jämte Norvegia, Norweg, men de
förra skrivningarna låta lätt förklara sig såsom
beroende på anslutning till ordet för nord(en), som ju
låg så nära till hands att tänka på, och de ha en
fullständig parallell i det norska gårdsnamnet Nordanger
för ursprungligt Nörangr. Att man här i Norden icke
hade den uppfattningen, att ordets första
sammansättningsled innehöll Nordens namn, framgår av ett
par gamla isländska berättelser, enligt vilka landet
uppkallats efter en erövrare vid namn Nōr(r). Detta
är naturligtvis en naiv gissning, men såtillvida är den
riktig, att vi måste anse ordet som en sammansättning 
av nōr(r) och veg(r). Den sednare beståndsdelen
är ordet väg ’passage’, den förra det från en mängd
andra ortnamn bekanta nor ’trång’, som ingår i t. ex.
de norska Norangsfjorden, Norefjorden, Nor — ofta
skrivet Nord i följd av samma missförstånd, som
framkallat skrivningen Norðweg — Norum (förr Norhem),
Nore, det svenska stadsnamnet Nora, sockennamnen
Nor, Norum m. m. Det har sålunda ursprungligen
betytt ’trång passage’ och snarast syftat på de norska
fjordarna, eftersom Nor såsom ortnamn nästan
undantagslöst avser en förträngning av ett vattendrag.
Namnet är så mycket mer passande, som Norge i
äldre tid och ännu hos Saxo, såsom N. M. Petersen
påpekat, blott avsåg att beteckna norska kustremsan
från Trondhjem till Lindesnæs.

***

Om namnet Danmark är äldre än folknamnet
daner, så är omvänt Sverge yngre än svearna.
Landet hette nämligen fordom Swearike, d. v. s.
svearnas rike. Folket omnämnes tidigast av Tacitus,
under formen suiones, förmodligen en onöjaktig
skrivning för suihones. Nästa gång det anträffas, hos goten
Jordanes på 500-talet, heter det nämligen suehans
eller i ett par sämre handskrifter Suethans, det
sednare säkerligen en på felläsning beroende felskrivning
för suechans. Härav är den inhemska formen svear
regelbundet utvecklad. Sidoformen sviar har bevarat
det ursprungliga i-ljudet på samma sätt som t. ex.
vi (i Frövi, Visby o. d.) jämte ve (ännu i uttrycket
»varg i veum») ’heligt ställe’ av ursprungligt vih-, där
vokalen bibehölls eller blev e alltefter den växlande
ändelsevokalens beskaffenhet.

Vad är nu detta suihones, suehans? Fackmannen
inser lätt, att det är bestämd form av ett adjektiv, vars
obestämda form vi trätfa i sammansättningen Svi-tjod
’svenska folket’. Vad detta adjektiv betydde, finna
vi av andra sammansättningar, i vilka det ingår,
såsom det fornnorska suē-dāe, sui-dda, sui-ddauðr (med
av det ursprungliga hd uppkommet dd) ’självdöd’ och
suē-vīss ’självklok, egensinnig’. Svear äro alltså att
översätta med ’de själva’ eller bättre ’sina egna, de
sina’, och ordet tillhör den stora familj, som utgöres
av en hop på sv- begynnande släktskapsbeteckningar
såsom det fornhögtyska ge-swio, isländskt suile, vårt
(från tyskan lånade) svåger, alla med samma
betydelse; vidare svärfar, sven (ursprungligen ’son’ och
’tjänare’), det urnordiska swestar (nu syster), och
troligen det tyska Schwaben.

***

Finland är likaledes uppkallat efter sina
innevånare finnarna. Men under det att svearna även
därutinnan äro ’sina egna’, att de bära ett inhemskt
namn, så är finnarnas kosmopolitiska benämning
icke ett finskt ord, utan det nordiska namnet för
vad som på finska heter ’Suomalaiset’, folket i
Suomi. Emellertid är det nordiska ordet helt säkert
ingen översättning av det — för resten till sin
betydelse oklara — finska, såsom av det följande skall
framgå.

Redan Tacitus omtalar fenni, en form som
hundra år senare övergått till finni (hos geografen
Ptolemæus skrivet phinnoi) enligt samma bekanta ljudlag,
som låtit vind uppstå av äldre vend- (latinets ventus)
o. s. v. Vad fenni betytt synes mig O. F. Hultman
i huvudsak ha nöjaktigt utrett, ehuruväl jag i
åtskilliga detaljer icke kan dela hans uppfattning. Ordet
är nära besläktat med det fornhögtyska fendo fotgängare,
funden söka nå, fandon uppsöka, undersöka, det
fornsachsiska fundon eftersträva, det angelsachsiska fundian
gå, skynda, uppnå, eftersträva, fandian undersöka,
försöka, fresta, det fornfrisiska fandia fresta
(varifrån vårt fan, äldre fanden, den lede frestaren) och
framförallt med det allmänt germanska finna (ty.
finden), vars grundbetydelse är ’gå och söka’ samt i
följd därav också ’finna’ (jämför det isländska feta
’hitta’ vid sidan av fet ’fjät’), och vilket på Tacitus tid
måste ha hetat fenthan. Till detta verb anslöt sig
ett substantiv med betydelsen ’en som går och söker’
och med en stamform som i vissa kasus hette
fenthan, i andra sammandrogs till fenthn, varvid
th-ljudet utträngdes mellan de båda n. Den förra
formen föreligger i det fornhögtyska findo 
'(upp-)finnare’ samt det östnordiska folk- och personnamnet
Finne, den sednare i det företrädesvis västnordiska
folk- och personnamnet Finn samt folknamnet hos
Tacitus m. fl. Finn och finne förhålla sig alltså till
varandra alldeles som de fornnordiska namnen Björn
och Bjare, Örn och Are, som ramn ’korp’ (i ramsvart)
och tyskans rabe, namn och ty. name, hamn och
danskans legeme (av lik-hame), vatten (förr vatn) och
vattuman m. fl. bekanta fall.

På grund av sin betydelse lämpade sig ordet
finn(e) synnerligen väl till benämning för en människa
som ännu var vad Vodskov kallar »samlare», R. Norrby
— i fråga om ett något senare stadium — »flyttare»,
d. v. s. en som lever av vad han på sina vandringar
finner, alltså en nomad, en kringströvande jägare
eller fiskare, icke bofast åkerbrukare eller herde o. d.
Därför kom det i Norge samt bos Ptolemæus,
Prokopios m. fl. att bli lappens namn, i Sverge och hos
Tacitus finnens, ty att denne i forntiden var en icke
bofast jägare, säger uttryckligen Tacitus. Men
dessutom har det i hela Norden flitigt begagnats som
mansnamn, både som enkelt och i sammansättningar,
t. ex. Finnvid, Dagfinn. Att man i alla dessa fall har
folknamnet använt som personnamn, har hittills varit
en allmänt gängse åsikt, som jag dock icke kan dela,
helst som jag icke kan inse, varför de fordom både
avskydda och föraktade lapparna och finnarna skulle
så ojämförligt oftare än t. ex. daner och svear ha
hedrats genom uppkallande vid namngivningen. Och
antagandet är överflödigt. Norrby synes mig
nämligen ha gjort sannolikt, att åtskilliga av våra
förfäder ända tills inemot vikingatidens början voro
»flyttare». Men en sådan var ock en »finne», och
blev väl som sådan betecknad av sina bofasta
grannar. Som så många andra tillnamn (Karl, Jarl, Knut,
Sven o. s. v.) användes det sedan såsom »dopnamn».

Under sådana förhållanden kan jag icke heller
anse, att man så allmänt, som hittills skett, bör söka
lägga folknamnet till grund för förklaringen av våra
många ortnamn på Finn-. Deras upprinnelse kan
vara treggehanda. I de yngsta ingår i regeln
folknamnet, såsom historiskt bevisligt är fallet med
Finnskoga i Värmland. I de äldre ingår ofta vad
jag kallat dopnamnet, t. ex. förmodligen i det
flerestädes förekommande Finsta(d) och Finspång i 
Östergötland. I de allra äldsta däremot vill jag i motsats
till andra forskare återfinna tillnamnet. Jag bestrider
alltså, att namnet Finnveden i Småland bevisar
tillvaron av en forntida finsk befolkning därstädes. Ordet,
som träffas redan på 1100-talet i formen Finnethia
och på en runsten från omkring 1030 i formen
Finhithi, är en omstöpning av ett äldre Finnheden
det fornnorska Finnæiði (av hæiði), och dess
invånare omnämnas redan av Jordanes under namnet
Finnaithæ. Det betyder enligt min mening helt enkelt
de fritt kringströvande »flyttarnas» hed, och den
ifrågavarande trakten var ju också ännu under
unionstiden en »mest av sandmoar och kärr bestående
landsträcka».

*



Vårt modersmål.

Det är inte överallt i Sverge, som man talar
svenska. I de nordligaste delarna av Norrbotten
och Lappland, norr om en linje
Haparanda—Gällivare—Jokkmokk—Kvikkjokk—Lövmokk (vid
Hornavan) talas blott finska eller lapska. Och även i den
övriga delen av Lappland samt i stora delar av
Västerbotten, Ångermanland och Medelpad jämte mindre
delar av Jämtland och Härjedalen förekommer lapska
jämte svenska. Å andra sidan är det icke blott
svenskar som tala svenska, utan detta språk utgör
modersmål även för inemot en sjundedel av Finlands
befolkning förnämligast på Åland samt i Nyland och
i södra Österbotten. Vidare talas svenska av några
tusen personer på Estlands nordvästra kust och några
små öar därutanför, av några hundra på den
livländska ön Runö samt i byn Gammalsvenskby i södra
Ryssland (vid Dnjepr, nordöst om Cherson) dit
ryska kejsaren år 1781 fördrev ett tusental bönder
från Estland. Dessutom ha vi i Norge, Danmark,
Tyskland, Australien och framförallt Amerika en
stor mängd svensktalande utvandrare och deras barn.
Endast i Nordamerikas förenta stater finnes nu
omkring 1¾ million sådana, av vilket antal nära två
femtedelar tillhöra staterna Minnesota och Illinois
samt dryga två femtedelar staterna Newyork,
Massachusetts, Pennsylvanien, Connecticut, Wisconsin,
Michigan, Iowa, Nebraska och Kansas.

Hur gammalt vårt modersmål är här i Sverge,
är inte så gott att säga. Det fanns här sannolikt
redan många tusen år före Kristi födelse, men alldeles
säkert i början av vår kristna tidräkning. Från den
tiden ha vi nämligen uppteckningar av ett språk,
vars utveckling vi kunna steg för steg följa ända ned
till våra dagars. Detta gamla språk, som vi kalla
det urnordiska, talades då i alla de av skandinaver
bebodda delarna av Norden och skrevs med en sorts
bokstäver, som voro 24 till antalet och kallas de äldre
runorna. Det är så likt den äldsta tyskan och
engelskan, att man tydligt kan se, det alla tre språken
en gång i tiden måste ha varit ett enda språk, som
först genom folkens skilsmässa kommit att få olika
utseende. Detta för alla s. k. germaner gemensamma,
»urgermanska» språk, av vilket inga minnesmärken
finnas kvar, har varit så likt ryskan, latinet (varifrån
franskan, italienskan och spanskan härstamma),
grekiskan, persiskan och indiskan, att man kan med
säkerhet påstå, det även alla dessa språk en gång
utgjort ett enda urspråk, det s. k. indoeuropeiska.
Alltså ha vi språkliga släktingar ända borta i Indien
och Persien, under det att de av våra egna landsmän,
som tala finska eller lapska, ha ett språk, som icke
röjer ens den avlägsnaste likhet med svenskan.

Åven det urnordiska språket är vid första
påseende mycket olikt vårt nuvarande, alldeles som en
fader kan vara så olik sonen, att endast den, som ofta
granskat de båda personernas utseende, märker
likheten. Så t. ex. hette sten och son den tiden stainar
och sunur; men då det på en gravsten står svestar
minn liubu, är det just inte så svårt att däri
igenkänna syster min (så) ljuv. Emellertid voro, som vi
av dessa exempel märka, orden på den tiden i
allmänhet en stavelse längre än nu. Den allmänna
stympning, som gjorde tvåstaviga ord till enstaviga,
trestaviga till tvåstaviga o. s. v., skedde redan något
före Ansgars tid och utgör den största förändring,
som vårt modersmål undergått i historisk tid.

Under den s. k. vikingatiden (800—1050) uppträdde 
en hel hop nya förändringar, som väl närmast 
framkallades av det oroliga och kringflackande
liv, man då förde. Men härvidlag gingo norrmännen 
och de från Norge till Island utvandrade, som
fingo namnet islänningar, ofta andra vägar än
svenskar och danskar. Därför börjar man snart märka
en skillnad mellan språket i sydöstra och nordvästra
Skandinavien. Vid vikingatidens slut, som sammanfaller 
med kristendomens införande, hade även svenskar 
och danskar något skilt sig åt i sitt tal, och
detsamma gäller norrmän och islänningar, så att man
nu kan tala om fyra olika språk här i Norden.
Svenskan som ett särskilt språk för blott svenskar är
alltså ännu icke tusen år gammal.

Denna äldsta svenska kallas för fornsvenska.
Den skrevs länge blott med s. k. yngre runor, som
voro endast 16 till antalet och vanligen ristades på
grav- och minnesstenar. Den ryktbaraste av dessa
är den stora stenen på Röks kyrkogård i Östergötland, 
vars senast omkring år 900 ristade runinskrift
med sina mer än 750 tecken är den längsta i
världen. Den börjar så: aft Vamodh standa runar dhar,
en Varin fadhi fadhir aft fäjgjan sunu, vilket betyder:
»Efter Vamod stå(nda) dessa runor, och fadern Varin
skrev dem efter sin åt döden hemfallne son.» Vi
se härav, hur mycket språket förändrats sedan den
tiden. Orden ha ändrat ljud, t. ex. då standa blivit
stånda och fäjg blivit feg. De ha ändrat form, t. ex.
då aft utbytts mot efter och dhar mot dessa. De ha
ändrat betydelse, t. ex. då feg nu icke betyder
’hemfallen åt döden’, utan ’mesaktig’. Därtill kommer,
att många ord upphört att begagnas och ersatts av
andra, t. ex. fadhi av skrev.

Dessa nya ord ha vi i allmänhet lånat från
främmande språk vid vårt allt livligare umgänge med
utlänningar. De första, av vilka vi lånade i någon
större utsträckning, voro de kristna missionärerna,
vilka lärde oss en mängd nya begrepp och på
samma gång dessas benämningar på grekiska eller
latin, som var den katolska gudstjänstens språk.
Så upptogo vi från Ansgar och hans efterföljare 
sådana ord som kors och altare, präst och
prost, påsk och pingst, predika och mässa och läto
dem ge oss bibliska dopnamn såsom Johan (Jon),
Jakob, Mattias (Mats) och Peter (Per) i stället för
gamla svenska sådana som Björn, Folke, Harald, Olov,
Sven och Torsten. Då de kristna prästerna även voro
våra första lärare, så var det också från dem vi fingo
skola och tavla, skriva och brev, ja själva våra
nuvarande bokstäver.

Runorna voro visserligen i bruk under hela
medeltiden och så flitigt använda, att vi ännu i dag
ha i behåll nära 2,000 runinskrifter, av vilka de
flesta tillkommit på 1000- och 1100-talen. Men på
1200-talet började man därjämte använda de latinska
bokstäverna, som biskopar och kungar då redan en tid
plägat begagna i sina på latin skrivna brev och
kungörelser. Och med dessa nya, bekvämare bokstäver
började man nu att skriva böcker på svenska. Den
äldsta svenska bok, som vi ha i behåll, är en lagbok
för Västergötland, författad i början av 1200-talet,
men bevarad först i en avskrift från slutet av samma
århundrade (frånsett några få blad som äro omkring
50 år äldre).

Läsa vi en mening i denna bok — t. ex. vetir
barn barni sar, thät ma eigh annat hetä än vadhi, d.
v. s. »tillfogar (ett) barn (ett annat) barn (ett) sår,
(så) må det ej heta annat än våda» — så finna vi
visserligen språket här mycket begripligare än på
Rökstenen; men det är dock fortfarande mycket olika
vårt nuvarande. En stor förändring inträdde
emellertid mot slutet av 1300-talet och är ännu
märkbarare på 1400-talet. Vårt språk blev nämligen
alldeles fullt av tyska ord och vändningar, under det
att många svenska ord dogo ut. Visserligen hade
redan förut införts några tyska uttryck, särskilt en
hop titlar såsom herre, fru och jungfru, fogde, riddare,
greve och hertig; men nu upptogos sådana i hundra-,
ja tusental. Under de tyskfödda kungarna alltifrån
Albrekt och hela Kalmarunionen igenom 
översvämmades nämligen vårt land av en massa tyska riddare
och än flere handelsmän och hantverkare. Av dem
fingo vi våra flesta uttryck för krig och jakt såsom
fäkta, slott och falk; för handelsvaror och myntväsen,
t. ex. sammet, socker, tegel, pung och ränta; för yrkesmän
och vad de förfärdiga, t. ex. skräddare och skomakare,
rock och stövlar. Även tyska namn bli nu vanliga.
Sådana äro t. ex. Albrekt och Arnold, Bernhard och
Engelbrekt, Konrad och Otto, Agnes och Gertrud. I
början uppträdde detta tyska inflytande företrädesvis
hos de högre klasserna och stadsbefolkningen. Att
det med tiden kom att genomsyra hela folket, det
berodde förnämligast på införandet av
boktryckerikonsten och reformationen.

1495 utkom den första på svenska tryckta boken,
men någon egentlig fart tog icke boktryckandet förr
än 1526, då reformatorerna, i synnerhet Olavus Petri,
började utge en mängd skrifter, avsedda för den
stora allmänheten. Dessa tryckta böcker äro olika
de äldre handskrivna redan däri, att de infört den
nya bokstaven å, som inte finns i något annat språk
än svenskan, samt ändrat utseendet på ä och ö.
Förut skrev man nämligen aa, æ och ø, såsom
danskar och norrmän ännu göra. Men dessa böckers
största betydelse ligger icke däri. Under det att de
gamla s. k. handskrifterna endast med stor möda
kunde förfärdigas i ett eller några få exemplar, kunde
böckerna lätteligen tillverkas i massa. De kunde
därför spridas över hela landet i hundratals exemplar
och bli lästa av tusenden. Och de blevo spridda och
lästa på grund av sitt för alla lämpade innehåll:
nya testamentet 1526, vår första psalmbok och vår
första katekes samma år, vår äldsta protestantiska
postilla 1528 och kyrkohandbok 1529, hela bibeln
1541, m. m. Den ofantligt viktiga följden av allt
detta författande och all denna läsning blev
utbildandet, spridandet och befästandet av ett s. k.
riksspråk.

Den språksplittring, som efter vad vi redan sett,
ledde till det urnordiska språkets klyvning i de fyra
språken svenska, danska, norska och isländska,
fortsattes nämligen hela medeltiden igenom, så att slutligen
nästan varje landsända hade sitt särskilda, i någon mån
egendomliga språk eller s. k. dialekt (munart,
landsmål). I motsats härtill märkas under folkungaättens
tid ansatser till ett riksspråk, d. v. s. ett språk som
icke är knutet vid någon viss landsända, utan såsom
gemensamt meddelelsemedel gäller och eftersträvas
inom hela nationen. Ett sådant, huvudsakligen
överensstämmande med dialekten i Östergötland,
folkungarnas hemort och rikets viktigaste landskap på
den tiden, började vid mitten av 1300-talet att
uppträda i kungabrev och andra skrifter avsedda för den
stora allmänheten, såsom allmänna landslagen (av
1347) och många uppbyggelseskrifter, som utskrevos
i Vadstena kloster, där lärdomen under den senare
medeltiden hade sitt förnämsta tillhåll. Men nu vid
övergången till den nyare tiden förändrades förhållandet 
betydligt. Stockholm hade blivit rikets förnämsta
stad och regeringens säte, Vadstenaklostrets
verksamhet upphörde med katolska kyrkans undergång, och
reformatorerna, vilkas böcker nu blevo de mest lästa,
voro från mälarprovinserna (Olavus och Laurentius
Petri från Närke). Detta hade till följd, att

riksspråket mer och mer närmade sig dialekterna i
Mälarprovinsema, särskilt Stockholms-språket, som alltmer
övergick till en blandning av allehanda dialekter,
emedan där samlades folk från alla trakter av riket.
Men detta nya riksspråk blev nu icke längre ett språk
blott för hovet och de lärda, utan tack vare
reformationsskrifternas folkliga framställningssätt och allmänna
spridning blev riksspråket även för allmogen bekant
och kärt såsom predikstolens och överhetens språk.
Dock är ännu 1600-talets litteratur i rätt hög grad
färgad av de olika författarnas hembygdsdialekt, och
ett rikstal-språk torde ej ha uppstått förr än inemot
1700. Allmogen har ju ända till våra dagar fortfarit
att i sitt vardagsliv bruka sin dialekt, och det är
först genom folkskoleundervisningen som riksspråket
sedan omkring 50 år tillbaka långsamt, men säkert
uttränger dialekterna på alla områden, så att de
numera i sin renhet endast kunna anträffas på avlägsna
orter och hos gamla personer.

Språket från och med reformationen kallar man
nysvenska. Denna skiljer sig rätt mycket från
fornsvenskan, ehuru olikheten icke så mycket är synlig
i skrift. Ty vi stava orden ännu nästan alldeles på
fornsvenskt sätt, även då uttalet har betydligt förändrats.
Vi skriva t. ex. djup, gjorde, hjärta, ljus, ehuru det
är tre- eller fyrahundra år, sedan vi upphörde att
uttala det ljud, som en gång avsågs med första
bokstaven i dessa ord. Men olikheterna emellan
forn- och nysvenska röra mera själva ljuden än ordförrådet.
Ty dels medförde den uppflammande fosterlandskärleken 
en avsiktlig strävan att bevara och upptaga
gamla svenska ord, dels minskades icke det tyska 
flytandet, utan snarare tvärtom. Olavus Petri m. fl.
reformatorer hade studerat i Tyskland och läste mest
Luthers och andra tyska protestanters skrifter. Deras
språk fick därför i mycket en tysk anstrykning. Och
än värre blev det, när vår storhetstids oupphörliga
krig dels tvingade massor av svenska krigare och
statsmän att i åratal vistas i Tyskland och tala tyska
mera än svenska, dels gav åt Sverges rike en hop
tysktalande undersåtar i Pommern, Östersjöprovinserna 
m. m. Också inkommo under 1500- och 1600-talen 
från Tyskland en mängd av vårt språks allra
vanligaste ord såsom antal, erövra, förlora, gestalt, hurtig,
pralet, tapper o. s. v. Och som studiet av latin och
franska på denna tid var synnerligen på modet, så
att det förra rentav var alla vetenskapsmäns språk,
då de författade, det sednare däremot — till en
början jämte latinet — diplomaternas språk vid deras
underhandlingar, så hände det, att en sådan person,
när han skulle skriva svenska, kom att använda
nästan lika många utländska som svenska ord. Så
t. ex. skriver Axel Oxenstierna en gång bl. a.
följande rotvälska: Vi have renoverat vår allians med
Staterne, ackommoderat den desse bägge siders pakter
med Danmark, obligerat oss till pakternes
manutention inbördes och prolongerat tiden av alliansen, så att
han härifrån skall dura till 40 år, d. v. s. »vi ha
förnyat vårt förbund med (de nederländska General)staterna, 
lämpat det efter de överenskommelser med
Danmark, som från dessa bägge sidor gjorts,
förbundit oss till ömsesidigt upprätthållande av
överenskommelserna och förlängt tiden för förbundet, så att
det skall räcka till 40 år härefter».

När Sverge vid den s. k. storhetstidens slut
återgick till en blygsam politisk ställning, var det
som om själva språket skulle ha känt, att det
icke mera behövde uppträda såsom ett »ärans och
hjältarnas språk», utan att det fått en vida
anspråkslösare uppgift att fylla. Den praktiska frihetstiden
gjorde sig av med de flesta av de gamla
böjningsändelser, som göra ett så ståtligt och högtidligt
intryck, då vi ännu någon gång höra dem, t. ex. från
våra predikstolar. Den år 1703 utgivna
bibelupplaga, som brukar kallas Karl XII:s bibel, och ur
vilken man ända tills inemot våra dagar plägat
uppläsa predikotexterna, står nämligen i detta avseende
ännu på den gamla ståndpunkten, så att det t. ex.
där heter: Fader vår som äst i himlom, människiones
son, hvarjom och enom. Men i vardagslivets
förhållanden hette det redan på den tiden vida enklare
och simplare : vår far, är, himlarna, människans, var 
och en. Samtidigt börjar det latinska och tyska
inflytandet att avtaga, men i stället tilltar det franska,
emedan franska böcker hela 1700-talet igenom voro
de bildades käraste läsning. På så sätt ha inkommit
först i de högre klassernas språk och sedan i
riksspråket en mängd franska ord, i synnerhet sådana
som angå umgänget och sällskapslivet, t. ex. redan
på 1600-talet affär, respekt, servett, trafik, visit, på
1700-talet intressant, talang och en hop
fruntimmersnamn såsom Charlotte, Emelie, Louise, Marie, Sophie,
där ännu den konstiga stavningen röjer den utländska 
börden. Vid hovet gick detta franska väsen till
största överdrift. I fråga om osvenskt uttryckssätt
tävlar t. ex. Gustav III:s gunstling Armfelt med Axel
Oxenstierna. Vi ha nyss hört den sednare. Ur den
förres dagbok vill jag blott anföra följande: Första
momenten (ögonblicket) var han alldeles abandonnerad till
(överlämnad åt) sin douleur (smärta), men den andra
gjorde han reflexioner (anmärkningar), som konvenerade
(anstodo) en filosof (tänkare) och en person, vilken för
väl känner point d’honneurns (hederskänslans) lagar
för att ej vänta sig deras funesta (sorgliga) sviter
(följder).

Sedan 1809 års olyckor väckt tanken »att inom
Sverges gräns erövra Finland åter» började ett
nationellt nydaningsarbete, som även visade sig på
språkets område. Man tog åter till heders ord som börjat
komma ur bruk, t. ex. gamman, id, kynne; man
upptog ord från fornsvenskan, t. ex. mäla, eller från våra
dialekter, t. ex. flis ’sticka’, skrabbig, och man lånade
nu gärna från vårt modersmåls gamla släkting
isländskan. Därifrån ha vi bl. a. fått en mängd förnamn,
som under 1800-talet blivit allt vanligare, t. ex.
Ejnar, Fritiof — som blev bekant genom Tegnérs
dikt — Hjalmar, Ragnar, Sigurd, Yngve och Astrid,
Gunnhild, Hildur, Nanna.

Men Finlands förlust hade ett annat viktigt
inflytande på vårt modersmåls öden. Den skilsmässa,
som då inträdde mellan de svensktalande i Finland
och Sverge, har så småningom lett till, att vi fått
två något olika svenska riksspråk, och med var dag
som går blir olikheten dem emellan allt större. I det
finländskt svenska riksspråket heter det än i dag djup,
djur o. d., icke som hos oss jup, jur. Man säger
där jo i stället för ja, knut i stället för skamvrå, sätt
strumporna på stolen i stället för lägg strumporna på
stolen o. s. v.

Även bland de talrika svenskarna i Nordamerika 
utbildar sig nu för tiden en sorts amerikansk
svenska, som möjligen en gång kan komma att ge
upphov åt ännu ett särskilt svenskt riksspråk.

Men om också sålunda vårt »högsvenska»
riksspråk mister undersåtar i främmande land, så gör
det i stället så mycket större framsteg inom Sverges
nuvarande gränser. Redan sedan mitten av 1600-talet 
har det ersatt det danska i de från Danmark
erövrade provinserna Skåne, Halland och Blekinge,
i vilka (med undantag av norra Halland) även
själva dialekten ursprungligen är dansk, samt
Bohuslän, Jämtland, Härjedalen och Särna (i Dalarna),
i vilka landsdelar dialekten ursprungligen är norsk.
Vidare vinner svenskan årligen något på finskan
och lapskan i Norrland. Men betydelsefullare än
allt annat för modersmålets framtid är, att
riksspråket i följd av den lättare samfärdseln, den ökade
läslusten och den förbättrade folkundervisningen
överallt inom vårt land träder i stället för dialekterna,
även inom vardagslivet. Därför är kanske icke den
dag långt avlägsen, då vi kunna i något ändrad form
använda det yttrande, som för över 400 år sedan
fälldes vid Uppsala möte, i det vi säga: »Nu är
Sverge vordet en man, och alle hava vi — ett språk».

*



Tryckfel:


S. 6r.11läs:Philippus (Filip
„12„25„magnus
„19„10„Jasmina
„40„10 f.„en viss betydelsekategori
„47„ 4„Hannibal
„52„13„dess båda
„59„30„att den ena eller

*

