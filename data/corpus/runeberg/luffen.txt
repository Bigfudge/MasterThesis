
SKRIFTER
AV
ALBERT ENGSTRÖM

HEMMA OCH PÅ LUFFEN


STOCKHOLMALBERT BONNIERS FÖRLAG




HEMMAOCH PÅ LUFFEN
AV
ALBERT ENGSTRÖM


STOCKHOLMALBERT BONNIERS FÖRLAG


STOCKHOLMALB. BONNIERS BOKTRYCKERI 1939


TVÅ OMVÄNDELSER.

EN HISTORIA FRÅN ROSLAGEN.


Skomakarns Lotta stod vid järnspisen och lagade
söndagsmiddag. Det skulle bli strömmingsvälling och
hon klippte just saltströmmingen i småbitar, dem hon
lät falla på den behagliga blandning av potatis,
kålrötter och helgryn som täckte grytbottnen. Dagen till
ära skulle soppan avredas med mjölk, ty helg skall
vara helg.

I soffan satt skomakar Eriksson i skjortärmarna
och läste Svenska Morgonbladet.

Då öppnades dörren och in trädde tullvaktmästare
Nordström framgrymtande en fridshälsning, ty han
såväl som skomakarparet tillhörde de utvalda i
församlingen.

— Här är ett brev från England till dig, eller till
Lotta, om det skall vara rätt. Vem kan det vara ifrån?
Har I några släktingar i England? Det måtte vara
från någon som inte har hört av er på länge, för det
är adresserat till Tvärön, och det är väl 15 år sen
I bodde där.

—	Läs'et du, Eriksson, sade Lotta. Jag får lov
och stå i spisen.


»Lady Scharlotta Eriks Son
Tvärön
Norr Telje
Sweden»


läste Eriksson, sedan han vridit och vänt på kuvertet.
— Vem kan det vara ifrån?

—	Det står väl ini brevet, grymtade
tullvaktmästaren, nyfiken som en käring. Här har du min
vassa kniv.

Eriksson skar betänksamt upp kuvertet, vecklade
ut brevet och läste:

»Hjertligt elskade Syster!»

—	Å, du milde, d'ä från Fridolf, bror min! Tänk
att han lever än, den vettvillingen! ropade Lotta och
sjönk som bedövad ned på spispallen. Jo, då blir
det ett liv, om han kommer hem!

»Hjertligt elskade Syster!» upprepade Eriksson
och fortsatte: »Då såsom att jag är trött på den
blåmålade osiljanen och börjar bliva lika som
ryggbruten och fallena börjar skägga sig och det är Skräp
med både Vanter och Barduner så har jag tänkt
mig till att sluta med Sjön på Allvare god vind har
jag havi och di sista årena har jag havi smult vatten
och grannlåt hela tiden men nu sista tiden begynner
det bli dåliga frakter och det sir ut som om det
skulle bli krig jag håller mig till den gamla bra
sjömans Regelen Rain before The wind take The
Sails in derför stoppar jag medan jag har Messing
kvar och jag har grävi Guld både i Klondyke och
i California och har en samlad styver så jag kan
köpa hela Tvärön om jag vill nu har jag tänkt mig
att resa hem och vara hos dig om din man den
satans rävmickelen och salmprofeten inte kör ut en
gammal sjöman — — —»
Skomakar Eriksson
— Hör du, Eriksson, det var fula ord, sade
Nordström.

— Ja, inte är det precis ett kristligt sätt att be
om husrum, sade Eriksson.

— Ja, si sjöfolk, si sjöfolk! suckade Lotta, som
återhämtat sig och lagt locket på grytan. Bry dej
inte om vad han skriver, Eriksson, utan läs bara på!

»— — — en gammal sjöman men han kan betala
för sig med guldpengar om det kniper tills han får

Skomakarns Lotta
si sig om något eget ställe men nära dig min hjärtligt
elskade Syster vill jag bo det är för rexten inget
ont i Erikson bara han inte vore så helig men var
och en är väl som han är skapt jag är välan hos erat
om en vicka kan jag tro ungefär jag stannar här i
London två dar till för att köpa hem litet grejor åt er
tyger och sånt och själv vill jag komma hem med
toppen röjelriggad och fin som fläsk och med 

nockgårdingar och bukgårdingar väl opphalade din
hjärtligt älskade Broder


Fridolf Jansson
London den 12 Juli 1914.»


—	Ska I ta emot en sådan hädare? frågade
Nordström.

—	Kära Nordström, han är ju utav mitt eget kött
och blod — och för rexten — så är det väl bättre
att han gör av med pengarna här än utrikes eller
på något annat ställe. Godsint är han i alla fall,
vettvillingen, och med goda ord kan en få honom
vart en vill. Och har han så mycket pengar, så vem
vet om det inte kan flyga i'en att han hjälper oss
med missionshuset, tro mina ord, Nordström. Och
för rexten har han välan lugnat sej nu, sa gammal
som han är, ge mej si, han är femtifyra år, jämnt
femtifyra blir han i agusti. Så vi får väl med Guds
hjälp dras med honom, och inte kan en köra ut sitt
eget kött och blod som ber om tak över huvet —
nej, det kan en inte, Nordström, eller vad säger du,
Eriksson?

—	Nej, betalar han för sej får en väl vara
lång-modig och ursakande, som evangelisten säger. Men
hädelser har aldrig hörts i detta hus förut, det vet
du, Nordström, och en droppe sprit har aldrig funnits
under detta tak, om icke för magans skull att man ofta
sjuk är, som Paulus säger. Och skall han nu dra in
sprit och svordomar och förbannelse, så blir det ett
tungt kors, Nordström!

—	Det blir det, Eriksson, men du får välan draga
det, såsom att Han drog det, suckade Nordström.

— Håhå jaja, Gud hjälpe oss! sade Lotta. Det
är då för väl att barnen är ute i världen, så han
inte kan förföra dem åtminstone! Vi får väl göra
kammarn i ordning åt honom och snygga opp så
gott vi kan. Har han så mycket pengar, är han väl
van vid finheter av alla de slag. Vi får rakt ta hem
lite stadsmat och säga till slaktarn att han kommer
med färskt.
Fridolf Jansson Esq.


—	Ja, bara han betalar för sig, brummade
Eriksson.

—	Tänk på missionshuset! sade Nordström och
gick ut för att sprida nyheten i alla stugor på Harön.

*

Söndagen därpå kom Mister Fridolf Jansson till
Harö brygga med Norrtäljebåten. Han gick litet
osäkert efter en stadig frukost med tre supar i
försalongen, men han höll sig uppe med gentlemannens
överlägsenhet och vana. Han var lång, mager och
gråsprängd med hängande guldgrävarmustascher och
hyn brunbarkad av alla vindar och luftstreck! Två
väldiga, mässingsbeslagna koffertar hade han med
sig och de voro låsta med tre lås vardera. Det gick
icke att skjuta dem på rullbår, utan Österbom fick
leta reda på båda sina hästar i hagen och köra
dyrgriparna till Erikssons stuga. Det var med knapp
nöd man fick upp dem på vinden. Som förra söndagen
var Lotta sysselsatt med att tillreda
strömmingsvälling, då Fridolf klev över tröskeln.

Det blev inga tårar av ljuvt återseende, ty sådant
brukas inte i skärgården. Det blev snarare litet
generad tystnad. Lotta räckte fram handen och neg
och Eriksson hälsade ett halvt trumpet välkommen.

Men Fridolf var i tagen.

—	Vaffaen nu då?! Har ni gått till skrift, efter
ni ser så ledsna ut, fast tjocka släkten gör vesit?
Liva opp dej, Eriksson, ta dej en klar och lägg in
en ny mullbänk, så reder allt opp sig! Och du,
Lotta, ska du inte ta dej en bagarevals med bror din,
när du inte har sett honom på 20 år?! Det var
verkligen en lustifik släkt en har! Dä va jäken, va
ni ä styvhalade, men jag skall väl släcka på er så
småningom. Va lagar du för mat, Lotta? Nä, si
strömmingsvälling, sånt har jag inte ätit på 20 år
minst. Det riktigt vattnas i mun på mig. Jag åt på
båten, men det här osar efter mer. Sätt fram en tallrik
till, ska ni få se på en gosse som kan skaffa. Brännvin
har jag, äkta Schiedam, skomakare, d'ä bättre än beck
i vällingen, ha ha!

—	Jag ska säga svåger att brännvin har aldrig
varit under detta tak, sade Eriksson. Hans röst
darrade.

—	Nå, då kan det vara på tiden att det kommer
under tak, ha ha! Men ska ni se så här gudsnådiga
ut, så flyttar jag med detsamma och tar mina
koffertar med mig. Här kommer jag livad och lite
stagad kanske, men glad och vänlig hem till min
syster och enda släktinge och arvinge, för det är
hon som skall ärva mig — och med koffertarna fulla
med pengar och sprit och kjoltyg åt henne och
rocktyg åt dej, Eriksson, och så sir ni ut som om ni
nyss vore rumphuggna. Men jag kan ge mig i väg,
för Fridolf Jansson krusar ingen jävel varken till
sjöss eller lands, så mycket du vet det, din
nykterdansare. Tror du att jag har tänkt bo här gratis,
din snåljåp? Vill du ha betalt i förskott, va? Nej,
läsare är det värsta byke som krälar på land.

—	Visst förstår jag att svåger betalar för sig,
suckade Eriksson. Men var inte så häftig! De
saktmodige skola besitta jorden, står det.

—	Ska jag vara saktmodig?! Jag?? Nej, hör
nu, håll i mej!! Saktmodig kan du vara själv,
skomakare! Och vad betalningen anbelangar, så
här  — — — 

Och Fridolf slet fram en plånbok ur bröstfickan
 — — — Här — — — han plockade fram en
hundralapp och slängde den på golvet framför den darrande
Eriksson — — — här har du i förskott, din
beckängel!!! Passar den galoschen! Bliv nu inte rädd,
Lotta, du känner ju mej, jag är inte så farlig som jag
låter, men karar, som är läsare, är ena smilare, det
svor jag och Fridolf Jansson på. Om fruntimmer som
du, Lotta, och andra läser och lipar litet ibland och
himlar sig och åmar sig, så hör det till schäsen,
men karar, fy fan! Jag tror jag svor i denna nådens
boning. Si på fan, tog han inte opp sedeln ändå!
Jojo, frälsta själar, mammons trälar, det är vad jag
alltid har sagt!

—	Fridolf lille, förivra dej inte! bad Lotta.

—	Förivra mej, jag!! Nej, så — — — Men nu
ska Eriksson ha en sup Schiedam till
strömmingsvällingen, annars flyttar jag på eviga fläcken. Det
finns nog andra som vill ha mina pengar och min
sprit och mina presenter! Vänta mens jag går upp
på vind och hämtar pavan!

Fridolf sprang bullrande uppför trappan.

—	Hör du, söte goe Eriksson, om han bjuder, så
säj inte nej, för Jesu Kresti namns skull! viskade
Lotta. Tänk på de många pengarna som ska bli mina
och tänk på tygen och tänk på missionshuset! Gud
förlåter nog den stora synden, men en är ju rakt
tvungen. Håll bara mä, håll bara mä, för jag känner
honom. Han är enveten som aldrig det, när han sätter
till, och får han det för sig, så flyttar han och 
kommer aldrig tillbaks! Tänk på pengarna, Eriksson,
söte goe, och drick för Kresti skull!

Eriksson stånkade och vred sig, medan han
vecklade ihop hundralappen och stoppade den i sin
penningpung.

—	Ja, Gud må förlåta mig min synd, men det
blir som att gå till Getsemane.

—	Tst! nu kommer han!

Fridolfs klackar ramlade i trappan. Han kiev in
med ett krus Schiedam i vardera handen.

—	Den här behåller jag för mej och den andra
behåller du för dej, så behöver vi inte bli osams om
åtgången. Hit med strömmingsvällingen nu, Lotta,
jag känner mig verkligen sugen. Och hit med glas
— har ni inte brännvinsglas, vafalles, va är det för
hushåll! Ro hit med mjölkglas då, det spelar ingen
teater! Nu ska du få känna på en nubbe, Eriksson,
och grinar du åt helan och halvan, så grinar du nog
inte åt tersen och kvarten. Så där ja, skål på dej,
din krubbitare! Pass opp för loven, det kommer en
störtsjö! Det där smakte tjyvtruten, eller vad,
Eriksson? Sir du, det gick! Du super ju som en gammal
Dillströmare. Här har du min norra karda! Knip till
och låt oss inte grumsa!

—	Ja, det kanske är liksom lite nyttigt för
Eriksson, sade Lotta, för hanses mage har inte varit riktigt
bra sista tiden.

—	Ja, det har varit liksom knip ibland, vittnade
Eriksson.

—	Sir du det, sir du det! Slå en till på
magsåret, så blommar det, sa kapten Modin. Du ska
få si att du blir så frisk så en får slå ihjäl dej med
handspakar. Bara goodtemplarn värker ur dej, så
blir det säkert folk av dig också! Ja, tänk att man
är hemma igen!

—	Men varför har du inte skrivit hem på de
här 15 årena?

—	Va fan skulle jag skriva om? Varannan dag
storm och varannan dag stiltje, opp och ner, alla
slags vär! Ibland var det med, ibland var det mot,
och när jag har haft fin akterlig, och vind har skrotat
och slagit back på alla toppar, så har det gällt att
få skutan undan vind igen. D'ä sjömanslivet, Lotta,
men det begriper du inte. Strömmingsvälling förstår
du dig bättre på. Nå, värmer det inte i din sura
mage, Eriksson? Sir du det! Jag är den styvaste
medecinare som finns när det gäller Schiedam. Tror
du inte det, så ta dej en till!

—	Jag tror svåger! suckade Eriksson.

—	Sucka inte så gudsnådligt för det. Nog är
det här bättre än det som finns i din blötbalja, hä?
Men laga nu till kaffe så få vi oss en Schiedamkask
och sen tror jag att jag knyter mig en törn.

— Jaja, svåger kan vara trött, vänslades
Eriksson. Det är välan i ordning däroppe.

Eriksson var röd i ansiktet och svettades. Han
kände sig sakta men säkert närma sig något oerhört,
en avgrund eller det hemska kärr som står omtalat i
En Kristens Resa.

*

Nu ståtade Eriksson i nya svarta klädeskläder
och Lotta ägde en kjol och en blus som vida 
överglänste de andra trognas på bönemötena.
Avundsdjävulen började så småningom smyga sig in i
hjordens själar samtidigt som förnöjsamhetens ängel
i Lottas hjärta slokvingad gav plats åt
högmodsdjävulen. I templet var Eriksson icke synlig så ofta
som förr. Han förebar ökat arbete. Hans förr bleka
skomakarhy hade blivit blomstrande, och när han
talade, skedde det med en viss livlighet som helt
visst icke var av Gudi. Det var spritdjävulen, som
så småningom bemäktigade sig hela den hand, vars
lillfinger Eriksson på Lottas tillskyndan en gång
sträckt ut mot frestaren.

Endast Fridolf var sig lik. Han njöt av sin
frihet och av att efter många år åter känna fast mark
under fötterna.

Hans båda koffertar voro ofta föremål för
skomakarparets gissningar och utläggningar.

—	Om en bara visste, hur mycket han har,
suckade Lotta. Men det tiger han med!

—	Jag skall försöka ta reda på'et, lovade
skomakaren.

—	Hör du, Fridolf, är det klokt av dig att ha
så mycket pengar liggandes så här på kistbottnen
utan att de ge ränta? Du borde sätta in dom på
sparbanken!

—	Banka mej hit och banka mej dit! Så som
de stjäl i bankerna nu för tiden! Neej, de ligger
säkrast där de ligger!

—	Ja, men folk kan stjäla dom!

—	De stjäl inte dit, för då får de på söta knölen.

—	Ja, men eldsvåda ...

—	Är du eller Lotta slarvig med lyset? Jag
tänder aldrig ljus.

—	Hur mycke kan du ha egentligen? Inte för
att jag är nyfiken, men när en på sätt och vis
ansvarar för koffertarna, borde en väl ha reda på
hur mycke ansvar en har tagit på sej...

—	Nej du, Eriksson, nyfiken är du! Men vill
du vetat så har jag pengar och kläder i den ena
och sprit i den andra. Lägg du näsan i din
blötbalja men stick'na inte i mina affärder, för då
flyttar jag, så mycke du vet det.

Eriksson suckade.

—	Suckar du igen, din beckängel? Ta dej en
sup och håll dej till ditt. Du sitter inte i sjön så
länge jag och Fridolf lever. Nöj dej med det!

Och med Fridolfs matsupar och kaffekaskar
dövade skomakaren samvetet som stundom ville
vakna, men hölls halvsovande av snikenheten, som
de mystiska koffertarna väckt i hans förr så rena själ.

Nu ha vi alltså sett följande demoner smyga sig
in i församlingen: avundsdjävulen, högmodsdjävulen,
spritdjävulen och snikenhetens djävul! Den första
hade genomsyrat templet, de tre sista hittills
skomakaren och två av de sista hans hustru.

Hittills hade Eriksson haft ett högt anseende som
talare på bönemötena och i templet. Han hade goda
utförsgåvor och en stämma vari sorgsen botfärdighet
och tyngd under syndaskulden vibrerade så rörande
att tårarna ovillkorligen måste strömma ur åhörarnas
ögon. Vid begravningsmåltider var han den som
läste från och till maten och han upprepade aldrig
samma bön två gånger. Alltid lade han ut bönen
med tanke på sällare och läckrare måltider
tillsammans med Abraham, Isak och Jakob och förstod
därvid att variera så fyndigt att alla förundrade sig
högligen. Samtidigt var han en illusorisk bild av
ödmjukheten, ty en fattig skomakare, som förhäver
sig över sina gåvor t. ex. vid en begravning hos
en nämndeman eller kyrkvärd, vore ju något
naturvidrigt. Detta förstod han och var allt ödmjukare,
ju högre värdfolket stod på den sociala rangskalan.
Därav hans obestridda anseende.
Tullvaktmästare Nordström.
Men de ovannämnda demonerna, i synnerhet
spritdemonen, kom honom nu alltmera att lägga bort

ödmjukheten samtidigt med att han kom av sig ibland,
då han kom till kalaset med för mycket av Fridolfs
sprit i sin skomakarhjärna. Så kan ert eljest fast
karaktär försvagas, om dess ägare icke iakttager en
av de allra viktigaste dygderna: Vaksamheten och
uppmärksamheten på sig själv.
Tullvaktmästare Nordströms dotter

*

Men Fridolf förändrade sig icke. Ryktet om hans
stora rikedomar och det guld han grävt i Klondyke
och California var redan stadgat på Harön. Fridolf
söp visserligen men endast hemma hos svågern och
icke ens där till omåttlighet. Han började bli bjuden
på kalas i stugor och gårdar. Han var alltid fint
klädd och hans världsvana kunde icke annat än göra
intryck. Han blev till och med bjuden till
tulluppsyningsmannens. Hos nämndemannens,
kyrkvärdens och tullvaktmästarna var han redan som hemma.

Han började ge akt på sitt tal och slutade svära
och till och med när han kaskade med Eriksson
iakttog han en viss värdighet. Han började lägga
sin panna i betydelsefulla veck, och i allvarligare
familjer lät han stundom en djup suck susa genom
sina nedhängande mustascher.

Man började säga på Harön: — Fridolf Jansson
är en hygglig karl. Han borde gifta sig. Han har
åren inne visserligen, men för gammal är han icke.

Samtidigt spred sig i socknen ryktet att
skomakare Eriksson hemfallit under dryckenskapslasten.
Det spred sig som en löpeld. I början ville ingen
tro det. Men snart skulle var man få skåda
fördärvet i all dess ohöljda styggelse. Det var på
tullvaktmästare Ömans mormors begravning.
Eriksson skulle läsa till bords, men trots allvarlig kamp
med sig själv och makterna kunde han knappt hålla
sig upprätt. Han hickade och fick icke fram ett ord,
blev pionröd i synen och måste ledas ut.

Kraften var gången ifrån honom.

Då räddades situationen av Fridolf Jansson. Han
reste sig och höll en formfulländad bordsbön, så full
av utläggningar och så vacker, att ögonen piprunno
på flera av de äldre gästerna. Tullvaktmästare
Nordström anmärkte med rätta att Fridolf använde
Erikssons bibelspråk och citat, men så lärt och skickligt,
att man kunde förstå att Erikssons kraft övergått på
Fridolf, emedan Anden ej kunnat stanna hos den förre
på grund av hans syndiga leverne. Men vakte var
och en sig själv att han icke varder såsom denne!

Tänk, att det skulle gå så med Eriksson!

*

Nu började Fridolf draga svarta kläder och vit
halsduk och infann sig vid bönemötena. Hemma höll
han medelst kaskar Eriksson i god form, tills det
en dag lyste i kyrkan för Fridolf och
tullvaktmästare Nordströms äldsta dotter.

Då svor Eriksson för första gången sedan sin
omvändelse för 40 år sedan. Och Lotta åjade sig
ibland och var arg som ett bi emellanåt. Stundom
trodde hon sig ha lungsot.

Vad hade de nu för att de räckt djävulen ett
finger? Jo, sina synders välförtjänta straff och
smälek från alla rättrådigas och trognas sida. Eriksson
skyllde på Lotta och Lotta gav Eriksson skulden.
Så kan snikenheten förvandla ett fridfullt hem till
ett huggormbo.

Visserligen återgick Eriksson som en botfärdig
syndare till templet, men med utförsgåvorna var det
slut. Och när Fridolf flyttade till tullvaktmästar
Nordströms gårdsstuga vart det också slut med
spriten. Eriksson sjönk sakta ned i obemärkthetens
grå intet, medan Fridolf på Harön skaffade sig rykte
som oupphunnen begravningskalasbordsbönförrättare
och steg till templets högsta äreställen och grader
oaktat Erikssons försök att nedsvärta honom.

Visserligen kände Nordström missräkningens
styng i sitt bröst, då det uppdagades, att Fridolf
Jansson endast hade några hundra kronor kvar på
bottnen i den ena kofferten, men kärleken hade satt
outplånliga spår under hans dotters hjärta och
lysningen var oundviklig. Fridolf sköter svärfaderns
fiskebragder och har särskilt tur med laxnoten. Bara
i ett varp drog han in för 350 kronor i går, så det går
ingen nöd på honom. Men tron på Harön är
skakad i sina grundvalar. Somliga motse en framtid, då
Fridolfs kraft också skall gå av honom — kanske
efter giftermålet. Ty en människa kan icke i längden
dölja sin sanna och egentliga natur. Eriksson påstår
att. Fridolf är en skojare och Lotta försäkrar att
Nordströms dotter är ett lättsinnigt stycke. Fridolf vill ta
gift på att Eriksson alltid har varit en skenhelig
beckängel och kan icke förstå, att hans pengar sinade så
hastigt, fast han hade tre lås på kofferten.

Jag träffade Fridolf Jansson i dag just som han
hängde upp laxnoten till torkning i sin svärfars
vackra gistgård. Mot mig har han alltid varit
uppriktig och ganska frispråkig, då jag någon gång
besöker Harön.

—	Nå, Jansson, hur står det till med Lottas
lungsot?

—	Lungsot! Dom som har lungsot har'et jäklit
bra. De har bara den åkomman och blir vana ve'na
— för rexten är de friska. Nej, då är det värre med
tunghäfta! Jag minns i California — där fanns en
käring som hade tunghäfta — och hon sprack på
ett kafferep — det var värre det.

I detsamma klämtade varvets middagsklocka.

— Nej, nu ringer det till strömmingsbegravning.
Nu går jag in och äter. Ajöss!

Och solid och säker, vederhäftig och med
betryggad framtid skred förre sjömannen Fridolf
Jansson fram emot svärfaderns köksdörr.





SKEPPAR VESTERBOM.

Många gånger har jag skrivit om Harön och
dess bebyggare. Om skräddarn, som fick stryk en
midsommarnatt och om Sörgårdsjanne, som
tjyvfiskade och vittjade andras ryssjor — och om
Jan-Matts, som alltid började klä av sig, då han vädrade
slagsmål, och sprang hem, när smockan dallrade i
luften, rädd, arg och ledsen. Och om kolportör
Andersson, som var närmare Gud än någon annan,
men som föll för en liter konjak, serverad i rätt tid.

Jag har skrivit om alla dessa människor, men
jag har aldrig berättat om skeppar Vesterbom. Ty
jag har hänsyn, och Vesterbom har släktingar. Men
alldenstund Vesterbom nu är död och hans släktingar
aldrig komma att läsa detta, kan jag lugnt berätta

om honom — och om hans släktingar också, vilka
äro fullkomligt illiterata och på sin höjd förfriska sig
med 25-öresböcker eller den andliga uppryckning,
som serveras dem i Haröns av ärkebiskop Ekman
invigda kapell, då socknens präst eller någon annan
trollkarl serverar Nåden i väl valda och fascinerande
ordalag.

Jag sörjer skeppar Vesterbom. Jag sörjer hans
goda livsåskådning och hans vackra gest, då han
diskret böjde sig åt vänster för att lägga in en ny
mullbänk och trodde sig ogenomskådad. Jag sörjer
hans sjöögon, som stirrade på mig som tennknappar,
och hans grå buskhår, som såg ut att kunna undvara
kam ännu några år. Hans rödblågrönvita halsduk,
hans guldringar i öronen, hans fräkniga, svullna och
reumatiska händer, hans hjulben, hans plattfötter.
Och hans intelligens.

Det sista är icke det sämsta.

Vi fiskade sik tillsammans, Vesterbom och jag.
Det var långt ute i havsbandet och vintern kom tidigt
det året. Den lade sig på kobbarna och stängde
vikarna med blåis. Snön yrde och havet kom in med
mäktiga sugningar. Om morgnarna, när vi arbetade
oss fram genom den frasande blåisen för att komma
ut till våra nät och mötte havssjön, som snodde om
uddarna och sprutade skum som blev halis på
stenarna, svor Vesterbom. Han förbannade sin tillvaro,
under det hans åror höggo hål i det gungande
istäcket. Men när vi kommo ut på fritt vatten, där
våra nät lågo, och jag fick årorna, medan Vesterbom
tog upp, välsignade han havet, som gav oss fisk.
Sjön gick stundom hög, och han måste hugga 
tänderna i nätet medan han ordnade och tog in. Han
var vacker att skåda, där han stod med ena knät mot
relingen och spottade snus ut emot naturkrafterna.

Så kom solen upp och brann på oss och isen.
Då rodde jag och klarade sjöarna akterifrån och
kände en helsikes tillfredsställelse, ju mer vi närmade
oss vår hemvik och fiskarstugan. Vesterbom plockade
fram sikarna och abborrarna ur maskorna, svor över
ulkarna och talade vackert om en och annan gädda
som släpat med. Solbranden och sjön hade
förvandlat isen i vår vik till snömos, vi drogo upp båten
och domnade i fållbänkarna — icke utan var sin
välgörande och allt försonande kaffekask.

Men med denna karaktäristik är begreppet
Vesterbom ännu icke utrett.

Vesterbom har tagit styrmansexamen och har
seglat jorden runt. Gift har han icke varit — men
han har varit farlig för kvinnor och han kan tala
om det också.

—	Engström, säger han, jag bara säjer det, tro
inte på fruntimmer! Di ä lena å ta på å trovärdiga
å höra på, men di ljuger! Di gråter, när en glor
dom i ögona, men di skrattar, när en vänder sej bort.
Jag har välan umgåtts med negrinnor å fransosiskor
å holländskor å finskor å alla di slag, men lika
jävliga har di varit allihop. Tro inte på fruntimmer!

—	Men vi karar ä väl lika jäkliga, föreslår jag.

—	Dä ä vi, Engström, dä ä vi, men dä finns
skillnad på jävelskap. För fruntimmer kan inte tala
sanning. Si dä, Engström, si dä!!

—	Men kan vi karar tala sanning, Vesterbom?

—	Nä, dä kan vi inte, men vi försöker, si
dä ä skillnaden! För rexten ska vi sova nu!

Och Vesterbom vrålade en jättegäspning, stötte
fötterna i fållbänkens fotspjärn, så att hela stugan
knakade, vände sig på sin sovsida och slocknade.

*

Vi leva tillsammans och fiska sik. Gubben
Erikson har associerat sig med oss. Dagarna gå med
växlande vindar och väder. Sydosten har rensat sjön
och vår vik ligger klargrön med vaggande tång på
bottnen. En och annan dyning kommer fräsande in
genom södergattet. Vi leva på vårt fiske, lägga nät
för abborre och gädda och laga världens härligaste
mat. Nu äro vi tre och det är lagom. Men gubben
Erikson är en dyster man, som dyker upp bara vid
måltiderna. Efter varje mål kryper han ned i
fållbänken, vänder sig åt väggen och säger: — Åhå, ja
ja!! Så tiger han en stund. Och plötsligt kommer
det igen med övertygelse: Åhå, ja ja! Hm! Joho!
joo!

—	Hör du, håll käften på dej, säger Vesterbom.
Du sitter ju inte i sjön. Eller ä du kvinnfolksgalen?

—	Tokdåre! säger Erikson. När en fiskar! När
dä ä frågan om matfödan! Du ä inte klok, du!

—	Klok! svarar Vesterbom. Klok! Klok, dä blir
en inte förrän en dör! Å din käring har välan lekt
rommen åv sej — dä ä välan därför du ligger å
våndas å suckar?

—	Ska du säja, som inte ä gift, dåre där!

Erikson gör helt om i fållbänken, blir intresserad
och fortsätter resonemanget. — Hör du, Vesterbom!!

—	Jaa!

— Hör du, Vesterbom, varför gifter du dej inte
mä Karlsons änka — ho har pengar å båtar å
strandrätt å allt som behövs! Ho skulle passa dej!

—	Nä du, Erikson, och Vesterbom spottar en
snusprojektil, som efter en vacker båge hamnar i
spisen, nä du, gamla kärngar ska en inte sätta in
i avelsboxen, utan di ska ner i köket — — — men
19-åringar, som föder pojkar, dä ä mitt folk!

—	Som du skulle få en töcken! Tokdåre! Nää,
du ä för gammal!

Jag blandar mig in i samtalet och säger: — Nää,
Erikson, en riktig karl blir aldrig för gammal för
sådant! Där ha Erikson orätt!

—	Hör nu, vaffaen har Engström för reda på
dä, som ä herrskap, ja, ursäkta, att ja säjer så fult,
men herrskap ä han ju, fast han inte bär sej åt som
herrskap utan ä gemen å komsams mä mej å
Vesterbom — ja frågar bara, vaffaen vet han om
fruntimmer? Ro kan han å kanske segla mä, men
kvinnfolk, dä ä en särskild paragraf, ska ja säja honom!
Gift ä han ju, men herre jössus, sätt henne i en båt
å låt henne ta opp näta, när sydosten kommer å näta
måste opp, å han ä sjuk. Nää, då får han si,
vem han ä gift mä. Då jävlar!!! Nää, Engström ä
för gammal, han mä!

—	I pratar! säger Vesterbom. I pratar som I
inte hade gått te skrift. Nä, ja säjer som farbror
min, han Mattson på Ålskär. Han var lång som ja
och en till och var gift med ett litet kort kvinnfolk
— å han brukade säja: »Ska en ha ett helvete, så
ska en ha så litet helvete som möjligt» — dä va en

förståndig karl! Men nu sover vi. För står sydosten,
så får vi sjö. Å då behövs vi alla tre i näta! Å tida
i morron!

Och Vesterbom spottade en vacker båge åt
spisen till. Den lyste i glödskenet som en meteor.
Erikson vände sig i sängen och sade: Håhåjaja —
joo! Jaha! Dumskallar! Jaha! Håhåjaja!

*

Vinden går runt men åt fel håll och vi få
nordosten på oss med lä på våra fiskeplatser. Nordosten
är kall, och av min föresats att tvätta ansikte och
händer om morgnarna blir intet. Blåis ligger i
vassbänken nedanför stugan, och tunn is frasar mot
båtsidorna, när vi hämta fångsten i soluppgången.
Vattnet stiger och siar om dåligt väder. Vi lägga ankaret
längre ut och göra fast en tross till i järnringen på
Örkobben. Allt detta sköter Vesterbom om, ty han
förstår makternas språk och bemöter deras hot med
motsvarande försvar. För resten leva vi på abborre
och sik. Vikarna överflöda av strandvrak, salt och
tändstickor ha vi och svagdrickskaggen skäller än,
när man skakar på den.

Här ute finns ingen telefon, ingen post. Men
stundom höra vi tulljaktens motorsmatter ur fjärran.

— Nu ä snokarna ute å tjyvjagar igen, säger
Vesterbom. Di jagar på doktorns marker, dom
jäklarna — ja, han är ju genraldirektör nu förstås. Di
har hund ombord, fast dä ä förbjudet. Alla tullare
skulle halshuggas, d'ä mitt reseft! Tullare ä dom
lataste djur som finns! Som för exempel 
tulluppsyningsmannen i Prackviken, den har välan aldrig
gjort någon nytta i sitt liv. Han går omkring i
linjeform på söndagarna å röker cigarr å sir ut som om
han hade svalt en eldgaffel, å pingsné har han och
talar, som om han ville kräks jämt å hade ont i
magen, å kallar sej för chef för tullstyrelsen i
Prackviken. Stackars faen! Om han finge nåt å göra en
gång, så skulle han väl dö utå överansträngning.

—	Ja, men överhet ä han välan ändå, invänder
Erikson.

—	Jaa, inflickar jag, nu finns det ju inga
betjänter. Nu ä di ju tjänstemän hela fallerallan. Fast
han ser ju ut som en betjänt. Men vacker ä han. Å
fina kläder har han. Men inte har han roligt, inte
sir dä så ut. Jag tror att han ä så fin, så han inte
törs umgås mä sej själv en gång!

—	Där sa Engström ett sant ord, sade
Vesterbom. Han ä som en fanjunkare ackurat! Ja minns
välan fanjunkare Johanson på Möja. Han var så fin
så han kunde varken umgås med löjtnanter eller
schersanter. Men han dog också sen! Utå bara
lessnad! Han hängde sej, sa di — — —

—	Ja, överheten har så lagom roligt, sade
Erikson. Överheten bärer icke svärdet förgäves, står det.
Å mä dä följer inte bara berömmelse utan ock
vedermöda, står det. Som för exempel du, Vesterbom,
som har vari skeppare, å du, Engström (för vi hade
lagt bort titlarna), som har en hel skrälldus mä
tryckare å bokbindare å andra jäklar under dej, du
vet välan hur dä känns, när di vill ha högre löner
å säjer stopp, nu arbetar vi inte längre! Eller för
exempel du, Vesterbom, när du var skeppare på Tre
Bröder å skulle ha komderat folket te brassarna
å di hade sagt: dra åt hellskotan, kapten, dä hade
välan inte varit så roligt? Nää — överheten är väl
värd, att man det anammar, står det. Dä vill säja,
att en ska lyda överheten. För vart skulle det annars
ta vägen? Ska överheten lyda underheten? Nej, bort
det, att I talen sammalunda, står det. Inte för att ja
ä relischös i den vägen, men rätt ska va rätt, och
den som är över, han är icke under, står det. Å va
tullen beträffar å anbelangar, så ä han över oss, dä
borde du veta, Vesterbom! Nog minns ja, när du
seglade med Tre Bröder å hade akviaviten i hålet
bakom spegeln i kajutan, då hade du välan blitt fast,
om inte tulluppsyningsmannen hade varit så begiven,
eller vaffaen dä heter, på sprit å konjak! Nää,
överheten bär verkligen inte svärdet förgäves, dä svor
ja på!

—	Nä hör du, Erikson, du pratar som om du
skulle ha huvet i socken breve, sade Vesterbom. Du
predikar som en läsare! Va har du för en aning om
befäl? Inte ett kofen! Du ä dum, d'ä va du ä! Vete
fan om du inte ä lite läsare också! Men vet du va
läsare ä för folk? Joo du, Erikson, d'ä folk som faen
har givi handpengar på, dä ä visst å sant. Ska di
in i himmelriket, så får di slå back, för framåt å
full fart, dä går inte!

—	Dä har Vesterbom rätt i, sade jag. Men nu
ska vi inte gräla. Du Erikson, ä dä vi som tar opp
nätena i morron?

—	Jaa, å dä ä Vesterbom som sover! För han
ska va som befäl, si! Å di sover för jämnan!

Vesterbom sträckte ut sig på sängen i sin fulla
längd och lade armarna under huvudet. Hans gråa
skägg stod rätt upp i luften. Myggen surrade —
höstens sista myggor, de infernaliskaste av alla
plågoandar, som livet hetsar mot oss dödliga. Ljungen,
som knastrade på härdens ved, glödde och vart
vitgrå och dog i falnad skönhet. Blåsten slog
vårdträdets, rönnens grenar mot takteglen och sög sig in i
den öppna förstun med en lång passionerad suck,
skakade dörren och gav sig ut på andra äventyr.
Men först skakade den fallena på vår båt. De
knackade mot masten, först hastigt, så långsamt, sist
oändligt långsamt. Men hela tiden dunkade det stigande
sjövattnet mot bryggans undersida med ett kluckande
ljud. Dåligt väder! Och ibland sög dyningen sig
upp över strandstenarna med ett frasande som om
den hade slickat tången med en taggig tunga. Vi
hade nyss ätit vår sikmiddag och beredde oss till
siestan. Erikson rapade målmedvetet ett par gånger
och sade: — Håhåjaja! Jaa! Joo! Jaha! Jag som låg
på golvet med resterna av en madrass under mig,
drog sjöpälsen över axlarna och lade mig på min
sovsida.

—	Sover Engström? frågade Vesterbom.

—	Nej!

—	Ja ligger och tänker, förstår Engström. Ja
tycker, att allt har blivit mycket sämre än förr. Ja
tycker, att ja alltid ä inomskärs, å dä passar mej
inte. Ja ligger å tänker på hur dä va när ja seglade
med Tre Bröder. Hör han, Engström?

—	Ja, ja hör! Dra på bara!

—	Dra på! Ja, d'ä inte bara å dra på, för dä ä
nästan som relion, Engström. För ja minns hur dä
va i ungdomen. För exempel när en ä under segel å
på vakt å ligger på skanstaket i fä under storbåten.
Rorsman å utkiken å styrman på halvdäck. All rejt!
En ligger å berättar historier å skojar. Vet
Engström — musiken i riggen, den ä inte bara en ton,
den! Den ä som en kyrkorgel.

Å så säjer styrman rätt som dä ä: Lä storbrassar!
à vi rusar te brassarna alle man. Först rör vi oss
inte, men så säjer styrman: Hal away! Då släcker
styrman i lovart, å då få vi hala, tills han säjer: Sätt
fast! Å då sjunger vi: Stjälp'en an!

Close an!

Tight them an! Hör Engström på?

—	Ja! Gå på bara!

—	Å när vi hissar ett försegel, så sjunger vi:


»Här kommer styrman med sitt krus,
hej faderittan, bom!
Så får vi oss ett riktigt rus,
hej faderittan, bom!»


— — — för om dä ä någe te skeppare, så bjuder

han på en sup efteråt. När en hissar ett försegel, så
palmar en först. Sen lägger en på nagelbänken
å så sjunger en ut: Styva lik! Förstår Engström,
att en kan ligga å fundera på sånt så här, när en
nästan har blivi landkrabba å inte ä gift, va?

—	Jag förstår!

—	Dä va bra, dä. Å jösses, Engström! Ja
kommer ihåg i passaden en gång. Vi hade ingen vind å
dä va en finnpojke, som stod te rors. Kapten sa:
Du finn jävel, du kan ju trolla? Trolla te oss lite
vind! Men finn, han stod lugn han å sa:


—	Ingalunda 'rolla te sjöss, vänta bara te vinden
kommer, så går dä nog satan! Ha ha! Var dä inte
bra? Han menade att gubben inte skulle gå där å
svära å bråka om vind! Förstår Engström, att ja
ligger å pratar så här?

—	Jaa, fortsätt bara!

—	Å när vi låg mä Adolfina i Kramfors en
gång å en italienare kom in, å han hade en
svenskpojke ombord som fick smörj å ingen mat, å han
rymde i land, å en skomakare lovade gömma honom
tills italienarn hade seglat, men skomakarn var en
faen, han förrådde pojken, å kapten tog'en ombord å
hängde opp'en ve fötterna i storrån, så pojken dog
på resan. Dä fick vi reda på nästa resa, å gick i land
ifrån alla svenska skutor å rev ner skomakarns stuga
— rev ner stugan, Engström, så att bara grunden
stog kvar. Dä talar di än om i Kramfors som ett
minne! Dä va tider! Va dä inte rätt gjort?

—	Jo!

—	Engström förstår mej. Fan, vad dä börjar
blåsa! Vi får inte ut nåra nät i kväll! Men ja
kommer ihåg en annan gång — vill Engström höra på?

—	Ja!

—	Jo, dä var på andra sidan linjen. Ja segla
andre styrman på en fullriggare som hette Daisy.
Vi seglade för en god pallrare och styrde nord kurs
å ja fick se en svart bank stiga opp i västern.
Gubben var en gammal orädd jävel å gick oppe på
halvdäck å spasserade. Vi höll på å sätta an storriggen.
Ja kikade på väder å vind å på folket. Ja litade på
gubben. Ja såg att banken växte. Ja tänkte, att
gubben säjer välan te, om något behövs. Men så
måste ja gå opp te honom.

—	Dä håller på å stöka te någe oväder!

—	Tror styrman dä?

—	Jaa, sa ja å skrattade.

—	Ja, dä ä välan inte så farligt!

Ja gick ner å tyckte att dä va tjänligt te sätta
an vanter å barduner. Akterlig vind hade vi, å mycke
var dä te göra, men när allt var väl halt så gjorde
ja mej ett ärende te gubben å ville tala mä honom
om den där banken, men försiktigt, för gubben var
jävlig.

—	Inte är dä så farligt!

Ja visste att ja hade ansvaret.

Folket höll på mä sitt å så skrek di: — D'ä
klart, styrman!

Nu var mitt göra att se efter att dä va lika styvt
halt på bägge sider, innan dä var väl halt. Banken
växte hela tiden. Ja sa te kapten: — Vi får nog en
by över oss, kapten, sa ja.

—	Ja, dä sir ja mä, sa han, men en bark kan
också trasa sönder sej! Tror styrman han blir hård?

—	Ja, d'ä inte gott te säja, men han sir mörk
ut, sa ja.

I vackert väder reglerar en vanter å barduner.
Folket tittar aldrig efter väder. De hade halat tight
å var lediga å visste om ingenting. Banken växte.
Hade ja varit ensammen, skulle ja ha bärgat segel,
men ja hade vördnad för gubben, för ha va en jävel.

Så sa ja: — Tror inte kapten att vi ska ta bort
röjlarna?

—	Tror styrman han blir hård, då?

—	Ja, ja tror säkert han blir hård!

—	Ja vi ska väl titta på'n en stund.

Men ja hant inte vända mej från honom, förrän
vädret kom tvärs in ifrån babord. Då blev dä liv i
gubben.

—	Purra ut frivakten! Giga upp röjlar å
bramsegel! Ner mä rodret!

Skutan föll av. Så smått, men hon föll av. Så
fick vi vind in ifrån babord å giga opp röjlar å
bramsegel, å nu först kom dä allvarsamma vädret.
Förut hade dä bara lekt å spelat i vattnet, men nu
så börja dä småregna lite, å dä betyder hårt väder.


Rain before the wind,
take the sails in!


Giga segel, Engström, om han sir, att dä börjar
regna! Men om vädret kommer före regnet, blir dä
inga farligheter. Nu såg ju gubbjäveln att dä skulle
bli något av.

—	Giga focken! Alle mans hal! Alla måste ta i
för å få opp den fan under rån! Röjlar å bramsegel
va oppgigade å dä gällde att få dom fast. När focken
var oppgigad, så gällde dä att få folk te väders för
att få röjlar å bramsegel fast. Nu bar dä av förstås!
Tolv man jumpade te väders, å under tiden hade
vi fått skutan undan vind. Bramsegel å röjlar slog
som kanonskott. Folket var oppe. Ja å di andra
anhalade brassarna å såg efter att nock- å
bukgårdingar var väl opphalade. Ja, som andre styrman,
skötte storn och kryssen, å förste skötte fockriggen,
allt var klarat fint å sjömansmässigt. Då skrotade
vind. Han kom för ifrån igen å slog back på alla
toppar. Då gällde dä att få skutan undan vind igen.
Kapten skrek: — Lägg å märsfallena! Jag sprang te
stormärsfallet, förste styrman te förmärsfallet. När
kapten hade sjungit ut dä sista, så skrek han: — Kom
ner ifrån väders! Skutan kantrar!

Dä va inte å tänka på å göra fast längre. Hon
la under lästången å dä såg ruskigt ut. Pojkarna i
riggen lag av för rund långs bardunerna ner i däck.
Skutan föll av så småningom, å innan hon hade
kommit undan vind, va hela byn över. Dä var jäklar
i min själ å flickan på min arm å tre kronor i mitt
svenska hjärta liv i luckan den gången, Engström!
Han hör välan på?

—	Ja, Vesterbom, dä ä vackert! Gå på bara!

—	Gå på? Dä va å gå på den gången. Dä va
annat än å ligga så här som nu i ett dike å fiska sik.
Men han ä kanske sömnig, Engström? Ja kan inte
hjälpa, att ja ligger å dillar så här. Men ibland
kommer dä för mej att ja inte passar inomskärs.
Å så ä ja ogift. D'ä ett helvite! Men di säjer att
dä ska va ett helvite å va gift mä. Ja saltar min
sik å äter honom ensam, men ibland tycker ja att ja
skulle villa höra barnskrik. Ja hadde förstås en
ungdomsflicka, men ho kom i beknip å ble lurad
å en tullare.

—	Men kan inte Vesterbom ta reda på henne?
Dä säjs ju att gammal kärlek inte rostar.

Här rapade Erikson vällustigt i sömnen.

—	Ska ja berätta som dä ä, så ä dä allt ja som
underhåller henne å hennesas karl. D'ä ett kräk som
ä i tullen. Di suger ut varenda slant ja förtjänar.
Men ja drar mej ju fram. Å ja klagar inte.
Skärgårdsbo ä ja, å skärgårdsbo blir ja, å fiskare blir ja
tess ja dör, fast di skäller mej för kapten.
Styrmansexamen har ja ju å båt har ja fört, gamla Tre Bröder
förstås, men den skutan blev kaffeved för 20 år sen,
å nu ä ja fördetting å odugli te annat än å dra sik
ur sjön. Ska vi sova nu?

—	Tack ska Vesterbom ha för berättelsen! Ja,
vi sover väl då! Så får vi se om vi kan lägga nät
i natt.

—	Hör nu Engström!

—	Ja!

—	Jo, ja har två bilder hemma på min byrå.
Den ena föreställer Karl den tolfte å den andra
föreställer Venus. Men om somrarna ä flugerna rent
förbannade, så ja måste dra över dom mä krita, när
ja vill ha snyggt hemma te jularna. Nu har ja hållit
på i minst 20 år å målat över dom, så nu kan inte
faen snart si, vem som ä Venus eller Karl den tolfte.
D'ä som en bild utå livet — ä dä inte dä, Engström?

—	Jo!


MINFARAN.

Mellan kolossen i öster och mig böljar, som vart
skolbarn vet, det oroliga Ålands hav. På det yttersta
i dessa dagar har det förefallit oroligare än vanligt.
Båtar av en i dessa farvatten ovanlig typ passera litet
emellan, och jag har verkligen till min glädje kunnat
konstatera — fast efter lång väntan — att åtskilliga
av dem äro svenska. Vore jag envåldshärskare i
ett land och hade en flotta, skulle jag använda den
och sätta mig i respekt. Visserligen skrev en skald
en gång, att »kommer någon våra fjäll för nära», då
jäklar — — —, men nu skulle vi kunna utbyta fjäll
mot skär. Det är hög tid. U-båtarna glo med sina
lömska periskopögon på vår landkontur — — —
men jag vill inte politicera, ty därtill duger jag ej.
Det finns nog många kannstöpare ändå. Jag nöjer
mig med tidningarnas grövsta rubriker och skär sällan
upp de lögnaktiga hetsböcker, med vilka makterna
översvämma mitt skrivbord. Jag läser romerska
historien och gör jämförelser.

Men! Det är inte bara båtar av ny och
underlig typ, som passera, där Kulneff en gång gick över
isen med sina kosacker. Där flyta också obehagliga
sfäriska manicker, vilka äro ytterst känsliga för stötar
och reagera på ett minst sagt brutalt sätt inom en
radie av 500 meter. Den skarpsinnige läsaren nickar
förstående och inser, att jag menar minorna. De äro
möbler, som måste behandlas försiktigt och känsligt
som barns själar och icke alls som deras aktersitsar.

Men så resonerade icke fiskaren och lantbrukaren
Sjöberg häromdagen, helt enkelt därför att man i
den avkrok av världen, där han byggt sitt tjäll, icke
läser tidningar och således befinner sig på cellens
eller åtminstone på lansettfiskens ståndpunkt.
Sjöberg är religiös och nykterist. Han hade visserligen
hört talas om minor, men icke gjort sig någon
föreställning om deras utseende.

Nu kom han alltså en dag ned till sin sjöbod,
åtföljd av sonen Jedron Natanael Astarot, för att
ordna något med strömmingsskötarna. Ynglingens
ärligt blåa, av vita ögonhår lindrigt beskuggade
periskop upptäckte något konstigt, som låg och vaggade
i den svaga dyningen ute i havsgattet. Han gjorde
sin fader uppmärksam på det och inom kort sutto de
båda i ekan med kurs på besagda föremål. Även de
mindre begåvade av mina läsare torde också här gissa
på en mina. Rätt! Det var också en mina.

Sjöberg undrade och Jedron undrade. Plötsligt
for en tanke som en blixt genom Sjöbergs
hjärnvindlingar: Det är ett slags spritdamejeanne — eller
damaschan, som det heter inom maritima kretsar!
Åtminstone fanns det en möjlighet att den innehöll sprit.
Den var alltså en dyrbarhet och måste bärgas. Och
bärgas i hemlighet, döljas noga och hemforslas i
lönndom, så att Sjöbergs cenakelbröder icke fingo nys
om giftets befintlighet hos en av de trogna.

Sakta bogserades minan mot land tills den tog
botten. Med en fyrskuren talja halades den upp på
stranden och Sjöberg och Jedron började stena ner
den för att senare hämta den med hästarna och
flakvagnen.

Här bör den eftertänksamme läsaren bli ännu
eftertänksammare. Far och son täckte minan med
stenar, vårdslöst slängda, som då man fyller ett
täckdike, utan att den exploderade. Visserligen var den
ej tillverkad med speciell tanke på att skada
Sjöberg och Jedron, men att högre makter här spelade
in, torde kunna anses oomtvistligt. Vi kunna kalla
det änglavård. Ty hade det hänt något, hade Sjöberg
och Jedron utan den ringaste tid till eftertanke eller
testamentskriveri kvitterat det jordiska. På sin höjd
hade grannarna bland sjöbodens tändstickshög och
i kringliggande trätoppar hittat en och annan kall
bondbit.

På eftermiddagen kommo far och son med
flakvagn och hästar och med samma bondtur hade de
inom kort minan placerad på lasset, övertäckt med
presenningsbitar och nätrester — för det fall, att de
skulle möta någon broder.

Och det gjorde de. Det var fjärdingsman
Norrström.

—	Va ar du på lasse?

—	Å, jussom hingenting!

—	Hä var hunderlit — — — och Norrström lyfte
oförskämt och nyfiket på en presenningsflik. Och
i nästa ögonblick tog han ett språng baklänges med
fasa målad i anletet.

— Ästu tokug, Sjöberg — — —h'ä hen mina
— hä kan smälla när som elst.

Sjöberg och Jedron bleknade och stodo en
sekund som lamslagna. Men i nästa ögonblick fattade
de galoppen, bokstavligen. Men hästarna fattade den
icke utan började beta vid vägkanten. Lyckligtvis
fanns inga diken.

De tre löpte och kommo i slutspurten in till
tullvaktmästar Sjöblom, som vet allt. Och om få
minuter seglade Sjöblom i sin snipa till — ja, det får
jag inte berätta.

Minan är oskadliggjord.

Mina läsare, våren försiktiga med minor. Icke
alla ha samma tur som Sjöberg och Jedron Natanael
Astarot.


NÄR JAG FÖRLORADE MINA GULDBÅGADE GLASÖGON.

Den gången blåste det! I
gattet mellan Kapellskäret
och Kapellskärsbryggan går
den krabba sjön med
väsande stormrivna kammar.
Sjöröken ligger solbeglänst
över det hela som ett tunt,
vackert flor, men blåsten
går genom märg och ben
och människorna på
bryggan sträva i fyrtiofem graders vinkel. Det är hösten
som kommer brutal med buller och bång och sopar
bort det sista minnet av det, som vi kallat sommar
häruppe.

Och i norr lyser den vita lilla skärgårdsångaren
mot Tjockölandet. Skall han kunna lägga till här,
när sjön ligger på så hårt? Den frågan diskuteras
uppe i land av en bonde och hans gamla kvinna, som
leda en till biff utdömd ko, och ett annat par med tre
får, vilkas kotlettformiga öde väntar i den allt 

uppslukande staden. Men den diskuteras även av oss
andra, som ha samma mål, fast det är att hoppas att
vårt öde blir ett annat än de fyrbenta emigranternas.

Båten kommer — trossen läggs om pollaren, och
för den nordliga köraren måste hela trossen löpa ut,
tills ingen landgång kan användas. Loss! »Blidö»
gör en kringgående rörelse och kommer upp till
bryggan emot vinden. Nu går det! För ett par
sjöar vräkes båten mot bryggans nordkant.
Friholten blir tunn som en flugvinge, det knakar i
timringen kring stenkistorna, vi stå en sekund på osäker
grund — och långsamt lägger det lilla plåtskrovet
till vid bryggan, innanför vilken redan ett offer för
stormen ligger i marvatten och håller på att slås i
bitar. Det är en likkista, en luffarbåt, med rundhult
och grejor flytande och slående mellan relingarna
och mot kajutväggarna. I morgon är den ved eller
tändstickor.

Vi gå ombord, efter oss den protesterande kon,
och fåren bäras till sin kätte av besättningskarlar,
som se ut som goda herdar. De sista
pensionatgästerna passera den sviktande landgången med
hattaskar och höstblommor. Loss! Viftningarna börja.
Jag har stundom undrat, varför icke ångbåtsbolagen
arrangerat en viftningsapparat, som lätt kunde sättas
i förbindelse med maskinen. Man insticker 5 öre i
lejonmunnen, och båten viftar själv med så många
näsdukar eller motsvarande trasor som de betalande
avskedstagarna äro till antalet.

Men när vi kommit upp på överdäck och jag
dubblerar skorstenen på min väg mot röksalongens
ombonade trevnad — då hände det. En orkanby 
fräser över sundets tvållöddervatten. Jag tar emot den
med ryggen och ena foten spänd mot lä bänk. Båten
lägger sig klagande och knarrande på sidan — dock
icke helt och hållet, då hade jag icke kunnat skriva
det här nu — möjligen — men mina guldbågade
glasögon ge för stort vindfång, krokarna bakom
öronen rätas ut och de guldbågade flyga i en vacker
kurva över bord och försvinna i Östersjöns djup.
Kanske går nu någon äldre, vederhäftig gädda och
verkar dandy med dem därnere. Eller någon
ålderstigen gråsäl, som jag räddat från hungersdöden, sedan
ögonen blivit för svaga för strömmingsfångsten.

Jag stod där hjälplös, ty jag kan icke reda mig
utan glasögon. Guldet omkring dem har jag använt
endast på grund av den gamla satsen: Noblesse
oblige. Dumma medpassagerare skrattade åt min
olycka, men jag hade redan förut bland dem
upptäckt några fula, halvgamla, av brist på kärlek
förgrämda fröknar, vilkas liv väl är så glädjetomt, att jag
unnar dem det goda skratt, min förlust förskaffade
dem. Ledsen över människornas skadeglädje och
dumhet, gick jag in i röksalongen och började spela
bondtolva, alias mariage, med mitt sällskap. Korten
kan jag skilja på utan glasögon, men inte på modern
litteratur — och det kan för resten göra detsamma.
Och tidningarnas rubriker kan jag läsa — vilket i
dessa dagar är tillräckligt. Ty så långt ha vi gått i
djurisk råhet, att vi tycka det vara en bagatell med
100 man döda och sårade. Skall numerären i det
fallet imponera nämnvärt, bör det vara en million
döda eller av smärta vrålande, på slagfälten
kvarglömda ruttnande människobitar, där kanske bara
ett hjärta och en hjärna fortfarande fungera i sina
söndersargade fodral.

Well — jag förlorade naturligtvis i bondtolvan
liksom över huvud taget i alla spel. Jag ligger inte
åt korthållet. Men jag minns segrar på andra fält.

Inne på mindre farvatten blev det som att segla
i hallonsaft. Jag kom till Stockholm och köpte en
monokel, som nu hålles fast vid det jordiska av min
tillvaro medelst en stark tjärad ända. På vägen till
mitt hotell mötte jag en gammal vän, en sjöman, för
vilken jag berättade förlusten av ett av det viktigaste
av mina karaktärsdrag, de guldbågade. Han svarade:
— Fan — blåst, inte var det blåst att tala om! En
gång i Spanska sjön, på en P and O-båt, blåste
emaljögat ut på en engelsman. Han hade ingen träull eller
något liknande att fylla hålet med, men hans fru
var praktisk. Hon tog ett plommon som hon gömt
från middagen och det satte hon in i mannens
kranium. När han kom ned till frukosten måste alla
dom, som ännu inte voro sjösjuka, störta upp på
däck. — — —

Men sjömän överdriva alltid.



BRATTSKA SYSTEMET OCH KÄRLEKEN.

Tillåt mig presentera notarien Vestergren, en
oförbätterlig ungkarl, som redan fått vanor och har
börjat välja bland de näringsställen, mellan vilka han
en lång tid irrat som en osäll ande. Vestergrens
levnadssätt är en följd av en erotisk besvikelse: flickan
smet och han blev kvar stirrande ut i universum
efter den försvunna.

Vad var naturligare än att han sökte döva sin
sorg så hastigt som möjligt — och fort går det icke
nu för tiden under de Brattska restriktionernas
underbara och Loyoliska period. Han skaffade sig en
motbok och med taggen i hjärtat började han dricka.
Men som gammal student var han nästan immun.
Han fann att han behövde åtminstone en stjärnbok,
denna lysande uppfinning, som tillåter överklassen
berusa sig, medan proletariatet förgås av längtan
och hat, då det utnyttjat sina löjligt tunna corpora
delicti.


Han levde alltså efter stjärnbok, men var och
förblev immun. Taggen satt kvar och flickan var
fortfarande borta, om än hennes konturer började bli
något dimmiga.

Men med hjälp av stjärnboken och flitiga besök
på restauranger kom han åtminstone så långt att
han upphörde att kunna förtära fast föda. Flickan
blev alltmer nebulosaartad.

Läsaren märker att Vestergren med hjälp av
Bratts välvilja mot överklassen och sin egen energi
började nalkas sin kärleks nirvana. Han började med
ett ord bli lycklig. Han åt aldrig. Han bara drack.
Alkohol innehåller mycken näring. Detta är
vetenskapligt bevisat och notariens vetenskapliga intresse
kom honom att pröva riktigheten av detta axiom
på sig själv. Snart kunde flickans nebulositet knappt
konstateras medelst hans teleskopiska psyke — och
en vacker dag var hon borta.

Det var då han funderade på att börja med mat
igen. Han gick in på Metropol, beställde ett dillblad,
drack fyra akvavit och tre halva pilsner samt förtärde
dillbladet — men det kom upp igen.

Så långt hade det gått med Vestergren. Han
hade blivit ett resultat av sin kärlek och Bratt, en
vacker konstellation.

Notarien Vestergren hade många vänner. De
började frukta en annalkande combustio
spontanea — förutsatt att han slarvade med tändstickor
eller cigarretter — och kanske uteslöt han icke själv
möjligheten av detta hemska slut på en tillvaro, som
i övrigt tycktes honom säll och filosofiskt
människovärdig. Han trodde att han lyckats hemlighålla sin
oförmåga att förtära fast föda, men hans många
vänner hade skarpa ögon och deras vänskap skärpte
observationsförmågan.

En dag — helt nyligen — satt han med några
av sitt närmaste umgänge på Riche — naturligtvis i
kaféet — och förtärde alkoholhaltiga drycker.
Plötsligt, då tiden närmade sig sin fullbordan, föreslog
någon, att man skulle gå in och äta kräftor, vilket
accepterades av alla närvarande utom av Vestergren.

—	Kräftor! Fy fan! Det åt jag i går, ljög
Vestergren, men jag kunde inte sova efteråt. De
ä som hummermajonäs om kvällarna. Nej, jag
stannar här, mens ni går in och äter!

Då sade Vestergrens bäste vän, full av oro över
kamratens öde: — Hör du, Vestergren! Uppriktigt
sagt, påstås det om dig att du inte äter längre utan
bara super. Man påstår till och med att du inte kan
äta, är absolut oförmögen att få ner något av fast
konsistens. Du förstår, att detta går inte i längden.
Det kan helt enkelt sluta med stora skrällen. Och vi
som dina närmaste vänner ha väl rättighet att — — —

—	Det var fan, sade Vestergren och tömde sin
grogg — säger dom det! Dom misstar sej. Är jag
full? Bär jag mig illa åt? Säger dom att jag inte
kan äta?!! Jag är ett veritabelt matvrak, det är
vad jag är, fast jag inte visar det för hela världen.
Kom, så gå vi in och superar. Jag skall fan ta mej
visa dom att jag kan äta mer än de flesta, fast jag
kastar det inte i ansiktet på den förste bäste! Kom
nu så går vi!

Och sällskapet tågade in i god fylking.

—	Nu ska vi ha något verkligt gott, sade 

Vestergren. Hör nu, vaktmästarn, ta hit matlistan eller vad
faen det heter! Tack! Jaha! Ostron — nej, fy fan,
kaviar — hm, hummer — nej, inte på kvällarna!
Gåslever — brrrr! Biffstek — man är väl inte på landet
heller! Châteaubriant — passar mej inte! Côtelette
à la —  —  — fy tusan —  —  — hm, hm —  —  — fy fan
— hör nu, vaktmästarn, det finns ju inte ett dugg
ätbart på den här listan — ta hit en kupa
konjak!


HEIDELBERG.

Heidelberg, det gamla, det minnesrika,
studenternas, blommornas och den yppiga grönskans stad,
den Neckargenombrusade, leende, ligger under mig
i sol och midsommardis. Perspektivet vidgar sig,
horisonten blir allt avlägsnare. Ty jag är på väg
uppåt. Kastanjer och plataner lämna plats åt gran
och tall och björk. Svenska blommor lysa som bara
för mig. Jag känner en lukt av Småland. Det gamla
slottet ser jag uppifrån, och höjderna på andra sidan
Neckar sjunka, när jag i förnäm ensamhet föres mot
Königsstuhls höjd i bergbanans sista och öppna kupé.

Jag utnyttjar min dag väl. Min kamrat for till
Mannheim, där för några dagar sedan franska flygare
förgäves sökte förstöra en viktig fabrik. Resultatet
blev ett par demolerade privathus, och på skottlistan
skulle de ha kunnat skriva upp några barn och
möjligen ett par äldre, om de kunnat iaktta verkningarna
av sina bomber. Jag gick ensam ut i folkvimlet,
strövade på Hauptstrasse så långt den intresserade mig,
vek av vägen och ut på Karl Theodors Brücke. Solen
brände och dammet rök. Jag fann, att jag behövde
mörkt öl. Men just då jag ämnade vända för att 
tillfredsställa detta mänskliga och germanska behov,
nåddes mina öron av ett tjut. Mitt på bron satt en
sex, sju års pojke, trasig och barfota och vrålade.
Under armen hade han en gammal säck. Han grät
som endast ett barn eller en kvinna i den farliga
åldern kan gråta. Jag gick fram till honom och
frågade, vad som stod på. Han svarade med ett om
möjligt värre tjut. — Papa! Papa! skrek han. Buh!
Jag tog fram 10 pfennige och sade: — Om du låter
bli att tjuta får du den här slanten! Han såg på mig
och på förmögenheten, tog den, slutade med vrålet
och sprang på pilsnabba fötter in i en gränd, där han
väl omsatte penningen i någon sötaktig delikatess.

Jag hade emellertid genom pojkens tjut fått andra
desseiner, gick över bron och upp till det
minnesdigra Gasthaus zur Hirschgasse, det mensurbeblodade,
och drack rött vin. Där var tyst och stilla. Bara några
ungdomar med mer eller mindre aktningsvärda ärr
på kinderna firade en allvarlig fest — kanske till
minne av någon stupad kamrat.

Ty i Heidelberg märker man icke mera
studenterna. Var är det stolta Allemannia, det
svartvitröda, var Franconia, det gyllensvartrödgyllne, var
Vineta, det svartvitblå? Var döljer sig Saxo-Borussia
och Vandalia, var Guestphalia och Rhenania?

Det säges, att i en kyrkogård någonstädes i
väster, där man slåss, ligga femtonhundra studenter.
Med grusade drömmar men med Tysklands seger
spirande upp ur de unga stoften.

Heidelberg är lasarettens stad, de svårast
sårades, de enarmades och enbentas, kryckornas och
käpparnas och järnkorsens stad. När jag gått tillbaka
över Karl Theodors Brücke och strövat västerut längs
Neckars södra strand, passerar jag offentliga
byggnader och privata, inredda till lasarett. Och utanför
på balkonger och trädgårdar ligga unga män,
gipsade och lindade i vadd och bindor, bleka som döden
under solens ljuvliga strålar. Läkare i vita rockar
röra sig tysta mellan sängarna. Och rödakorssystrar
gå ljudlöst fram och åter med underliga tingestar i
aristokratiska händer.

Något av djup sorg griper mig, något av en mig
hittills obekant rörelse, men samtidigt födes i mig
en ny blick på kriget och dess moral, som måste vara
högre, stå långt över den kristna och borgerliga
Slå-mig-på-den-andra-kinden-moralen,
Älska-din-nästa-som-dig-själv-filosofien. Varför bedja prästerna för
sitt lands seger och önska död åt bröder av annan
ras?

Efter detta krig måste komma en mera påtaglig
och mindre naiv moral, som icke har med
kristendomen att göra, en moral som räknar med reella
värden och icke med fantasier om Betlehemsstjärnor
och tusenåriga riken. Den nya tidens Messias blir
en herre med muskler och klar hjärna, en man av
stål, som ej låter sig törnekronas, vilken förnedring
icke ens den lägsta graden av gudomlighet borde
tillåta.

Detta tänker jag och går in på Gasthof zum
Ritter, ty jag ville njuta i detta härliga renässanshus.
Där sutto gamla betänksamma herrar och talade
halvhögt om kriget — om Italien. Jag råkade sitta i något
av det stora rummets många foci. Jag lyckönskar
icke Italien.

Jag beslöt att fara upp till Königsstuhl. Det var
visst med den färden jag började detta skriveri.

Och efter att ha passerat åtskilliga botaniska
grader, är jag uppe vid Königsstuhlwirtschaft. Djupt
därnere slingrar sig Neckar genom staden och mellan
de gröna höjderna och långt borta glittrar Rhen —
men solröken tar bort alla detaljer. Här är jag
nästan som hemma. Det doftar barr och kåda, och
samma fåglar som hemma kvittra i träden.

Jag går in i värdshuset och äter min middag som
en ärlig svensk i främmande land, alltså med
Kirschwasser och Dunkles. Och sedan börjar jag skriva
vykort. Ty jag är på väg till München och måste
förbereda mina vänner i Simplicissimus på mitt
farliga annalkande.

Plötsligt ljuder musik från ett angränsande rum.
Dörren står öppen och jag går in. Ett vidunder till
musikautomat framföder en vals à 20 pfennige, och
framför vidundret står en ung man på kryckor och
slår takten dels med kryckorna och dels med
händerna, med vilka han härmar fingrarnas lek på ett
pianos klaviatur. Hans ena ben är bortskjutet. Han
är blek som krita i ansiktet, men han ler och han
njuter. Kanske har han en gång dansat och varit
ännu gladare. Hans fältgrå uniform är nött och
lappad, hans ansikte är ett gott och renhjärtat barns.

Musiken slutar, men den unge mannen står
fortfarande kvar framför automaten. Jag är innerst blyg
men jag lyckas övervinna blygheten och går fram
till ynglingen.

—	Vill ni höra mera musik?

—	Ja, men — — —

—	Ja, men hur skall man bära sig åt för att få
ett nytt musikstycke?

—	Vi kallar hit värden!

Värden kommer och jag ber honom ta något
stycke, som den fältgrå behagar välja.

Då komma plötsligt två enbenta soldater utan
kryckor inhoppande och balanserande med
infernalisk skicklighet.

—	Ska det bli mer musik?

—	Ja, den här herrn bjuder!

—	Vill ni inte dricka öl med mig?

—	jo visst, men vi äro åtta stycken.

—	Välkomna allihop!

Och inom några sekunder hoppa och linka fem
invalider till in i rummet. Öl och cigarrer över lag!

Värden vevar och demonstrerar sitt underbara
instrument. — Zwölftausend mark kostefs, mein Herr!

Han är stolt över det och med skäl, ty det är
verkligen icke så dumt. Och efter varje nytt
musikstycke ropar min första bekantskap: — Aber ist das
fein! Und Niemand klatscht dazu!

Och han klappar i händerna och skrattar och
dricker sitt öl och röker. Men ibland stryker han
med handen över benstumpen och det rycker i hans
unga ansikte.

—	Gör det ont? frågar jag.

—	Åja, det sjunger i tårna, som inte finns.
Doktorn påstår, att jag kan ta anställning som barometer.
Ty på slaget 20 timmar innan det blir
väderleksförändring säger mitt bortskjutna ben till och mycket
säkrare och ofelbarare än en barometer. Det är ett
intressant fall, säger han. Vi få regn och det kan
behövas för skörden.

Han var elektrisk ingenjör och hade tillhört
pioniärerna. Han hade fått i uppdrag att dra fram en
tråd till en mina eller något dylikt, hade lyckats och
kröp just tillbaka till sin skyttegrav och var på fyra,
fem stegs avstånd från densamma, då han tänkte:
nu springer jag de få stegen som fattas! Och han
sprang, men en uppmärksam fransk infanterist satte
en kula i hans knä. — Das war nur ein Missgeschick!
Bara otur! Men när jag får ett konstgjort ben, kan
jag börja arbeta igen i mitt yrke. Värre då för dem
som ha förlorat båda benen eller ena armen eller
båda armarna! Jag förstår nog, att jag inte har satt
mig in i det här än, men allt går så småningom, bara
man vill.

Han hade sett Sven Hedin i närheten av Verdun
och hade sedermera läst hans bok »Ein Volk im
Waffen».

Vi drucko öl och rökte cigarrer.

En annan, en montageinspektör, som monterat
elektricitetsanordningarna i ett stort hotell i
Konstantinopel, hade hals över huvud begivit sig hem och
ut i kriget. Han hade träffats av en granatskärva i
korsryggen vid Ypern, men dock icke värre än att
han hoppades vara vid västfronten igen om fjorton
dagar eller tre veckor. Han hade varit med om fyra
bajonettanfall och beskrev noga sina sensationer
under dessa. Det ilar litet i magen på en, då man
sticker sin skarpslipade bajonett i mjukt kött, man
sticker en gång, kanske två, men sedan kommer
raseriet, man tar till kolven och går på. Han försäkrade
att intet fanns sådant som det tyska
bajonettangreppet. När fransmännen och i synnerhet turkos och
negrer sågo tyskarna sätta på bajonetten och rusa
fram, blev allt vild flykt.

Alla åtta försäkrade att de icke känt det slaget
rädsla, som man hört talas om — och de hört talas
om — från föregående krig. Ens självbevarelsedrift
blev så plötsligt vaken och stark, att man helt logiskt
insåg att anfallet var det enda möjliga. Och när man
efter en stunds halvt medvetslös yra befinner sig
stående, kippande efter andan och utan någon synlig
fiende, vill man bara ha vatten och en pipa eller
cigarr. Och sova vill man, men den känslan kan
övervinnas. Man blir fatalist och känner, att man är
medverkande i något viktigt och nödvändigt.

Men det värsta var lössen. Tyskarna hade ju
haft minst av den sorten, ty bakom linjerna fungerar
deras hygieniska apparat på ett beundransvärt sätt.
En av mina åtta nya vänner försäkrade, att då hans
bataljon efter ett allvarligt handgemäng erövrat en
fransk skyttegrav och så småningom kommit lugn
efter stormen och manskapet fått lägga sig ned och
somna på halmen som täckte gravens botten, kunde
man ösa löss med händerna. Allt krälade av löss.
Man lade sig och somnade lugnt efter välförrättat
arbete på denna rörliga och intensivt levande madrass
— tills tröttheten var över och klådan började — — — 

Automaten spelar igen och jag dansar med
värdens dotter, en unge på fem år. Invaliderna slå
takten och sjunga med. Och när jag tröttnat, sätter en
enbent ungdom ifrån sig kryckorna och hoppar med
den skrattande och förtjusta flickan en i ordets
verkliga bemärkelse oklanderlig onestep.

Solen lyser in på oss och tyckes gilla det
underbara skådespelet. Människan är komplicerad — jag
vet icke, vad jag skall känna och tro inför allt detta.
Är stämningen äkta? Eller är ungdomen oförstörbar?
Jag trodde på båda delarna.

Och på ett oförstörbart folk.

Men de unga männens permission är snart slut.
De måste vara på sina lasarett inom kort. En ny
omgång Dunkles och snart glida vi nedför bergbanan
under sång. De sjunga sina vackraste sånger för mig
och jag sväljer och sväljer igen. Det måste vara
tårar.

Och när vi komma ned till stan, blir jag inbjuden
att vara gäst i deras Kriegsheim, en sal, där man
bjuder dem på god musik och kaffe och cigarrer och
de betjänas av damer ur stadens högsta societet. De
få ta med släktingar och bjuda dem. Jag är deras
släkting och serveras av en gammal vithårig dam
— von und zu — kaffe och bakelser. De av
soldaterna, som äro bondpojkar, ropa pst! och känna
sig vara på ett kafé, och de goda och patriotiska
damerna le förstående därvid i samförstånd med de
enbenta och enarmade pojkarna av familj med
sällskapsvanor och stram, fast sittande givaktställning.

Jag följer mannen med granatskärvan i
korsryggen till hans lasarett. Jag känner lukten av sjukhus
på långt håll. Han går litet illa och jag tar honom
under armen. — Är det inte bättre så här?

—	Är ni inte rädd för löss?

—	Nej, jag är verkligen immun.

— Mot sådana löss finns ingen immunitet. Jag
tror till och med att de som trott sig vara immuna
lida mest, ty på dem störta sig lössen — — — ah,
ni menar sådana där vanliga löss i fredstider, herre
gud, det är ju inga löss, det är ett kärt sällskap, som
man inte kan undvara. Men jag tror verkligen att
jag inte har några krigslöss kvar — — — jag blev
glad därför att ni inte är rädd för mig. Och nu
skickar ni mig ett kort till min bataljon om tre
veckor! Inte sant?

Vi byta adresser och han dyker in på en gård och
försvinner i en mängd haltande, hoppande,
stapplande, rökande och sjungande hjältar.

Stadtgarten! Jag dricker min kvällsejdel där.
Stadsorkestern spelar, av kriget förminskad med två
tredjedelar. En ung officer sitter ett par bord ifrån
mig. Han har lagt sina kryckor på en stol på andra
sidan bordet. En hög officer kommer med sin fru.
Den unge — med järnkorsets första klass under hjärtat
— hoppar upp och står i stramt givakt på sitt enda
ben. Han vacklar icke. Han gör oklanderlig honnör,
men svettdropparna pärla och glänsa på hans panna
i skenet från båglamporna. Den gamle vill tvinga
honom ned och lägger en farbroderligt kamratlig
hand på hans skuldra. Han står stram som en linjal.
Och först då förmannen befaller honom sätta sig, gör
han det. Jag har alltid haft aktning för disciplinen.
Och jag lägger en erfarenhet till min andra i den
vägen. Den där pojken representerade i det
ögonblicket ett folk och ett folk som har fröet till segern
i sin självtukt.


FRÅN ETT SKÄR.

Karlarna kommo in och väckte oss klockan ett
om morgnarna och man stod inför ett allvarligt
företag — eller rättare låg. Ty det gällde att lämna den
ljuvliga sängvärmen. Men sedan man med ett snabbt
jiu-jitsugrepp segrat i den ojämna striden med sig
själv, vart man rikligt belönad, ty de fyra dagar vi
jagade sjöfågel lågo i rad i almanackan och bestodo
av sol och blått hav. Sådant är ovanligt vid den tiden
och det kan lika gärna och ofta vara ett helvete med
snöstorm eller piskande regn.

Under de lugna kvällarna hann blåisen lägga
sig så långt man kunde se utåt havet. Därute var
den tunn och frasande som siden om båtsidorna, men
inne i vikarna måste man leka isbrytare och slå
med årbladen. Man anade morgonrodnaden längst
nere under stjärnorna, en och annan mås lyfte liksom
misslynt och trött och slängde sitt skrik som ett
glåpord efter oss. Men eljest var det enda ljudet
isens skrapande. Kobbarna hade ännu tinnar av is
som lyste onaturligt och mystiskt vita i det mörkblå.

Naturligtvis hade vi dragit lott om vilka som
skulle få lyckan att sitta på Kalken. Fortuna var
rättvis och gav oss var sin gång. Men Skötkobben
äger också sin härlighet.

jag har kanske skrivit för många gånger om
hur solen kan stiga ur havet. Men jag har ändå
svårt att låta bli och två soluppgångar äro aldrig
lika om också mitt skriveri mot min vilja blir ett
tjatande om samma sak. Soluppgångarna äro
upplevelser och renande skönhetsbad, men de måste ses,
när man är frisk och utvilad och icke när man möter
dem i ett krogfönster. Den jag just nu tänker på
var måhända den vackraste jag sett.

Ejdern började sträcka och moln av alfågel
kommo som rök från söder. Almagrundets fyrskepp
slutade att blinka, Grönskärsfyren följde exemplet
och avlägsna skott började eka över vattnet. Från
Långviksskär hördes den gamle minister Thomas'
outtröttliga bössa knalla. Sådant betyder ejderdöd i
massa. Sandhamnsborna voro också i farten och från
Hårsten mullrade det ibland. Det är nästan lika
farligt att vara ejder som människa.

Nå, vi sköto själva några skott för att icke låta
rovdjuret hos oss alldeles värka bort.

Men med ens kom morgonens upplevelse just
som solen strålade som skönast. Tänk er kanhända
femhundra kärleksgalna alfåglar kretsande två gånger
över våra vettar så nära oss att vi tyckte oss sitta
och vara med själva i sången, den härligaste
av-havets sånger. Och ejdrarnas a—o och ka—ka—ka
som ackompanjemang. Jag måste vrida litet och se
på min kamrat, som icke på många år fått tillfälle
att begå sjöfågelsjakten. Han nickade och sade:
— Det är en gudstjänst.

Han hade rätt. Det var en gudstjänst av högsta
rang och kult.

Solen värmde våra ansikten och i pälsar och
filtskor voro vi benådade och lyckliga människor.
Alla små och stora sorger flögo bort med sydvästen
som strök ljuvbister över Kalkens kullriga rygg och
satte vettarna i en sakta vacker gungning i vågen
som bestod av guld och blått. Vi längtade icke bort
till andra ställen som människor vanligast ha för sed.

Vettarna lyste som förklarade, Sandhamnslandet
lekte sommardis och solrök, det småbrusade i
klippstranden. Alfågelflocken hade lagt sig ned långt ute
och lät livet ta ut sin rätt. Den sjöng sånger till
sitt förehavande, mindre sentimentala än människornas,
då de äro förälskade. Och vi koxade in i Guds
härlighet och funno oss besläktade med vildheten däri.

Och nu sitter jag på ett hotellrum med
spårvagnspingel utanför och skriver detta som egentligen bara
borde kännas.

En angenäm första maj, go vänner!


EN DAG I GRISSLEHAMN.

I dag sken solen så där bedårande vackert som
när jag väntar något gott och ärligt av mina
medmänniskor. Jag har nämligen svårt att tro folk om
lumpenhet, då solen skiner. Sol på snö och is, det
betyder lycka.

Min rullgardin, en sån där blå bonddito, var
neddragen, då jag vaknade, vilket gjorde att luften
i min sängkammare blev mystiskt blå. Jag såg på
klockan. Hon var halv åtta, och jag steg upp och
stapplade på mina reumatiska ben fram till fönstret,
drog i snöret, och nedanför låg min vackra gård i
morgonljuset och skrek på sin ägare: — Hej, gamle
gosse! Kom hit, kom ned!

Min häst var redan utsläppt och gick omkring
och skrapade i snön. Och kring honom hoppade
den oförskämda och bortskämda taxen och ville
arrangera lek och morgonglädje.

Jag hörde genom den tunna väggen, att min
pojke var vaken och sträckte på sig i lättjefull
spänstighet. Han är bara fem år gammal och har icke
ännu aning om kärlek eller löpgravar. För honom
är livet en fest på solglödande snö med kälke och
sparkstötting och välling och djärva dater. Och jag
ropade tvärs igenom väggen: — Är du skojig i dag?

— Jo, du! svarade han, och hans röst ljöd glad
och hemskt skön i hans faders öron. O, du heliga
ungdom! Sol över snö och gyllene morgonljus på
mina berg och tallar. Måtte vi få leva länge
tillsammans! Jag skall bana väg för dig — eller rättare
— vi skola rusa fram tillsammans. Men jag skall
lära mig av dig att bevara min ungdom! Den
hänger i än! Den är efterhängsen. Måtte den
fortfara med det! Jag är bara rädd för att i livets strider
tappa min sentimentalitet, min bondska och
småländska; jag är rädd för att bli affärsman — å,
jag skulle vilja göra mitt liv till ett ständigt
skänkande, till en fest för andra, men jag har ju inte råd.
Jag måste bli kall och vaken och läsa
markegångstaxan. Fy tusan! Ånej — människan förändrar sig
nog icke. Jag kommer nog att bevara mitt lätta
sinne, böja litet kanske på kraniet, och låta stormen
gå över.

Nu kom jag litet på sidan om. saken. Jag
klädde på mig, och medan jag klädde mig, studerade
jag min häst, som vältade sig i snön och stundom
satte i väg som en naturkraft i karriär — tills han
gick fram till förstudörren för att få bröd och socker.
Jag gick ned och gav honom det. Han ville följa
mig in i salongen, men man kan ju aldrig vara
säker — — —. Han stod kvar en stund och ruskade
på sin isländska man, gav mig en lång blick och
begav sig bort för att klia sig mot ett äppelträd,
som han utvalt till en station i livet. Sen försvann
han nedåt havskanten.

Men jag klädde mig färdig och gick upp på
utkiken, icke utan min zeisskikare. Därnere låg havet
fullt av is, ända fram till Signildsskär på Åland. Det
var en sakta nordväst och Kvarkens is trängde på
och fyllde ut havet. Närmast häråt funnos några
öppna ställen, som lågo mörkblå emot den solbelysta
isytan. Och i de mörkblå brunnarna rörde sig något.
Jag tog kikaren — och si, det var alfågel och skrak
och grisslor! Och längre ut lågo svarta avlånga
punkter. Det var gråsäl med ungarna just färdiga
att gå i sjön. Hade jag varit en rospigg, hade jag
mått illa av den synen. Ty när en rospigg ser en
gråsäl, vill han äga den, och nu fanns ingen möjlighet,
ty isen varken bär eller brister.

Signildsskär hägrade högt över horisonten och
Ekeröns posthusfönster glänste som förklarade. Jag
kan icke förstå varför, ty solen stod i söder. Men på
havet är mycket oförklarligt.

Jag tror att människors barn sällan få tillfälle att
se något så vackert som det man ser från utkiken i
Grisslehamn en solig dag, då vårisen följer de
växlande strömmarna ute i Ålands hav. Över de knotiga
tallarnas kronor och de vita bergen ser man minst
halva horisonten. I norr stå Svartklubbens fyr och
Understens fyr rakt upp ur isen och i nordost står
Märket på finska sidan. Allt är glänsande vitt med
guld av solen på och blå skuggor bland isbergen.
Men skuggorna se ut som knivhugg. Och i
vårsolens börjande värme hägrar allt och blir mäktigt
och stort och höjande sig högt över människors små
strider och funderingar.


Det blir så småningom natt. Min pojke sover
efter hjältebragder på skare och isgata. Men jag
sover inte. Månen går upp och sprutar blått ljus
över snön. Plötsligt börjar det rassla i
vildvinskelettet som täcker min veranda och mitt tak. Det
bådar blåst och jag går ut på balkongen. Vinden
har svängt åt fel håll — sjömansspråk — och jag
ser en svart molnbank som börjar skymma stjärnorna
i öster. Den stiger och det börjar susa i tallarna.
Än är halva valvet klart med stjärnor och fantasier
in i det oändliga. Men med ett, med ens, sveper
molnbanken över zenit och höljer mig och allt i
torr snö som rasslar mot balkongens plåtgolv och
lägger sig kornig på min mössa och mina axlar.
Månen slöar till och bleknar, glor som ett sjukt
öga och blinkar bakom de drivande skyarna. Och
blåsten börjar tala sitt språk.

Vad en människa ändå är beroende av sådant!
Nyss var allt lekande och gott och öppet milliarder
mil utåt. Och nu sveper stormen över vajande granar
och uppkäftiga tallar. Och spåren, som min pojke
gick i dag, äro redan översnöade och borta. Det
är icke lätt att sätta varaktiga spår efter sig på
jordytan. Jag kan icke hjälpa att jag ser på det hela
med dystrare ögon nu än förut, då solen sken.

O, alme Sol!


BÅTSMAN DÄFVERTS STOCKHOLMSRESA.

Barken Hoppets Wälgång av Wäddö låg
vid Tångö brygga och hade just fått in sista
vedfamnen av sin däckslast. Nordlig var han och vädret
var fint som fläsk, men kapten Johansson svor ändå,
och han svor inte som en kristen människa, utan
han svor så det osade svavel, så snart man kom i
lä om honom.

Ty det hade kommit beck i vällingen. Han hade
blivit två man för kort. Bäste man hade fått ett
block i döpelseklumpen och låg i skansen och yrade,
och kocken hade fått en otäck böld kranbalksvis om
babord, så kinden såg ut som om han haft en hel
fjärding snus inne. Han hade måst ta med
Östhammar II in till lasarettet.

Och inte stod det till att få en man på hela
Tångön. Det vill säga — utan bäste man skulle
det väl ha gått till Stockholm, men utan kock kunde
inte fan själv reda sig. Det hade nog klagats på
maten ändå.

Nu sutto kapten och styrman i kajutan och
svuro tillsammans vid en rombutelj och en
kaffeskvätt som de själva kokat på spritköket.

— Hör du, kapten, sade styrman plötsligt, ty
de voro köttsliga bröder, om vi skulle försöka med
Oubbfan? Han kan åtminstone joxa ihop matätat
tills vi kommer till stån.

Kaptenens drag ljusnade något. — Du sa ett
ord! Men — men han är allt bra mör i sitsen vid
det här laget. Jag har inte sett gubben på över två
år — ge mej si — han är jämnt åtti år i draget. Men
du sa ett ord i alla fulla fall. Hör du, ta och låna
Mattsons häst och ge dej i väg med detsamma.
Gubben är kanske inte så omöjlig, när allt kommer
omkring. Men raska på så ni kan vara tillbaks innan
det blir nermörkt.

Inom mindre än fem minuter försvann
styrmannens rygg vid backkrönet.

Gubbfan var förre båtsmannen Isak Däfvert,
farbror till kapten och styrman på Hoppets Wälgång.
Han bodde i en liten stuga norr på ön och var den
styvaste skinnskräddare i hela Roslagen. Men vem
låter sy skinnkläder nu för tiden, när postfarten på
Åland för länge sedan är slut? Vem beställer en
ärlig sjöpäls eller en fårskinnsväst? Allt skall köpas
dyrt i stan, fast sömmarna gå upp och knapparna
trilla ur och fast alla veta att Däfverts sömmar hålla
till yttersta dagen och att knapparna sitta i åtta dar
längre. Men långsam var gubben Däfvert. Gick han
någon gång vartannat år bort och sydde, så gick
han bara till ställen, där de hade bra mat och bjödo
på en sup, och där höll han på med en päls en
månad. Han skyllde på dåliga ögon och klena fingrar,
fast han borde ha skyllt på köket. Men så tog han
inte mer än en riksdaler för hela skrädderiet, om
han haft riktigt kalas. Sådan var Däfvert, men nu
var det så länge sedan han var borta och sydde, att
han nästan glömt hur kött smakar. Men på salt
strömming och potatis kunde ingen lura honom, inte
ens i mörkret.

Gubben Däfvert hade aldrig varit gift men hade
som ung varit svår på fruntimmer, en riktig
spelevink, och när han fått ett par små supar, kunde han
dra de värsta historier någon hört från kaffehusen
i alla de städer där han härjat. Och visor sjöng han
med sin gnälliga gubbröst så snuset stod som en
sky framför honom.


»Där gick ett par flecker å plockade kål,
de talte så mycket om giftermål,»

var hans favoritvisa, och han slutade alltid med ett
kväde på 30 strofer med det befängda omkvädet:

»För ruskningen på busken
å stickningen på lappen,
för hej bulleri bulleri bång!»

Dessutom kunde han söka källådror med
slagruta.

Det stod inte länge på förrän Mattsons kärra
skramlade i backen, och bredvid körsvennen satt
gubben Däfvert med en randig nattsäck mellan
fötterna. Styrman satt på en hösäck akteröver.

Alltså hade man kocken klar.

—	Nu får ni gå i selen med detsamma, farbror,
för folket måste ha kvällsmat, sade kapten, sedan
hälsningar och utläggningar undanstökats. Det här
ska ni väl kunna greja opp, fast ni är gammal.

—	Var lugn du, pojke! Bara ja har ordningar
å va mä, så ä ja som den värste kokfru, försäkrade
Däfvert. Men d'ä inte så mycket för matens skull
som ja följer mä, utan för å komma te Stockholm.
Ja har inte vart där på över 30 år, å ja har liksom
en bekanting där, som ja måste ha tag i.

—	Vad är det för en bekanting? frågade
kaptenen. Har inte farbror hört av honom på 30 år,
så kan han vara både död och begraven nu.

—	Å, dä skulle liksom va mi fästemö på den
tiden. Nu ä ho väl gammal ho mä, kan jag tro, men
fruntimmer dör inte i första taget. Dä blir
käringpest bara vart hundrade år, å då dör bara en, står
dä i skreften.

—	Jaså, farbror ska ut och fria på gamla dar —
ha ha ha!

—	Jojomänsan, ditåt lutar dä! Här finns bå
hjärta å krafter.

—	Det var mej en jäkla gubbe att ha doningar,
sade, styrman beundrande.

—	Ja, och att vara stor i truten, kritiserade
kapten. Men raska på nu, farbror, för här är
hungersnöd ombord!

Varuppå gubben Däfvert krängde av sig
söndagskläderna, iskrudades några paltor av kaptens och
styrmans gamla och stod snart vid fyren, sedan han
invigts i paintryts hemligheter.

Och på kvällen sedan han fått en ordentlig
sängfösare, dråsade han mätt och nöjd ner i kockens koj
i skansen.

I ottan seglade Hoppets Wälgång. Jag vill inte
beskriva resan. Gubben Däfvert skötte sig håll
rejt, gudarna voro välbevågna och efter en
lyckosam färd låg skutan vid sin vanliga kaj i Stockholm.
Lossningen tog sin början. — Efter fem dagar kom
kocken tillbaka från lasarettet i Östhammar,
ombyltad om skallen men frisk, och Däfvert vart
friherre. Det hade bestämts så, att gubben skulle få
stanna ombord, då det fanns en kojplats ledig, och
följa med på återresan för att bli ilandsatt vid
Svartklubben.

—	Var faen kan gubben hålla hus om dagarna,
undrade styrman. Han går opp i svinottan
varenda morgon och kommer inte hem förrän vi ska ha
kvällsmat. Frågar jag honom, så bara muttrar han
och svär och säger att det inte angår mig.

—	Å, han är väl ute och tittar på stan. Här
har blivit mycket nytt på 30 år, sade kapten.

—	Ja, men han går och funderar på något
fanstyg, det ser jag, det. Arg och trött är han var kväll
och domderar i skansen, så folket är utledsna på'n.

—	Äsch, låt gubben hållas! Gammalt folk är
alltid konstiga. Han går i barndomen, det är min
tanke.

—	Hör du, kapten, sade styrman några dar
efteråt, gubben har inte varit ombord i natt.

—	Va faen säjer du?! Det måtte väl inte ha
hänt honom någonting. Men vi lugnar oss väl tills
i morgon. Har han inte kommit tillbaka till dess,
blir det ingen annan råd än att säga till polisen.

Men gubben Däfvert kom tillbaka tidigt följande
morgon och var kryare än någonsin. Vid frukosten
började han till och med dra sina visor så folket
drog ut på skaffningen tills styrman måste nästan
dra dem ut ur skansen. De skrattade så att
potatisbitarna satte sig i halsen på dem och sillbenen röko
som spjut i luften.

—	Hör nu, var har farbror varit så länge?
frågade kapten. Vi började bli ängsliga.

—	Det angår dej inte, pojkvasker, och för rexten,
när ja har klarat mej i 80 år, så klarar ja mej nog
framdeles mä. Men en kask kan du bju mej på,
när ängslan nu ä över!

—	Ja, det skall farbror få. Gå och säg till kocken
att han gör i ordning kaffe! Men en annan sak! Jag
och bror min reser till Södertälje i eftermiddag och
hälsar på syster, och vi kommer inte hem förrän i
morgon bittida. Det vore bra, om farbror ville stanna
ombord i natt och ligga i bror mins koj i kajutan,
för låset är litet dåligt och jag kan inte lita på, att
folket gör vakterna ordentligt. Det kan komma
rackare ombord. Det har det gjort en gång förr, men
ser de att det är folk ombord, vågar de inte. Farbror
kan ju låta lampan brinna, och farbror sover ju inte
mer än med ett öga i sänder för resten.

—	Jaa, gärna dä, gärna dä, pojke! Ja ska nog
vakta så inte faen själv ska töras sticka dit hörna.
Ja hade i alla fall tänkt å va ombord i natt. Ge mej
nyckelen bara, så du inte glömmer att ja ska in.
Joo då, ja ska vakta som en gårdvar. Res du bara!
Men I kommer väl säkert hem i måron, för dä ä
ju föståss ett gruvligt ansvar ja tar på mej. Men
res I!

Nu var gubben Däfvert så att säga herre på
skutan. När kapten och styrman farit, höll han sig
uteslutande på akterdäck rökande pipa och spottande
som en riktig befälhavare. Och näsan satte han i
vädret så gott han kunde för sin krokiga rygg. Men
i skymningen stövlade han i väg föröver.

—	Hör du, kock, sade han, duka åt mej klockan
8. Ja skaffar i kajutan i kväll.

Kocken gapade.

—	Ja, gapa du, faen grå, å kaffe ska ja ha, men
dä sa va start.

—	Kaffe så dags! Nä, hörru göbbe, dä får'u allt
koka själv! Å duka mä också, va serveringen
anbelangar för rexten. Tror'u du ska topprida mej, för att
gubben ä i land, när'u — här hoppar inga halta löss!
Socken tjyvgöbbe! Hör ni, pojkar, va han säjer?
När'u, skinnskräddare, dra du förbi faen!

—	Ta käften lagom full, när du talar te den som
svarar för skuta, sade Däfvert, fast tonen lät något
snoppad. Å va kaffet anbeträffar, så kan ja koka't
själv. Ja har kokat mer kaffe än du får si i hela ditt
liv. Men nu går jag oppåt stan ett slag. Håll
ordning ombord, era snorhyvlar, mens ja ä borta.

Novemberkvällens mörker låg redan över staden,
då två skuggor vid den sparsamma kajbelysningen
smögo sig in på Hoppets Wälgång och försvunno
akteröver. Från skansen hördes sång och
handklavermusik. Ingen såg eller hörde något, icke ens då
kajutdörren slog igen med en ljudlig skräll. Därinne
tändes ljus. Så öppnades dörren, en man kom ut,
låste ordentligt, stoppade nyckeln i fickan och gick
fram till skansen. Även den medelmåttigt begåvade
läsaren torde redan ha gissat, att mannen var Däfvert.

—	Gokväll på er, pojkar, nu ä ja här igen. Jaså,
I har redan skaffat? Hör du, kock, ge mej nyckelen
te penteriet, för ja ä sugen som ett schelett.

—	Ja, ja vet rakt inte, om ja törs lämna ifrån
mej nyckeln, se! Dä har ja ingen rättighet till, se!
Va tror ni gubben säjer om dä?

—	Äst du förbannad? Ta hit nyckelen, ellers
sätter ja fulslag på dej igen, din dåre! Tror du inte
att du får faen å kapten, om han får veta att farbror
hans har fått koja sugen, när dä ä han som svarar
för skuta?

Motvilligt drog kocken nyckeln ur fickan och
Däfvert larvade till kabyssen för att elda och sätta på
kaffe. Men han nöjde sig icke med kaffe. Han letade
fram ett par konservburkar och satte en stekpanna
på spisen. Det artade sig till fest.

Men om en stund drog stekoset i fina strimmor
föröver och några av dem letade sig igenom den otäta
skansdörren. Kocken och alle man vädrade
intresserat.

—	Ta mej faen luktar dä inte biffstek mä lök!
Nä, nu går dä för långt!

Kocken rusade till kabyssen.

—	Hörru tjyvgöbbe, vem har lovt dej å ta
gubbens konserver?

—	Dä har han själv, ljög Däfvert med trohjärtad
blick. Dä va dä sista han sa: Hör I, farbror, sa
han, ä dä så att du vill ha någe bättre än di andra
bonnbassarna, sa han, så vet du va som finns i
penteriet, sa han. Gå du å lägg dej, kock, för nu
ä dä ja som rumsterar i kabyssen å ja som svarar
för skuta!

Misstroget morrande drog sig kocken tillbaka.
Men i samma ögonblick såg han ett svagt ljussken
ur ett kajutfönster. Han smög sig dit. Gardinerna
voro fördragna. Han smög sig förbi dörren till
styrbordssidan, där han visste att en gardin var litet
trasig, och kikade in. På styrmans koj satt en vithårig,
svartögd gumma med en stor kroksnabel hängande
över den tandlösa munnen. Hon var brun och rynkig
i ansiktet.

Kockens ansikte ljusnade.

Jäkla gubbe, tänkte han. Så tassade han
tillbaka till skansen.

En halvtimme senare blev det folkvandring från
skansen till titthålet. I kajutan satt Däfvert och avåt
en kärleksmåltid med gumman. På bordet fanns både
smör och bröd, biffstek och fiskbollar. Och bredvid
kaffepannan tronade kaptenens rombutelj.

— Jäkla gubbe! viskades det. Sån en luver!
Jojo, sånt där växer en aldrig ifrån!

Plötsligt ställdes något innanför tittgluggen.
Gummans skarpa ögon hade upptäckt ugglorna i
mossen. Och så var det slut med
gratisföreställningen. Pojkarna funderade först, om de skulle ställa
till med något gyckel, men kocken avstyrde det.
Ty det kunde ju hända att det var någon släkting
till Däfvert och således också till kapten. Man fick
vara försiktig. Det var klokast att koja i lugn.

Kocken hade just fått byxorna på sig och stod
på backen och skrubbade sig över en hink vatten,
då gubben Däfvert och hans gäst gingo i land.
Gubben var jämnt i hammarn och tog snedsteg och
gud vet om icke gumman också hade fått sig en
dragnagel på morgonkvisten. Men kärvänligt såg det
ut, ty han höll henne om halsen med vänster arm,
medan han gestikulerade och lade ut något med
högra handen. Så försvunno de bakom några
vedhögar.

Om en halvtimme var Däfvert hemma igen. Han
städade och fejade i kajutan, så den såg ut som
nyfernissad. Han diskade själv och försökte bjuda
kocken på snus.

—	Hör nu, ni ä allt en gammal lurifax, ni
farbror! sade kocken.

—	Vafför dä?

—	Å, ja vet nog!

—	Va vet du?

—	Äsch, dä vet ni välan själv!

—	Jasså, dä va du, din jäkel, som va å snokade
i går afse. Ja så'et nog, men ja brydde mej inte
om'et i början. För ja har väl rättighet å bju mi
egen köttsliga syster i kajutan, när d'ä ja som står
för skuta.

—	Syster va dä ja! Håll i mej! Vafför gick
hon inte hem i går kväll då?

—	För ho va trött, vet ja! För rexten angår dä
inte en sån där snorgärs som dej.

—	Nä, dä kan ja då medge, förstås. Men inte
va hon vidare snarvacker, så mycke såg ja!

Däfvert muttrade något olycksbådande och kocken
lommade ut.

Man var på hemvägen och gubben Däfvert hade
för sista gången i sitt liv sett Stockholms tornspiror
försvinna bakom bergen. Men han var livad och
tosades värre än förut i skansen, där han nu tagit
bäste mans koj i besittning.

Kan något hållas hemligt inom skeppsbord, när
kapten och styrman äro bröder och från samma
skeppslag som hela besättningen? För visso icke.

En kväll, när kaptenen bjudit in gubben på en
kask i kajutan, frågade han:

—	Hör nu, farbror, vad var det för ett
fruntimmer farbror hade dragit med sig ombord häromdan?

—	Jaså, kockjäveln har skvallrat, kan ja förstå!

—	Jag säger inte, hur jag har fått reda på d.et,
och egentligen skulle jag vara förbannad på farbror,
men en ska inte lära gamla hundar sitta. Vad var
det för en käring?

—	Jo, vill du veta't, så va dä mi gamla fästemö
te sägandes, Brita Blomquist, som ja inte hade sett
på 33 år — eller kanske 35. Å dä skäms ja inte för.
Ho hade kafé på Fjällgatan när ho var ung å där
ble vi liksom komsamsa, å nu sökte ja opp'na.

—	Hur fick ni tag i henne?

—	Ja, dä var ett helsikes snärj må du tro, pojke!
Första dan vi var i stån så gick ja te Hornstull, för
där bodde ho sista gången ja såg'na. Huset fanns
kvar, men ingen visste någe om'na. Ja gick i alla
gårdar däromkring å frågte, men ingen faen visste
någe. Så där gick ja å frågte tri dar ifrån måron te
kväll, å te slut gick ja in på ett poliskontor å där sa
di att ja skulle gå te pastorsexpeditionen å dä gjorde
ja å di började slå i stora körkböcker å sa att ho finns
inte, sa di. Dä va väl faen, ho ska finnas, om ho
inte ä dö, å ä ho dö så ska I väl ha begravt henne,
era jäklar. Häda icke! sa di å glodde beskt på mej.
Dä gör däsamma, slå på i böckera bara, sa ja, för ho
kan väl inte ha faret te himla som Elias, den känner
I väl te, sa ja. Å di slo å slo i böckerna, å te slut så
hittade di na. Va dä inte dä ja sa, era dårar, sa ja,
hade inte ja stått på mej, så hade ni aldri fått tag
på'na, era latdrögar. Avflyttad te Maria, sa di. Håll
räjt, ja gick te Maria. Men då va där stängt. Håll
räjt, nästa da gick ja te Maria, å där slo di i böckera
å grina illa å sa att ho inte fanns. Ho ska jävlar i
min anda å liv finns, sa ja, slå på bara, å så hitta di
henne. Avflyttad te Klara, sa di, å ba di mej att ja
inte skulle svära så förbannat. Å när ja kom te
Klara, så hade ho flyttat te Adolf Fredrik, å ifrån
Adolf Fredrik hade ho flyttat te Katrina. Ja, åtta
dar höll ja på ifrå måron te kväll, men te slut så
hitta ja na. Där bodde ho hos en annan käring, å
nästan så fattigt som ja själv hade di. Först så kände
ho inte igen mej, men hur dä va så påminte ja henne
bå dä ena å dä andra, å då kom ho ihåg förstås, för
dä va inte lite vi hade hatt ihop, om en ska säja dä
som sant ä. Åtta kroner hade ja mä mej å kalas
ställde ja te å brännvin å öl köpte ja så käringarna
rakt svimma åv iblann. Men livat hade vi. Å så
tänkte ja, den kvällen I reste bort, nu kan ja passa
på visa hur ja har'et, å så får ja va ensam mä Brita
ett slag — ja, ja låg förstås en natt hos henne,
men dä va inte däsamma å för rexten var ja lite
mosiger så ja var rädd å gå å dråsa i om ja skulle
ha gått ombord. Å ä dä så att du ä förbannad för
rommen å kaffet å biffen å fiskbollarna, så ä ja inte
sämre karl än att ja kan betala dom, när ja kommer
hem. För rexten ska ja väl någe ha för
kocktjänsten!

—	Nej, jag är visst inte arg pà farbror. Det
var bara för folkets skull jag tänkte — — —

—	Folk! Di där! För dä första ä di inte torra
bakom örona å för dä andra så angår dä dom inte
va ja gör i kajuten, när ja står för skuta. Skål å
tack, nu går ja å lägger mej. Gonatt då!

Åttioåringen stampade föröver. Kapten och
styrman sågo på dörren där han gått ut och sedan på
varandra. Så kom det enstämmigt och med djup
beundran: — Jäkla gubbe!


AGUST.

I skymningen i går kväll satt jag bland
enbuskarna vid Norrfladen och tittade efter änder. Det
börjar bli kallt nu och vattnet verkar köldblandning
i ljusränderna som glittra där det är strömt eller där
en bris skär en kil in i det mörka. Men lika vackert
är det, fast det kyler. De sista löven falla ur alarna
under viskande samtal om döden. Någon fågel ropar.
Något släpar på något över något som prasslar och
så dör ljudet bort inne i något hemlighetsfullt. Jag
satt tyst och stilla som en droppe och spejade utåt
fjärden genom gläntan vid fladens smala inlopp.

Då hörde jag det välbekanta ljudet av snabba
vingslag. En and susade in över altopparna. Jag
sköt och den föll som en kappsäck, stänkte högt
omkring sig.

I detsamma hörde jag steg bakom mig och Agust
Karlssons röst som frågade: — Vem ä där? Ä dä
Engström? Jaså, ja kom för sent, märker ja!

—	Å nej, Agust, än kan det komma fler änder,
och här är god plats för två.

—	Ja, ja skulle väl hälsa gokväll då! Tack! D'ä
väl bäst å lägga in lite smälldon i sprutan då —
fast nån spruta ä dä inte, för dä ä herrskapsgrejor —
ja köfte'na för femton riksdaler på aktion efter kapten
Pettersson — centralantändare ä dä å virkad rem
mä pärler.

Agust skramlade i väskan och plockade fram
ett par patroner.

—	Men va faen nu då? Ja får inte in patronerna.
Di måtte ha svullnat i sjöbon.

Agust lutade sig ned och for med handen över
strandstenarna.

— Men dä ska snart va hjälpt!

Jag hörde ögonblicket därpå ett högst energiskt,
men mycket misstänkt knackande.

—	Vad i Herrans namn tar Agust sig till?!
Låt bli det där ögonblickligen, annars — — —!

Jag hade rusat upp och tog några jättehopp åt
sidan.

—	Va lugn han, Engström! Ja ä lika rädd för
knallhatten som han själv — ja slår på kanten — —

—	Låt bli! skrek jag.

—	Dä va en konstig en te va hariger å sej.
Hur ska ja kunna skjuta, om ja inte får in patron?

—	Agust skall få patroner av mig. Förstår inte
Agust att det kan gå alldeles på tok?

—	Om en slår fel, ja! Men när en har drevat
pråmar i tjuge år, så slår en inte fel — teminstingens
inte ja. Fast ja förstår att dä kan gå galet, när
olycka ä framme. Bara två patroner tog ja mä mej å
tjocka har di blitt som ormbitna inne i sjöbon.
Engström har väl kaliber 16, för dä har ja?

—	Å tusan, jag har tolvan, det var tråkigt det!
Ja, då kan jag inte göra något för Agust.


—	Naij, då skulle dä bli ett mycke jädrigare
knackande — å farligare mä — kanske! Ja, ja går
väl hem då. Nå — har han läst någe nytt om kriget?

—	Inte annat än det vanliga, och det är otäckt
nog. Men väl är det så länge vi slipper få känning
av det.

—	Har inte vi fått känning? Dä va väl faen!
Har inte handlingsman gått å höjt snuset ifrån 5 öre
te 10 öre dosan? Ä inte dä känning för den som
gagnar snus? Gonatt å ajöss!

Och medan Agusts betänksamma steg förtonade
på den slingrande skogsstigen, tog jag av mig byxor
och skor och vadade ut efter min and. Det hade
blivit nermörkt och hemvägen var lång.


JONASES SOTSÄNG.

Inne i kammaren låg gubben Jonas, f. d.
båtsman, 80 år gammal, och brottades med döden. Hans
seniga armar, där ådrorna lågo som flodkartor, rörde
sig automatiskt och hans fräkniga fingrar plockade på
täcket. Ibland kom en lång rossling ur halsen, vars
tratt gapade efter snus. Och ibland hade han krafter
nog att ta koskällan som stod på stolen vid sängen
och pingla ett slag. Stundom visste han icke vad
han ville med signalen. Oftast gällde det mera
havresoppa, ty det var det enda han kunde förtära, men
allra oftastare gällde det snus, och det hade doktorn,
den dåren, förbjudit honom att förtära, fast hans liv,
undantagandes kask, kärlek och fiske, historiskt sett
bildade en snuskurva, som närmade sig den räta
linjens pampiga kontinuitet.

I rummet utanför sutto kvinnorna och väntade
på undret, som snart efter alla tecken och Guds vilja
att döma skulle ske när som helst. Det var Jonas'
hustru, benämnd Jonasa, och tre andra gummor, som
sett sina annos climactericos försvinna i det mystiska
djup av F. D., ur vilket intet kan uppfiskas, om
också stundom lidelsens måsar och tärnor flaxade upp
ur dess mörker. Vad de tre andra hette, hör icke
hit, men Jonasa var i samma predikament visavi
mänsklighetens fortvaro på den här planeten.

Dessa fyra kvinnor sutto och lapade kaffe och
talade med varandra om män som dött, män som
någon gång för ett par mansåldrar sedan tagit dem
vid någon slåtter eller ute på något skär någon blank
soldag.

Jonasa talade: — Nu ar ja väntat på dön i
minstingens tri vicker. Å an kommer hinte. Å allt
ar ja köft em, svepning å brännvin å puns! men förra
gången ja köfte em puns — kveckna hinte den
hotäcken ve — hå steg hopp hå ställde te kalas, bara
för o reta mej. An ar vari hen bra kar, snäller hå
rarer, hå hingentingen ar ja hå hanmärka på anses liv
heller leverne. Men hä blir dyrbart hå kostsamligt hå
ta em hä som beövs. Va ska dä bli å meg, när Ärren
tar em onom? An kanske ar skreve på papper —
så länsman kommer hå tar stuga hå båten hå
selverskedarne. An vill hinte tala om var an ar pengarna.

Nu pinglade det från kammarn och Jonasa
störtade in.

—	Ska du dö nu, Jonas?

—	I Elvete ska ja dö, men sitt hinte hå gör
hopp booppteckningen, mens ja ä kvar i live, jäkla
käring!

Jonas tapplade på täcket.

—	Ar du köft kista mä? Ja tyckte du talte om
svepning hå puns. Dä ar du köft, hå pengar ar du
taget hu chiffanjeren. Hegentligen borde ja gå hopp
hå köra hut bå dej hå di handra maduserna som
sitter hå drecker hu ditt kaffi, men hä får vara. Du
ar vari he trogen ustru, minstingens va ja vet, å
uset ar du sköti, hå klär ar du vävt, hå barn ar du
fött mej — å ajöss mä dej — hå du ar hinte vatt dåli
hi båt — hå — — — pengarna finns på banken i
Höstammar å papperna os länsman, så du kan låta
mej skeljas ädan mä gott samvete — å — å — — —

Jonas började sträcka upp hakan och tog några
tag med döden. Han sträckte ut armarna längs med
sidorna som i kramp.

—	Jisses, kom hin, an dör! skrek Jonasa. De tre
käringarna ställde sig halvrädda i dörren och
betraktade med hopknäppta händer det oundvikliga
ödets framfart.

—	Jonas, dör du nu? snyftade Jonasa.

Men Jonas svarade icke genast. Han ville ta ett
sista tag med den form av livet, som människorna
kalla förintelse. Han sträckte en blåblek arm efter
koskällan, genom vilken han de sista veckorna av
sitt liv kunnat befalla. Men hans fingrar famlade
omedvetet och slött efter tecknet på hans värdighet.
Hans ben drogo sig upp och sträckte ut sig igen.
Och så tycktes hans ögon slockna.

—	Dä hä välan slutet nu, sade Jonasa. Välsigne
anses hutgång!

Kvinnorna i dörren gräto med vana ögon.

—	Dä va hen redig fiskare hå hingen fylleunn!
Ja nu hä du hänka! Gud sköter hällt te hä bästa.
Hå nu sjunger vi hen salm. Vi tar nummer — — —

I samma ögonblick reste sig gubben Jonas i
sängen och sade med tydlig röst: — Si nu te, käring,
hatt hinte kaffekokarn fryser föttera hå sej!

Och därmed föll han akteröver och vart död.


AEROPOLITIK.

När gumman Fia Eriksson, åttioårig, klok och
beräknande, gått hemifrån för att skära vass i
Ägirsgölen och just satt sig i den flatbottnade ekan, som
låg ibland näckrosorna vid höladan, där gungflyt
började och skvattram och pors gav vika för ängsull
och starrgräs, hörde hon plötsligt ett underligt ljud
uppifrån luften. Hon höll på årorna och gapade med
sin tandlösa och rynkiga mun, alldeles som om det
var med den hon hörde. Det var ett konstigt ljud
— det smattrade alldeles som patron Lagerins
motorbåt. Men aldrig har man hört talas om motorbåtar,
som går i luften.

Ljudet blev allt starkare, och Fia reste sig i ekan
och kisade upp emot den blå sommarhimlen. Över
björkarna i fjärdingsmannens hage kom en hök på
sträckta vingar. Men det var en konstig hök. Aldrig
hade hon trott, att höken hade ett sådant läte, men
det var kanske en särskilt argsint hök!

Fia blev också arg! Ty veckan förut hade höken
varit i hennes hönsgård och tagit bramaputtrahönan
ifrån kycklingar och hemlivets helgd. Men nu —
Håken förbistra't, skulle han inte få göra om det
tjyvtaget.

Fia tog två hastiga årtag och var i land, drog
upp båten på dess slip av algrenar och började
springa hemåt så fort en åttioåring kan springa.
Hon höll upp kjolen, och hennes magra, strumplösa,
bruna ben rörde sig som trumpinnar under särken,
som fladdrade för farten och sommarvinden. Men
ibland stannade hon och betraktade höken. Han såg
ut, som om han ville slå ned någonstans, för han
gjorde ett par svängar i luften. Fia satte ny fart på
sina gamla ben.

Nu var hon redan framme vid potatislandet. Hon
spurtade så hon höll på att tappa andan. Hon sprang
in i hönsgården och satte sig andfådd på trappan till
hönshuset. Därbredvid stod krattan, som hon räfsade
ihop hönslorten med. Den tog hon i sina seniga
händer och avvaktade det, som komma skulle.

Emellertid såg det ut, som om höken denna gång
haft andra avsikter än rov i Fias hönsgård. Han
gjorde några slag i luften och satte kurs norrut.
Men man kan aldrig vara säker! Fia satt kvar på
trappan med krattan i högsta hugg.

Och när Eriksson, mannen och torparen, kom
hem från dikesgrävningen klockan nie på kvällen, satt
gumman ännu kvar, modig och beslutsam och med
krattan i högsta hugg fortfarande.

Men Eriksson, som var en bildad man och
prenumerant på Aftonbladets halvveckoupplaga med
Brokiga Blad som litterär efterrätt, stannade
utanför hönsgården och yttrade, icke utan eftertryck,
dessa tänkvärda ord: — Va i helvete sitter du
där för, käring?

—	Höken! Ja ska inte låta höken ta min bästa
värphöna en gång te.

—	Håcken hök? Kan du si nån hök? Gå in
och lägg dej, toksprallemeja!

—	Såg du inte höken? Å hörde honom? Han
lät som e väderleka å flög rätt över odlingen, där
du håller på mä diket!

—	Den höken! Vet du vem dä va? Dä va
löjtnant Dahlbäck med sitt arioplan. För dä stog i
bladet, att han skulle flyga häröver. Å den tar
inga höns.

—	Koss i herrans namn! Va dä en löjtnant?
Men dä va en otäcker te å låta! Han lät jussom
patrons Lagerins motorbåt. Men som en hök såg
han ut. Här har ja suttet ifrån middan te kvällen
å vaktat! Jasså, dä va en löjtnant! Tänk va en
kan ta fel!

—	Lägg ifrån dej kratta, käring, å gå in å koka
gröt, för ja ä sugen.

—	Jisses, Eriksson, ja kommer! Men tänk att
dä va en löjtnant!! Å ja, som trodde att dä va en hök!

—	Vänta du, Fia, vi kommer å oppleva stora
under å tecken innan vi dör. Tänk, att dä här bara
va en löjtnant, men tänk när de kommer överstar
å majorer och amiraler i luften. Fy faen, då blir ja
rädd! Å hur rädd ska inte du bli!

*

Denna historia är fullkomligt sann. Det är därför
jag har berättat den. Gumman Eriksson var mor till
en pojke, som var min skolkamrat i Norrköping.
Han kallades J. A. och var skolans starkaste alumn.
Men han låg inte mycket åt vetenskapliga
sysselsättningar. Han blev sjöman med något underlag
av latin och grekiska och gick för ett par år sen
överbord från kommandobryggan på en båt, som gick
med frakter på Kaliforniens kust. Han var en
kraftnatur, en man, som det sjöd i. Han fick aldrig
själv reda på, vad det var, som sjöd. Han slogs
och älskade i hamnarna och skickade mig sina
dagböcker, ur vilka jag sugit mycket av det jag
berättat för er. En gång kom han hem och ställde
ögonblickligen till en kärlekshistoria, som var
allvarlig nog. Det var en bondlicka — hon glömmer nog
aldrig den sommarn. Och en dag kom en jättevåg
upp ur Stilla havets djup och sög ner
smålandspojken!

Livet verkar nästan meningslöst.

*

Men när hans gamla mamma, käringen, som
trodde, att löjtnanten var en hök, fick reda på, att
sonen dött långt borta på andra sidan av det här
klotet, så grät hon ett slag. Det var riktiga tårar och
i hennes ansikte fanns rynkor nog, en hel karta av
flodbäddar, där en moders tårar ha plats att rinna.
Jag träffade henne och kom fram med en valhänt
försäkran om något!! Vad skall man säga? Det
är en mor, som gråter, och inför den vätan är allt
heligt.

Jag sade: — Ja, J. A. är död. Vi var kamrater.

Jag hade tårarna i beredskap i två ögon.

Hon svarade: — Ja, om bara den fähunnen hade
lämnat nåt efter sej! Men han var en fähunn å en
lygnhunn, för han ljög i alla sina brev!

— Men, tillade hon och tårarna strömmade över
hennes bruna och rynkiga kinder, han var min Agust
i alla fall! Han gjorde mig aldrig nån glädje —
han skickade hem hajfenor å snäckor å några dollar
då å då. Å tosig var han mä flecker — ja vet väl
själv hur dä ä, för ja har varit flecka själv! Å han
skrev hem, att han var förlovad mä grevinner å
millionärsker å farmaredöttrar långt inne i Amerikat.
Men han ljög den lygnhunnen! Va har en för att
en har fött en sån te världen? Inte ett dyft!! Men
ja ska ju vara hanses mor — å när ett barn dör,
så a dä som om en skulle bli liksom mindre te
växten, dä ä som om en skulle magra å bli smal.
Å dä ä presis som om tanken på dom döa barna
skulle suga en ner i graven — förstår Engström dä?
Dä ä som om de döa å missfallena å alltihop skulle
ligga i gravarne å skrika efter mej: Kom hit, Fia!
Kom hit, Fia! Ja ska säja honom, Engström, att
d'ä inte roligt å va kvinna! Å när ja går in på körgårn
så ä dä som träna skulle skrika: Fia! Fia! Engström
ä ju herrskap. Men han ä utå bonnafolk ändå, å han
bör förstå mej.

Jag tog Fia om hennes magra axlar och sade,
att jag begrep henne. Men vi män stå undrande och
spörjande inför moderskapets majestät. Vi veta bra
litet om detta. Jag har sett bondkvinnor — och nu
tänker jag på en särskild — som har tagit emot sina
fulla, hemvända söner på ett underbart sätt. De
komma hem och avleverera sina småsaker, spetsar,
tyger, dumheter, som icke kunna användas praktiskt.
Och mannen kommer hem med vackra saker ifrån
Medelhavets kuster, utan pengar men med dumma
gåvor.

Jag vill lämna detta ämne, svenskarnas lättsinne.
Men först vill jag tala om ett typiskt fall. En matros
från Grisslehamn låg med någon båt nere i
Konstantinopel. Han söp regelbundet upp sina pengar.
Rederiet skickade hustrun hans förtjänst. Men åtskilligt
av hyran lyckades han rädda åt sig själv. Med denna
förmögenhet köpte han ett par tofflor, haremstofflor
med guld och underbara grejor, och en duk, som
var broderad med verkligt guld.

Han hade tydligen icke tänkt på, att hans hustru
hade vanliga roslagsfötter. Tofflorna voro underbart
små.

Jag frågar: — Vad ska vi göra med dylikt folk?
Det är bäst att låta det fortsätta i rörelsens riktning,
vara sig självt och arbeta i den riktning, det självt
anser vara rätt.

Och bli vi anfallna österifrån måste vi försvara
oss. Jag tycker, att min gamle vän Sven Hedin lockar
fram kriget. Men i så fall får han väl stå som
general. Om han tappar sugen, erkänner jag mig
och vill framhålla mig som härförare och den ende i
detta land, som kan sköta folk. Jag är skald och
bonde och konstnär.

Tänken på detta, o demagoger! Sen i mig
mannen, som älskar sitt fosterland.

Jag skjuter skarpt!


BYLUND.

Samtidigt med sommaren gör plåtslagaren och
förtennaren Bylund sin entré på Harön. Han kommer
som en pamp i egen båt, och skulle han vid
angörandet av bryggan vara för mycket berusad, står
hustrun till rors, iklädd mannens skinnväst och
skinnmössa. Hon lägger till med fin manöver i en
halvcirkel med fyra meters radie, kliver upp vid pollaren
och visar ett par ben av gedigen art, farliga och
lockande för de ogifta tullvaktmästare, som stå och
hänga därnere, lata och odugliga till allt slags arbete
utom det, som ligger i arbetet att lista sig ifrån
arbete.

Vanligtvis ligger Bylund full som ett ägg i förn
med gapande mun, ur vilken under vrålande
snarkningar utstötas finkeloljeberusade baciller av många
slag. Fru Bylund känner ingen bitterhet mot mannen,
ty hon har själv sin egen liter i gott gömställe och
vet vad en människa behöver.

När fru Bylund gjort två vackra halvslag om
stenpollaren, kliver hon ner igen- och exponerar —
avsiktligt eller oavsiktligt — ännu en gång sina behag,
breder över mannen hans skinnväst och makar 
möjligen ett par av barlaststenarna bättre under det
älskade huvudet. Så tar hon ner segel, kliver i land
igen, gör fast en akterända och ger sig i väg uppåt
byn, sedan hon hälsats välkommen med ironiska
tillrop, blandade med icke så litet ohöviskhet, av de
extra tullvaktmästarna.

— Ä, köss mej! svarar fru Bylund med värdighet
och avlägsnar sig med vaggande ron framåt byn.

Ty hon tänker skaffa bostad för sommaren och
hoppas — och vet — att Karlssons gamla sjöbod står
till förfogande.

Karlssons sjöbod är byggd av strandvrak,
plåtbitar och brädlappar. Där finns en sprucken och
rostig järnspis med en gammal stupränna till skorsten.
I ena hörnet av rummet tittar det svenska urberget
upp, och vindarna driva sitt spel därinne bland
nätrester, grästrossändar, maskätna vettar, skötmärken
och långrevslådor. Men längs med sydändan av huset
står en gammal säng på tre ben och med det fjärde
ersatt av en stapel tegelstenar. Det är i denna säng
herrskapet Bylund tänker fortsätta sitt äktenskap till
den korta men fagra nordiska sommarens slut.

Bylund är välkommen hos Karlssons. Ty han är
en glad fagott och betalar för sig. Han förtennar
som en gud, och järnplåten formar sig under hans
konstförfarna händer till vad beställaren vill. Men
han kan många andra knep. Han kan koka
hundolja, som är det bästa att täta stövlar med. Han
kan böta kor och hästar. Och han kan läsa upp
verser, som äro så svinaktiga, att fruntimmerna
nästan vill gå ut. Bylund kan, han! Och sjunger
gör han med drillar och krusiduller på varenda ton,
och kan blåsa flöjt med en näverbit på tungan —
»Källan sprang» och »Fall, lätta snöflock, fall!» och
»Då böjer blomman sin späda stängel».

Bylund tillhör Harön. Han har rest i trakterna
i minst 20 år, och det är ungefär lika länge sen han
tvättade sig. Hans händer äro kolsvarta med
kopparglans i dagrarna, litet ljusare på insidan. Och hans
ansikte är ett gott resultat av Roslagens och Ålands
havs sol, vind, tjära, rost och sot, aska, flott,
saltvatten och jord.

Jag kommer ner till bryggan och ser Bylund
betäckt av flugor och knott. Över hans gapande mun
svärma flygfäna och vila ibland på hans ögonlock,
näsa och grånande skäggstubb. Jag längtar efter att
förbarma mig över honom och hojar till: — Bylund!!!
Bylund!!! Vakna ett slag!!!

Bylund sätter sig upp, yrvaken, glirande mot mig
och solen.

—	Va är'e om? Faen, hon håller ju inte
styrfart! Var faen ä käringen? Va ä du för en jävel?
Koss i Jisse namn, ä dä Engström! Ja rakt som
lura till ett slag. Fy faen, va ja ä tossti!

Bylund högg skopan och fyllde den med en del
av Ålands hav.

—	Dä här rensar tarmarna, ska han tro,
Engström! Men var faen ä käringen?

—	Bylund, var tacksam mot frun, för hon har
klarat Bylund i många väder! Titta för resten, där
går hon och hyr sommarnöje åt Bylund — där på
andra sidan viken går hon och stökar utanför
Karlssons sjöbod. Bylund borde vara tacksam mot henne!

—	Ja, Engström, ja ä ett as, ett dubbelpipigt
as, ja erkänner dä, men som människan ä skapt, så
lever hon. Å inte kan ja rå för att brännvin ä så
starkt!! Johanna ä rakt som en livboj för mej, hon
följer mä — super gör hon mä lite, förstås, fast
hon ä åv fin familj — hon ä fanjunkardoter, skam
te sägandes, å skulle ha kunnat giftat sej mä både
grevar å baroner å grosshandlare å vem faen som
helst, men d'ä mej hon ä svag för — jävlar i min
själ ä vi inte som nyförlovade, när dä ska bära te!
Å ja ska gifta mej mä henne, dä lovar ja! Ja ska
gifta mej mä henne, nu svor ja på dä! Men dä
behövs prästbetyger å faen å hans mor, å familjen
vill inte veta åv'na, men d'ä ett bildat fruntimmer,
d'ä just va dä ä, å super hon lite, så ä dä inte
mer än hon står för!

Bylund reste sig upp och höll ett fast tag med
båda negernävarna om masten.

—	Ja ska faen i mej gifta mej mä Johanna!
Å hålla bröllop så dä vischar om'et! Å Engström
ska vara mä! Å ja ska lägga bort å supa — ja,
tammefaen ska ja inte dä, dä svor ja på — å ja
ska förtenna hela Roslagen å — den som hade en
halv öl! — ja ä härsken som en stataresill — ja
måtte ha slumrat till ett slag — dä går runt för mej!

—	Ja, varför skall Bylund supa så förbannat?
Bylund är ju en bra arbetare och kan yrket.

—	Varför ja super? Sa du, gröngöling! Kom
inte å lägg dej i mina affärder, för då går ja i land
å halshugger dej, jävla snobb! Varför ja super? Jo,
dä ska ja säja dej! Därför att dä finns så förbannat
mycke huggorm i skärgården. Å sprit ä bra för
ormbett — å hör sen! Å om ja inte ä biten, så
kan ja bli biten. Ja ä klok och förutseende, förstår
du, dumbom!

Bylund satte sig på toften och gav mig en blick
så full av förakt, att jag lyfte på mössan och gick
hem och skrev det här.


EN VÄRMEBÖLJA ÖVER NEW YORK.

Jag vaknar mitt i natten och undrar var jag
befinner mig. Jag hör icke det vanliga bruset från
Ålands hav. Bruset är ett annat, ett tusenstämmigt
omusikaliskt, hemskt nästan — — —

— — — Men jag kan icke andas! Jag vaknar
till klarvakenhet med ens och fattar situationen. Jag
trycker på en knapp och mitt rum fylles av ljus.

I tidningen, som jag kastat från mig långt ut
på golvet, står det, att det sedan 15 år icke har
varit så varmt i New York som nu. Notiser bekräfta
sakförhållandet. I går kastade sig en kvinna ut från
ett fönster 8 trappor upp vid 73:dje gatan, bara
därför att det var för varmt. Och i Brooklyn ha fyra
kvinnor blivit vansinniga och ställt till elände.
Varför alltid kvinnor? — — — Å, vad det är varmt!!!
Jag andas in smält luft — det kokar längst nere i
lungorna.

Nu är jag verkligt vaken! Detta är ett helvete,
men jag tål ju allt, fast ändå!! — — — men jag
har ju mitt badrum. Jag vacklar in i badrummet
och skruvar på kranen för kallt vatten, desinficierat,
hygieniskt gudbevars! Jag orkar inte vänta tills karet

blir fyllt — jag lägger mig med nattskjortan på och
låter det ljumma vattnet spola över ansikte och hals
och är bara rädd att jag skall somna av välbehag.
Gud är god, men man måste klara en del saker
själv också. Annars kanske han slarvar litet med
oss människor.

Så där ogudaktig blir man i krigstider, man vill
göra nya och meta ändamålsenliga gudar, som man
kan bedja till, fina praktiska gudar, som inte peka
ut särskilda fosterland åt människorna — — —

När jag stiger upp ur badkaret, smiter skjortan
skönt och behagligt kylande öm min herkulitet och
jag glömmer att jag fortfarande andas in litervis av
New Yorks heta fuktighet.

Jag blir allt vaknare, men fattar allt tydligare
hur det går till då en människa blir vansinnig.

Och dessa förbannade små moskitos! Jag fattas
av en vild vrede mot mindre kryp än jag själv. Det
är mitt eget fel. Jag har öppnat fönstret och ser
ut över något som liknar en bakgård, men som
egentligen är en del av New York, med små 10- och
15-våningshus, bostäder byggda av pygméer. En
liten kyrka står därnere inklämd bland affärsbyggnader.
För femtio år sedan höjde hon sin spira högt över
kringliggande hus, men så kom en jätte och sådde
och det växte i hans spår mycket högre växter än
kyrkor. Sådant är livet. Det är lustigt nog med
modern kultur, men det är ohyggligt varmt just
nu — — —

Jag kryper ned i badkaret och inbillar mig må
väl. Och jag mår naturligtvis väl, då jag inbillar
mig det.

Under allt detta stiger ett omusikaliskt sorl från
underjorden upp till min höga ståndpunkt. Jag ligger
naken på min säng med armarna utsträckta som en,
den där just nu skall korsfästas — och jag undrar
om icke detta, att jag tycker världsstadens hemska
brus vara omusikaliskt, är ett fel i min egen hjärna.
Det är nog jag, som icke kan fatta galoppen. Jag
är naturligtvis en bondpojke, en okultiverad
smålänning som slängts hit av något som var starkare
än jag.

Jag drar ner moskitnätfönstret och suggererar
mig i sömn. Det är en brottning mellan psyke och
fysiken, där fysiken lyckligtvis segrar. — — —

På morgonen inbillar jag mig att det är svalt,
fast lungorna säga motsatsen. Jag klär mig noga,
går ut till hissen och säger down. Negern i hissen
svettas violetta ädelstenar. Han säger: — Very hot
to day, sir! — Yes, it is — — — vad skall jag
svara annat?

När jag kommer ut på gatan slår en värmevåg
emot mig, så att jag känner mig mogen för badkaret
igen. Men mina båda negrer, vilkas enda uppgift är
att borsta mina skor, vifta åt mig inbjudande och
förklara enstämmigt: — Very hot to day! och medan
jag instämmande slår mig ner i en av deras stolar
och överlämnar fötterna åt deras godtycke, upprepa
de leende med kolossala käftar: — Very warm to day,
sir! Jag svarar matt: — Yes, I'm told so! Och de
skratta åt min billiga kvickhet. Jag lämnar dem
10 cents och går blänkande om fötterna gatan framåt
medan törsten börjar härja i mina inälvor. Jag vet,
att om jag dricker något, kommer det ögonblickligen
ut igenom porerna. Jag brottas med mig själv var
gång ]ag passerar en saloon, där det härliga kalla
ölet väntar. Och jag är för en gångs, skull stark.

Ingen vind! Luften står stilla i en hemsk väntan
på något otänkbart. På 46: te gatan arbetas det med
någon vattenledning. Karlar i bara byxorna svettas
feta strömmar och deras ögon se ut att vara av bly
eller tenn. En man står och ser slött på något som
väl skall vara hans arbetslag, jag kan inte låta bli
att säga de förlösande orden till honom: — Very
warm to day! Have a drink!

Han fattar inte min välvilja. Han ser med grå,
oförstående tennknappar på mig och ler fånigt.

Längre fram på gatan har en häst fått solstyng
och karlar arbeta med att befria honom ur remtygen.
Jag vill inte se på det — det får väl karlarna reda
upp  — — —

Hittills har jag tyckt mig gå ensam på gatan,
men plötsligt upptäcker jag, att jag är omgiven av
ett rasande liv. Människor med skarpskurna ansikten
röra sig på trottoarerna. Men de tyckas mig gå som
maskiner, uppdragna att gå. Jag konstaterar en
hemsk likgiltighet i deras ögon. Bara framåt — inte
se åt sidan. Det enda utom benen, som lever, är
underkäkarna. Jag vet att de ha tuggummi och att
halva New Yorks underkäkar röra sig på grund av
tuggummit — — — men nu kan jag inte längre.
Jag går in på närmaste saloon och säger till om ett
glas öl.

Saloonen är ganska elegant, ty det är i en av
stadens hjärtpunkter och nära Fifth Avenue. Bakom
baren hänger en rödnäst bartender och njuter 
vällustigt tre elektriska fläktar, som han ställt ihop i
raffinerade vinklar. Utom mig finns bara en enda
gäst i lokalen, en gammal man med trasiga skor
och fransbyxor, som spottar ohyggligt och tuggar
gummi.

Då han icke tuggar eller spottar suger han i
sig en blandning av öl och gin — som jag
sedermera fick veta.

Han ger mig en slö blick, då han på mitt uttal
hör att jag är utlänning. Men plötsligt far en listig
glimt som en bris över hans ögon och han säger:
— Warm — is'nt it?

—	No, säger jag. Men vill ni ha ett glas öl till?

—	Två glas öl! säger han åt bartendern. Ni är
svensk, va?

—	Ja, men hur vet ni det?

—	Därför att jag är svensk själv. Men det är
förbannat hett i dag!

—	Det har ni rätt i. Men som upplysning är
det av mindre betydelse. Varifrån är ni?

—	Hemifrån! Bara hemifrån! För resten kan
ni se på mina kläder, vilken kurs jag har. Men
bjuder ni på öl, så skall jag ha gin i — förstått?

Jag är nu något sentimental och kände mig helt
plötsligt stå inför en uppgift. Men jag möttes av
en mur av skepsis, ett slags filosofi som jag är för
grön att ändra om.

—	Nå, ni har det bra därhemma, hä?

—	Åja, tack, nog så bra!

—	Håll er hemma då, d'ä mitt råd!

—	Kan jag inte få göra något för er?

—	Jo, ni kan få plocka fram en whisky — det
kan ni få göra.

Bartendern gäspade och slängde fram ett
driksglas rye whisky åt individen. Jag betalade och gick.

Utanför stod luften disigt röd av värme. Ölet
jag druckit satt redan på insidan av min skjorta.
En obeskrivlig doft av något lökaktigt, något av
Syditalien, något av sallat och blankröda tomater
och läder och cigarrstumpar och gödsel och parfym
och vansinne passerade kväljande mina lungor.
Människorna tycktes mig gå i hemska drömmar förbi
mig, likgiltiga för sig själva och varandra.

Jag kom fram till Broadway. Asfalten kändes
mjuk under fötterna och med min käpp stötte jag
märken i den av millioner steg smutsiga
trottoarbeläggningen.

Genom vimlet av spårvagnar, automobiler,
gående och springande människor kom jag över gatan
till hotell Astor. Jag gick in till min vän hovmästaren
i nedre matsalen och sade: — Very hot to day,
is'nt it?

—	Terrible! svarade han. Såg ni inte
folksamlingen här utanför nyss? Jo, en gammal dam blev
galen och slet av sig kläderna och började sjunga.
Ett dussin nya fall i dag tidigt, och innan middagen
ha vi ett hundratal som fått värmeslag. Men ni
svenskar tål ju vad som helst. Såå — tag en auto
och åk runt Central Park ett par gånger — jaså
inte? Nå, gå då i Herrans namn in i baren och
tag en Gin Rickie!

Fläktarna surrade, människorna gingo omkring
varandra som spöken och fantomer i den stora 
vestibulen. Blågråröda och kippande efter andan sutto
all världens folkslag och stirrade själlöst ut i något
som de trodde vara rymden, men som egentligen var
ett stort hotells hallväggar.

Men inne i baren höll en tapper skara ut och
trotsade medelst drinkar naturkrafterna. Jag befann
mig snart bland dem och beställde min Gin Rickie
— en ordentlig bottensats gin — plenty of lime —
selters. Jag hörde tyska talas i min omedelbara
närhet. Jag kände igen vänner och inom några
ögonblick befann jag mig i en hiss på väg upp till hotell
Astors Roof-Garden i sällskap med kapten König,
den käcke kaptenen på den numera ryktbara
undervattenshandelsbåten Deutschland.

Jag vill bara berätta, att Gin Rickie är en
underbar dryck. Litet gin i botten tills kyrkfönsterna bli
täckta — kyrkfönster kalla amerikanarna slipningen
nedtill på glasen — lime, d. v. s. ett slags små
citroner med intensivare syra än de vanliga — tag
många sådana! plus selters! Det är som om
temperaturen skulle sjunka ögonblickligen.


Kyrkoherdens Påskägg
KYRKOHERDENS PÅSKÄGG.

Denna historia är gammal som gatan, ty den
hände i min barndom. Den passerade i en liten
församling djupt inne i Småland på den tiden, då ännu
mäktiga furor gungade för mäktiga vindar, som
tycktes utandade ur de svarta tjärnarnas gap.

På den tiden hade ännu icke industriens
Djaggernautvagn gått som en slåttermaskin över våra 
skogar. Man levde där i frid med sig själv och sina
grannar. Man trodde på Gud och firade hans helgdagar
i enlighet med tusenårig tradition. Medeltiden var
förhärskande och i grå torpstugor fjärran i skogen
bodde gummor som trollade och gubbar som stöpte
bly, då sådant behövdes. Prästerna i dessa avlägsna
socknar voro patriarker, som från predikstolen
bestraffade varje livsyttring, som icke gick i stil med


d:r Martin Luthers lilla katekes. De skreko och
domderade och gummor och gubbar darrade i bänkarna,
medan det till deras heder måste konstateras, att
pepparnejlikor och snus bytte ägare, så snart sömnen
hotade att inställa sig.

På den tiden höll man styvt på helgdagarnas
värdiga firande. En jul utan glögg var otänkbar och
en midsommarfest utan slagsmål var en absolut
perversitet.

Och en påsk utan ägg var en synd mot Den
Helige Ande. Äggorgier firades och man satte en ära
i att låta ett tjog försvinna mellan snusiga läppar.
Jag har själv sett nämndemannen i Vårhult äta två
och ett halvt tjog hårdkokta ägg, nedsköljda med
svagdricka och ett tiotal supar. Han dog först 8 år
efteråt, ett bevis på min ras' förmåga att tåla kniven.
Men han var också en jätte, huvudet högre än allt
folket och hans skor sågo ut som amerikakoffertar.
De svarta handskar han använde vid skriftermål
rymde med all säkerhet var sin kappe potatis.

Allt detta berättar jag bara för att sätta mina
läsare in i helgdagsstämningen, speciellt påskens.

Kyrkoherden i vår församling var ungkarl. Detta
betyder, att han hade en hushållerska, och hennes
tillvaro betyder att han stod under toffeln. Är det
icke underbart att alla gamla ungkarlar stå under
toffeln? Vi gifta karlar stå ju aldrig under toffeln,
fast det vore rätt begripligt. Men det är ett faktum att
ungkarlar icke förstå att skaffa sig den pondus eller
uppträda på det befallande sätt som vi gifta äro vana
att använda. Är man ogift och ger ett pekfinger åt
hushållerskan, tar hon strax hela handen. Och har
hon fått den, varder hon en spindel, en vampyr, som
utsuger husbonden och så småningom i lycklig
ekonomisk ställning lämnar den utsugne ungkarlen som
ett flugskal, för att gifta sig med en ung bokhållare
eller komminister eller någon annan mindre
välsituerad, men kraftig person.

Kyrkoherden var alltså ungkarl. Han var som de
flesta kyrkoherdar icke troende. Men han var
umgänglig och hans umgänge bestod av de traditionella
överklassarna i socknen, den pensionerade kaptenen,
kapten Hultenheimer, godsägaren Nilsson, f. d.
riksdagsman, länsman Lundgren, titeln landsfiskal, och
baron Uggel, som satt med en måttlig livränta på
ett åttondels hemman och hade varit i Paris en gång
som ung, mycket ung.

Dessa herrar träffades ungefär en gång i veckan
och spelade vira.

De spelade en mycket låg poäng och
differenserna blevo i allmänhet minimala. Man förlorade och
vann igen. Pengarna stannade inom familjen. Men en
dag fick kyrkoherden besök av sin kontraktsprost, en
gammal lundensare. Vad var naturligare än att han
inbjöd sina honoratiores till middag med anledning
av den stora händelsen? Kontraktsprosten var icke
van vid socknens låga poäng utan föreslog ekarté för
att få litet liv i spelet. Kyrkoherden kunde
honnettemang icke vägra, utan spelet blev ekarté med ett
förfärligt nederlag för kyrkoherden — till en början.

Men detta varade icke länge. Ty plötsligt
började kyrkoherden vinna så ohyggligt, att
kontraktsprosten såg sig föranlåten att avbryta spelet och
insinuera att det hela icke stod rätt till. Det blev en
pinsam tystnad. Blygsamheten förbjuder mig att
berätta vad kontraktsprosten behagade säga — och
en ännu större blygsamhet och vördnad för kyrkans
majestät förbjuder mig att insinuera att
kontraktsprosten hade rätt i sina misstankar.

Man skildes åt under utbytande av tämligen kalla
hälsningar. Och under flera månader framåt befann
sig kyrkoherden ensam, hänvisad till sin
predikosamling och de ämbetsutövelser som dagligdags falla
inom en kyrkoherdes periferi.

Nu börjar min historia.

Påsken nalkades. Kyrkoherden, som vantrivdes
utan vira och betraktade sitt negativa interregnum
som en rättmätig penitens, vågade per literas
inbjuda baron Uggel, riksdagsman Nilsson, länsman
Lundgren och kapten Hultenheimer att äta påskägg
i prostgården. Det missförstånd som uppstått på
grund av hans obekantskap med det främmande
spelet ekarté, borde nu vara undanröjt. Till yttermera
visso hade han inbjudit kontraktsprosten till
påskafton, och denne potentat hade med ett älskvärt brev
tillkännagivit sin avsikt att komma. Kamraterna, som
hade tråkigt var och en på sitt håll, lovade infinna
sig. Allt artade sig väl.

Nu uppdyker i min historia kyrkoherdens
hushållerska, fröken Malena.

Den äggsupé, som stundade, skulle bli ett
verkligt kriterium på hennes kapacitet som matmamma.
Hon skulle göra en supé, vars like icke avätits inom
hela prosteriet. Den stora dagen kom.

Den kom och med den gästerna. Det gamla .
mellanhavandet klarades upp och medan man tog
en förberedande vira, började dofterna från kök och
matsal sprida sig som en söt lukt i våningen.
Kontraktsprosten vädrade njure och baron Uggel
avluktade mellan de olika virabegären smörgåsbordets
växlande överraskningar.

Men nere i köket svettades fröken Malena. 6 ägg
per man. 5X6 = 30. Alltså 30 ägg. Hon såg på
klockan, lade äggen i det kokande vattnet och
började ägna sig åt smörgårdsbordets varmrätter. Njuren
var färdig, men champinjonomeletten och sparrisditon
och de små falska biffarna återstodo ännu. Och
köttbullarna modellerades just nu av kokerskans
muskulösa fingrar.

—	Å, herre gud, hon hade ju glömt laxpuddingen,
som var kontraktsprostens specialitet!

Hon gjorde den i ordning, och ansjovisomeletten
smakade hon av och den bräckta prinskorven lade hon
vackert i det bruna flottet. Och potatissaladen gav
hon en extra uppryckning med olja.

—	Å, herre gud! Äggen!!!

—	Äggen!!!

Fröken Malena höll på att sjunka genom golvet.
Kyrkoherden ville alltid ha dem serverade på samma
gång som smörgåsbordet för att de skulle hinna bli
avkylda tillräckligt. Nu hade de legat minst en kvart
och kokat. Allt var förstört. Hennes prestige som
kokfru, hennes anseende som kyrkoherdens
hushållerska, med ett ord hennes pondus höll på att bli
fjäderlätt. Hon tog sig för bröstet och riktade en
vansinnig blick mot taket — — —

— — — Och en genialisk tanke flög igenom
hennes hjärna.

Hon lyftade äggkitteln av elden och lade äggen
i kallt vatten. Hon tvättade äggen och placerade dem
i en bunke. Hennes läppar rörde sig som i bön och
hon, suckade vansinnigt ut i rymden, medan pigorna
sysslade med den övriga maten enligt hennes order.

Så rusade hon uppför trappan och skrek:

—	Kyrkoherden, kyrkoherden!

Kyrkoherden kom.

—	Kyrkoherden! Jag hinner inte med allting!
Jag tycker att kyrkoherden gärna kunde koka äggen
själv, medan jag sysslar med den övriga maten. Så
får kyrkoherden dem som kyrkoherden vill.

Och kyrkoherden, som — av en eller annan orsak
— stod under toffeln, tog avsked av sina gäster för
några minuter, gick ned i köket och kokade äggen
för andra gången under noggrant aktgivande på
klockan.

Så hårda ägg har väl aldrig någon kontraktsprost
ätit hos någon av sina underherdar. Det inre av
äggen var lika hårt som skalen, gulan såg ut som
järnoxid och vitan var flinta både som exteriör och
konsistens.

Kontraktsprosten åt bara 5 ägg, baron Uggel
satte i sig 4, riksdagsmannen 3, landsfiskalen
Lundgren 2 och kyrkoherden bara 1. Men han simulerade
att han ätit 6.

Efter denna misslyckade påskäggsupé förföljde
oturen kyrkoherden. Han måste på grund av vissa
omständigheter gifta sig med sin hushållerska. De
levde ett jämförelsevis lyckligt liv tillsammans,
emedan han fortfarande stod under toffeln. Han hade
ämnat stiga till kontraktsprost, men historien om hans
påskägg spred sig och kom till konsistorium. Och till
och med biskopen reagerade vid tanken på sådan
utfodring.

Först då kyrkoherden låg på dödsbädden,
bekände frun, hur det förhöll sig med de famösa
påskäggen. Han hade nästan förlorat medvetandet, då
bekännelsen kom. Han gav henne en lång
innehållsrik blick, vände sig mot väggen och dog.

Mig har man berättat, att den magåkomma
kontraktsprosten fick efter förtärandet av 5 stenhårda ägg,
var orsaken till att kyrkoherden ej blev befordrad.
Hans giftermål var ett utslag av resignation.




EFTER EN RESA.

Jag reste till Tyskland för att få se hur det ser
ut i ett land som för krig. Det var min mening att få
komma till någon front, men tiden medgav det icke.
Om två månader reser jag till någon front. Jag hoppas
att östfronten då har upphört att existera. Jag reste
med alla de fördelar och agremanger staten kan skänka
en gentleman. Kabinettspass och laisserpasser
undertecknat av tyske ministern. Tullen och andra
visitationer klarades fint i Sassnitz, men det fanns stackare
som blevo visiterade in på bara kroppen. Det fanns
folk som använde det antikverade tricket att ha dubbla
bottnar i kofferten. Det fanns folk som hade papper
mellan skosulorna. Vad det har blivit av dessa
människor, vet jag inte. Äro de icke skjutna, så äro de
väl internerade. Vi avreste betydligt försenade från
Sassnitz.

Jag färdas i min bekväma förstaklasskupé över
den nordtyska slätten. Konduktören ger mig öl och
jag köper tidningar överallt, där vi stanna. Jag
studerar landskapet och konstaterar, att de som arbeta
på fälten äro gubbar, gummor, kvinnor och barn.
Män ser man sällan. Ty de äro ute i kriget. Men
den böljande säden står vacker, fast det ofta är för
mycket vallmo och blåklint i den. Det går inte att
svälta ut Tyskland.

Och den germanska längtan efter skönhet i färg
tar sig ett bedårande uttryck just i de färger som
vallmo, blåklint och grönt skänka. Det är som musik,
mjukt och vackert, en vila för betraktaren, en triumf
för Skaparen. Ty utan ogräs skulle man icke kunna
uppskatta gräset, det livgivande och födande.

Berlin! Hotel Adlon, mitt emot Brandenburger
Thor. Jag måste anmäla mig i polisen. Jag tar en
automobil och lyder lagen. Och uppe i
poliskammaren tages jag i förhör av en typisk tysk fanjunkare
med germanskt helskägg och glasögon på näsan.
Jag kallar mig i passet skriftställare. Man ansåg i
utrikesdepartementet att det lät bättre än redaktör, ty
redaktör heter vilken murvel som helst. Fanjunkaren
frågar och jag svarar. Jag går lugnt och fint igenom
ekluten, befinnes ofarlig och oförhindrad att fortsätta
resan.

Jag har varit många gånger i Berlin, men denna
gång höll jag mig uteslutande till Unter den Linden
och Friedrichsstrasse. Och åtminstone tio gånger om
dagen stannade jag i den folkhop, som framför
Berliner Tageblatts fönster studerade krigshändelserna
på kartan. Den tyska linjen ändrade sig, ormade sig
framåt, sakta men säkert. Telegrammen duggade.
Folket studerade lugnt och gladdes utan
demonstrationer. Lemberg var det ord man hörde oftast i
trängseln. Och nu är ju Lemberg taget. Den ryska
ångvälten har blivit ett antikverat och nött 
lantbruksinstrument. Men den tyska ångvälten går lugnt sin
väg fram.

Men att landet förde krig, märkte man av bristen
på automobiler och hästar. De flesta automobilerna
och de bästa hästarna äro vid fronterna. De magra
krakarna, på vilka man kan studera skeletten, äro
ett av de många bevisen på den energi, som
Tyskland sätter in i denna underbara kamp.

Plötsligt flög fan i mig. Jag tog reda på Heinrich
Zilles adress och reste många kilometer. Heinrich
Zille är arbetare, litograf och konstnär. Han är en
gammal man som först på senare år vågat träda fram
och säga sitt ord. Han är socialist och man kan lugnt
säga, att han representerar en stor del av den tyska
arbetarklassen.

Jag möttes av hans fru i tamburen.

Jag sade mitt namn och Zille kom ut, glad och
god. Han kände igen mig. Han hade nyss sett mitt
porträtt i Berliner Tageblatt och konstaterade
likheten. Kaffe och cigarrer kommo fram — och
krigsbröd med smör på — och Zille utvecklade 
arbetarklassens synpunkt på kriget. — Vi måste vara med
och vi vilja det. Men svårt är det.
Levnadsomkostnaderna stiga — men vi äro med. Hur länge som
helst. Hans hat mot England var sublimt. Han hade
arbetat med engelsmän. Han kände dem. Kanske
var hans hat något ensidigt. Men denne allvarlige
man verkade vederhäftig och genomtänkt. Och vilka
goda ögon han hade! Med humor i och med ädel
indignation. Jag skulle vilja lancera Zille i Sverige.
Hans arbete borde kunna begripas här.

Jag kommer till München full av glädje och
kamratkänsla. Jag tänker närmast på Geheeb,
Simplicissimus' redaktör, en av världens mest spirituella
människor. Han var sjuk, då jag var där.

Men jag längtade också efter Ludwig Thoma.

Jag kom till München och fick veta, att Thoma
var i Galizien som sanitetsman, sjukbärare med ett
ord. Han — Ludwig Thoma, »Tysklands starkaste
röst» — gick som sjukbärare nere i Galizien. Jag blev
glad samtidigt med det att jag blev ledsen. Jag kände
mig nästan stolt över att min vän Ludwig Thoma
hade gett sig ut och kämpat som sjuksoldat.

Men Gud vad jag blev glad!

JaS ligger i mitt Hotel Rother Hahn och en
morgon ringer en spröd kvinnostämma upp:

— Thoma är här! Han väntar på dig i
Fransiscaner.

Jag spratt upp ur bädden och klädde mig. Jag
tog en automobil och kom till Fransiscaner och högg
Thoma i kragen. Och sade: — Hej, sade de gamla
vikingarna! Thoma hade varit i Galizien och hade
förlorat sin mage och var smärt som en ung gud och
hade glasögon. Jag måste ta honom i famn. Han
hade järnkorset. Han var icke i uniform men han
hade järnkorsets tecken på sin kavajkostym.

Efteråt voro vi tillsammans i två dagar.

Med allt detta vill jag säga att jag önskar seger
åt tyskarna. Uttrycket får stå för mig. Men jag vill
hålla styvt på, att jag känner till Tyskland litet bättre
än andra människor. Jag håller av Frankrike och
England också. Men jag är själv german och tänker
fortsätta med den trafiken.


AMERIKANSK ELEKTRICITET.

Jag träffade mitt ute på Atlanten en ung norsk
ingenjör. Jag befann mig för tillfället i sällskap med
Rosika Schwimmer och talade med henne om krig
och fred och försökte ormtjusa henne med filosofi
och germansk skepsis, då den unge norske
ingenjören, som kände till min synpunkt på
Fordexpeditionens ofaktiska resultat, plötsligt bad oss stå still.
Han ville fotografera oss tillsammans. Och han ville
själv vara med, ty han ansåg ögonblicket vara
historiskt. Han tillkallade alltså en förbigående
passagerare, som knäppte av oss tre tillsammans.

Jag tyckte om ingenjören, ty han var en allvarlig
man och satt dessutom inne med kunskap om
elektricitetens alla landvinningar under sista decenniet.
Hela min kunskap om elektriciteten inskränker sig
till Morsealfabetet och en viss ehuru ofullkomlig
förmåga — parad med ovilja — att tala i telefon. Jag
har också sett åskan slå ned och som ung
gymnasist stått på en pall med isolerade ben och låtit
mitt hår slå ut och fått gnistor dragna ur näsa och
öron.

Men ingenjören försäkrade att mänskligheten
sedan min gymnasisttid gått framåt i ganska hög
grad. Icke som om vi skulle ha kommit mera
underfund med elektricitetens väsen — men vi ha i rätt
hög grad lärt oss utnyttja det lilla vi veta om det.
Eller den. Vi träffades ofta på ångarens
promenaddäck — en aning av vänskap spann sig mellan oss —
och en vacker dag inrangerade han inom
möjligheternas område att jag i hans sällskap skulle få besöka
Western Electric Companys stora etablissemang i
New York — det största i världen.

Världens längsta telefonlinje är den mellan New
York och San Francisco, bara 6,000 kilometer. Den är
alldeles ny och har nyss lämnat experimentets
ståndpunkt. Den norske ingenjören — Brofos är för övrigt
hans namn — inrangerade inom möjlighetens
område att jag skulle i egenskap av svensk och sålunda
på visst, fast avlägset sätt representerande en stat
som äger världens bästa telefonsystem, få tala med
San Francisco. Jag skulle alltså bli den förste svensk
som använde denna telefonlinje. Jag invände blygt
att jag icke kände någon svensk där. Men i samma
ögonblick kom jag ihåg att vi måste ha en konsul där.
All right! Jag talar med konsuln.

Vi kommo till New York. Dagarna gingo och jag
hade nästan glömt ingenjör Brofos' förslag, då jag
en morgon fick telefonbud att saken var klar. Western
Electric Company hade för min skull stängt av
trafiken och jag skulle alltså under en kvarts timme
behärska linjen New York—San Francisco.

Ingenjör Brofos hämtade mig. Vi reste till den
underjordiska station, vilken låg närmast vårt mål.
Naturligtvis var det en skyskrapa, fast en av de
minsta. Vi kommo in i det intressantaste palats jag
någonsin besökt. Vi åkte upp i hissen några
våningar och jag presenterades för en av cheferna. Ni
skulle ha hört mig tala engelska — aber immer redet
man sich! Jag var representant för en stor nation
(i fråga om telefonväsende), jag var en förfärlig pamp
(som skulle skriva en bok om Amerika). Vi bänkade
oss om ett stort bord i direktionsrummet och rökte
Havannas, vilkas pris nog aldrig blivit fastställt. Jag
fick tillåtelse att gå igenom hela etablissemanget. Jag
försäkrade att jag icke var vetenskapsman, men att få
människor på det här jordklotet hade så stor vördnad
för vetenskap som jag. Jag tror till och med att jag
svor på det.

Nu började det.

Detta bolag, världens största och mest
storstilade, lägger ner millioner årligen på experiment.
Bolaget skickar årligen ut förtroendemän till
universitetet i Amerika och Europa för att finna lämpligt folk
för lancerandet av ledarnas idéer. Var de träffa någon
ung doktor som är livad för vetenskap som är
besläktad med bolagets intentioner — där engagera de
mannen. Just nu, då jag var där, sutto där mellan
2- till 300 filosofie doktorer med frihet att
experimentera och med material att experimentera. Jag blev
glad att få träffa några svenskar där, allvarliga unga
vetenskapsmän, som bara gladdes över att få äga allt
som behövdes för deras individuella utsvävningar
inom vetenskapens område, särskilt elektricitetens.

Ni kan vara lugna för att de gåvo en god dag
i ytlighet. De arbetade och voro glada och
tillfredsställda med de möjligheter som gåvos dem. Det är
synd att jag icke skrev upp tal och siffror som ha
med dem att göra, men jag måste medge att jag blev
så imponerad av det jag såg, att jag glömde 
individerna. Det ligger något i denna min glömska. Jag
befann mig i ett av världens största institut för
utnyttjande av den mänskliga intelligensen. Jag fick se
en elektrisk ström på 50,000 volt fräsa mellan ett
par trådar. Jag fick en aning om den trådlösa
telefonens hemlighet. Jag fick en liten rund sak i handen,
knappt större än en vanlig bondklocka. En man sade:
lyssna! och jag lyssnade och fick höra den härligaste
orgelmusik. Ni förstår — allt detta är saker som
hålla på att utexperimenteras. Jag talade med
Chicago och fick svar på en remsa med typer. Snart
blir vårt mänskliga språk fört genom en tråd och
tryckt med bokstäver vid framkomsten. Det finns
ingen gräns för det mänskliga snillet. Vi äro på väg
att bli gudar. Icke jag som skämttidningsredaktör
naturligtvis. Utan de andra
skämttidningsredaktörerna och vetenskapsmännen.

Denna verkstad anser jag vara den som mest
av alla jag sett sysslar med andliga ting. Man är
så nära filosofien, att man knappt kan skilja på
vetenskap och filosofi. Och att tala med de unga
vetenskapsmännen, som gå från klarhet till klarhet
och erövra nya och åter nya kubikmeter av
tänkandets vidder — det är en njutning. De bli icke
förvånade över en ny upptäckt, de anse den helt
naturlig och följdriktig, ett led i utvecklingen som icke
kunde ha varit skapad på något annat sätt.

Naturligtvis genomskådade dessa unga
vetenskapsmän min okunnighet och bristande bildning.
Men några av dem tycktes bli glada över min längtan
att förstå. Jag trivdes där och jag skulle vilja komma
tillbaka och lära — just lära.

Så blev då linjen New York—San Francisco klar.
Jag åkte upp några våningar och befann mig
plötsligt i chefsrummet. Där sutto Amerikas bästa män
på elektricitetens område. Jag talade med d:r
Westerberg i San Francisco. Han försäkrade att det var
mycket varmt i Frisco och jag sade detsamma om
New York. På det sättet kommo vi överens.

Efter denna världshistoriska händelse återtog jag
studiet av Western Eleqtric Company. Man visade
mig nu mera enkla ting. T. ex. en uppfinning som
automatiskt ropar ut stationernas namn under en
järnvägsresa och berättar hur länge tåget stannar.
Man visade mig och lät mig höra en grammofon, där
en neger skränade in en visa i Chicago just nu.

Jag höll redan på att tacka för all vänlighet och
bereda mig att dyka in i New York igen, då jag
passerade ett rum, där en man satt och provade in
mikrofoner. Han satt där med 8 mikrofoner framför
sig och skränade obegripliga saker in i dem.

Jag stannade och frågade min ciceron:

—	Vad gör den där?

—	Jo, det är en man, som har en underbar röst.
Vi ha upptäckt honom. Han borde kanske ha blivit
operasångare, men på det här sättet tjänar han
vetenskapen mest.

Jag stod alldeles bakom mannen och kände mig
generad av mitt samtal med min ciceron.

—	Ni ser, fortsatte ciceronen, att han har 8
mikrofoner att skräna i. Just hans röst är lämplig
för undersökningen av mikrofonernas hållbarhet.
Visserligen skulle vi ha kunnat konstruera en apparat,
som hade gjort hans årbete, men det blir billigare
med en människa. Han sitter där och skränar 8
timmar om dagen och har en kolossal avlöning. Tro
inte att han talar allvar i mikrofonerna! Nej dä!
Ibland, då han kommer ihåg att han existerar, talar
han språk, men nu till exempel — hör på — nu
talar han ingenting — han bara skränar. Han flyttar
käften från mikrofon till mikrofon. Han är en maskin
— han —

—	Men hur kan ni behandla en människa på det
sättet?

—	Behandla? Han har själv sökt platsen. Han
har den fenomenalaste röst i Amerika. Ni hör ju själv!

Mannen skrek något och lät käften passera alla
åtta mikrofonerna. Han tycktes icke märka vår
närvaro. Han lät som en megafon, skött av en vulkan.

—	Kan man tala med honom? frågade jag. Kan
man avbryta honom för ett ögonblick?

—	Nej! Han sköter sitt arbete. Ni sköter ert,
han sköter sitt. Klockan 6 i kväll blir han ledig. Då
kan ni söka upp honom, om ni vill. Jag kan skaffa er
hans adress i Brooklyn.

Jag har aldrig hört en så fruktansvärt kraftig
röst. Naturligtvis ville jag icke störa honom. Men
jag tänkte mig in i hans privatliv ett slag.

Jag tänkte honom fria till en kvinna och fråga:

—	Vill du gifta dig med mig? med denna förfärliga
stämma.

Jag är övertygad om att alla kvinnor
ögonblickligen skulle ha gift sig med honom. Om en man
likt en mistlur skränar: jag älskar dig! måste han
ju få vem han vill.


AMERIKAS PRESS.

Det torde kanske vara förmätet att yttra sig om
pressen i Amerika, då man endast tillbragt en månad
i New York. Men dels är jag själv pressman och dels
är jag en medelålders herre som kanhända observerat
litet av varje, som en pressman ägnar och anstår.
Dessutom möttes jag av pressen redan innan vår båt
nått hamn.

Just då man i soldiset anade Manhattans
skyskrapor och vattnet blev smutsigt av världsstadens
och alla städers utefter Hudson river avskräde, just
då vi passerat en norsk båt som bar min gamle vän
Knut Hamsuns namn, just då någon av U. S. A:s
båtar lagt till och lämnat oss — jag tror det var
tullbåten — kom en annan båt och krävde vår
uppmärksamhet. Det var journalistbåten. Jag tittade ned över
relingen. Därnere på pressbåtens tämligen solkiga
däck stod en liten målmedveten skara medelålders
och yngre män och kikade lystet uppåt oss
överklassare. En lejdare firades ned och inom några minuter
voro de spridda bland oss som för tillfället hade mest
bråttom att stuva in det sista av våra tillhörigheter
i kofferterna.

Jag höll just på med detta vällovliga arbete i
min hytt, då det knackade på dörren och en man
med svartmuskigt, skarpskuret ansikte kom in.

—	Mr Engström?

—	Yes.

Men varför skall jag fortsätta att tala engelska
då jag egentligen skriver bättre svenska? Alltnog:
han ville naturligtvis intervjua mig. Jag förstod det
och mötte honom i grind: — Vad jag tycker om
Amerika? Ett utmärkt land, jag försäkrar er, alldeles
utomordentligt och jag svär, att min åsikt blir
densamma, även sedan jag fått vistats hos er någon tid.
Men ni förstår att jag måste packa in mina pyjamas
och min tandborste, innan jag kan vara mera
sällskaplig. Så där ja. Vill ni ha en drink? All right, låt
oss då gå upp i röksalongen. Jag heter så och så,
är icke direkt en hyddans son, men har måst rita flera
tusen cartoons, you know, och skriva en massa
böcker, innan jag fick råd att resa hit för att se efter
med egna ögon, med vilka enkla medel ni dra er fram
här. Jag är vaccinerad, frisk som en nötkärna, har
studerat klassiska språk och boxning. Kriget fortfar
ännu i Europa med växlande lycka, jag är neutral
såväl som alla neutrala staters alla inbyggare, utan
undantag. Jag är imponerad av era industriella
företag och är övertygad om att humbug finns icke hos
er. Ert sätt att finansiera stora idéer är oöverträffat,
ert sätt att förse oss med ammunition är helt enkelt
oupphinnligt. Jag är övertygad om att den gamla
världens räddning skall komma från ert håll. Nej, låt
mig tala!! Ni är så god och låter mig hålla låda!
Jag tycker om Mark Twain, Stevenson, Edgar Allan
Poe och Walt Whitman. Er bästa karikatyrtecknare
är Zimmerman, märket Zim. Dana Gibson är utmärkt
i sitt slag. Jag trivs med ett ord bland er. Jag kan
enligt recept laga till ungefär 400 olika drinks. Själva
ha vi barer i Europa, till och med i Sverige, fast vi
icke få stå vid dem som hos er. Vi måste sitta för
att icke märka hur berusade vi bli. Vårt styrelsesätt
håller på att bli mer och mer likt ert. Vi ha en
president som heter Bratt — nej, icke så, icke med ett t
— that's a hell off difference! Stava honom aldrig
med ett t för då får ni inte en droppe om ni kommer
hem till oss! Sverige ligger mellan Norge, Finland
och Danmark. Det var fordomdags en stormakt. Våra
största män i historien äro Gustav Vasa, Gustav
Adolf, Karl XII och John Ericsson, som har räddat
Amerika från nesligt slaveri genom att upptäcka
propellern. Min födelsedag är den 12 maj och mitt
födelseår 1869 — har ni antecknat? All right! Skål
då! Varför dricker ni inte?? Skål, för fan!
Varför????

—	Därför att det är en reporter däruppe som vill
tala med er. Kapten skickade ned mig för att ta reda
på er. Jag är inte reporter. Jag är maskinist. Här
ombord! Jaha!

—	Men ni uppträder ju som en reporter och
frågar ut en fredlig resande!

—	Jag?? Nej, men det är herrn som har pratat
så jag inte har fått syl i vädret.

Kanske hade han rätt. Jag ville hellre förekomma
än förekommas.

Alltnog. Jag gick upp och träffade min reporter.
Men jag var så utpumpad av mig själv att jag endast
kunde meddela honom min avsikt att se på New York
och Amerika med så hänsynsfulla och överseende ögon
som möjligt. Han var tydligen själv utpumpad. Han
ville veta något om vår ställning till kriget. Han fick
veta den. Vi ämnade fortfarande vara neutrala. Jag
behövde icke upprepa läxan jag proppat i maskinisten.

*

Men när jag varit två dagar i New York och köpt
tidningar, väldiga drakar à en cent stycket, till
nattlektyr och läst drakarna, eller åtminstone en del av
dem, fick jag en väldig aktning för New Yorks press,
dess kapacitet, dess organisation.

Det går lättare att lära sig läsa en amerikansk
stor tidning än en svensk av våra största. Detta mitt
yttrande blir begripligt, om jag påpekar det enkla
faktum att våra svenska (och över huvud taget
europeiska) tidningar så småningom sökt härma den
amerikanska uppställningen, äro på god väg att lära sig
den, men ha icke ännu lyckats helt. Bara
rubriceringen av artiklarna är en konst för sig, som endast
en konstnär inom facket kan sköta. Jag vet, att på
våra dagliga tidningars redaktioner de amerikanska
bladen skummas av ett mycket begränsat fåtal för
att sedan omedelbart kastas åt sidan. Det vore icke
dumt att låta unga alumner i yrket knoga igenom
några nummer av Times, Herald, Sun eller World
sida efter sida, spalt efter spalt.

I en tidning gäller att koncentrera. I Amerika
finnas till och med skolor, där unga män få lära sig
att göra a short story. En koncentrerad 
framställning av en händelse med en rubrik som till punkt
och pricka i formulering, typernas storlek och
mellanslagen motsvarar vikten av det skedda — detta
kunna de amerikanska tidningarna.

Pressen är överallt i hela världen på god väg att
nå suveränitet som den första statsmakten. Må den
då besinna att med makt följer ansvar. Må den då
höja sina medarbetares bildningsnivå och så
småningom avskudda sig murveletiketten. Även i detta
fall är Amerika ett föregångsland. Jag har träffat
reporters som ha stått på höjden av sin tids bildning,
icke som specialister, ty det menar jag icke, utan
som överskådare av det som rör sig i samtiden och
som kloka beräknare av det som skulle ske. Och
därtill med en försonande och god blick på det hela,
med en humor, som skulle verka galghumor, om den
icke vore så kultiverat god.

Men jag har naturligtvis träffat andra reporters
också — — —

Det finns många slag, BE SURE!

Jag måste berätta om en rätt lustig intervju. En
man från en av New Yorks största tidningar
telefonerade och ville träffa mig.

Jag var verkligen upptagen och sade det.

—	Men ni har väl åtminstone 5 minuter?

—	All right, jag skall ge er 5 minuter, men också
endast 5 minuter. Då får ni också ursäkta att jag
samtidigt håller på att klä om mig till middagen. Jag
är mycket noga med överenskomna tider, kom ihåg,
mycket noga och punktlig. Jag skall vara i mitt rum
en kvart före 8. Ni får 5 minuter, alltså lämnar ni
mig 10 minuter före 8 — ni har förstått?

—	Riktigt! Från en kvart före 8 till 10 minuter
före 8! Jag kommer.

Detta kan låta som snobberi, men det var det
icke. Min tid var verkligen tillfälligtvis så begränsad.

Jag väntade 5 minuter längre än den
överenskomna tiden, alltså till 5 minuter före 8. Då gick jag
ned i en av matsalarna till mitt sällskap och
började äta.

Klockan 5 minuter före 8 kom mannen. Han
hade tydligen Sherlock Holmesinstinkter och hade
lyckats spåra upp mig.

Jag sade: — Jag har icke tid med er nu. Ni
ser ju jag äter middag. Jag sade ju att ni skulle
komma en kvart före 8 (a quarter to 8).

—	Förlåt — jag uppfattade det som en kvart
över 8 (a quarter past 8).

—	Nå men, min unge vän, varför kommer ni då
10 minuter för tidigt?

Karlen stod verkligen stum. Han hade ljugit.
Jag hade händelsevis några av de av mig så
omtyckta allvarliga amerikanska korten med sentens på
i fickan, Jag tog fram det riktiga. Där stod:

I am somewhat of a liar myself, but go on with
your story! I am listening!

(Jag är lite ljugare själv, men gå på med er
historia! Jag hör på!)

Jag höll kortet framför lögnarens ögon och sade:
— Förstår ni inte er ställning? Jag har väntat på er
5 minuter längre än den överenskomna tiden. Ni
har bett att få intervjua mig. Alltså har ni burit er
illa åt. Skulle någon av oss behövt vänta, hade det
varit ni. Jag har icke bett att få tala med er. Ni har
bett få tala med mig. Förstått?

Det gjorde mig så ont om mannen, att jag senare
på kvällen gav honom en intervju och utvecklade
mina synpunkter på den amerikanska kvinnan i ett
vältaligt anförande som gav honom anledning att
skriva en halv spalt i New York Herald. Han fick
till och med en teckning till artikeln, en fet kvinna
med korta kjolar, som dansade så som endast New
Yorks feta kvinnor kunna göra. Men detta är ämne
till en annan artikel.


Bulleröminan
BULLERÖMINAN.

Jag går nu att berätta den verkliga och
sanningsenliga historien om Bulleröminan. Dagspressen har
med vanlig malplacerad iver behandlat den i form av
intervjuer och notiser av större eller mindre
vederhäftighet. Dess sprängning var en historisk händelse
och bör icke underskattas som sådan. Det är med
tanke på kommande forskares arbete jag nu känner
mig uppfordrad att ta till ordet i denna angelägenhet.
Det kan icke bestridas, att det var en mina. Därom
är icke tu tal. Det kan icke heller bestridas att det
jaktsällskap som gästade Bruno Liljefors tog
initiativet till dess sprängning och oskadliggörande.

Men det har hittills icke kommit fram i pressen
att denna mina efter allt att döma var den kraftigaste
som någonsin gjort våra farvatten osäkra. Den var
ett fulländat förstörelseverktyg. Den innehöll ett så
koncentrerat inferno av explosiva koefficienter, att till
och med den mest djävulskt begåvade uppfinnare i

brottets tjänst borde känna sig som ett läsbarn visavi
denna minas konstruktör.

Endast en tillfällighet gör att vi, oskadliggörarna,
överlevde katastrofen. Men det ser ut som om
historien behöver upptecknare och därför tillåter att
under ske.

Tillåt mig alltså relatera det verkliga förloppet
vid minans upptäckande, beskjutande och sprängning.

Jag, historiografen, var gäst hos Bruno Liljefors,
ägaren till Bullerön, som är belägen ungefär en mil
söder om Sandhamn. Med mig voro flera andra gäster,
ditkomna i avsikt att betrakta ejdersträcket och
eventuellt skjuta en och annan fågel.

Dessa gäster voro icke alldeles obekanta
personer i Sverige. De voro professorn vid Riksmuseet
Einar Lönnberg, den oförliknelige vertebraten,
Skansens intendent Alarik Behm, aviatikern friherre Carl
Cederström, doktor Thorild Wulff, botanikern och
forskningsresanden, aviatikern löjtnant Carl Gustaf
Krokstedt, benämnd »ljuva Carl Gustaf»,
skogsförvaltaren och vildmannen Tägtström samt godsägaren
Calle Stiernswärd, vilken sistnämnde för övrigt
ledsamt nog lämnat jakten, då minsprängningen ägde
rum. Men han kunde lika gärna ha varit med.

Vädret var under jaktdagarna som vårväder ofta
är, icke förstklassigt ur jaktsynpunkt. Storm, regn,
tjocka och en och annan solglimt, som man sög på
som på en karamell. Jaktlyckan var växlande, som
den oftast är, men i det stora hela normal. Lyckligt
nog för det vilda bestod jaktsällskapet av män som
icke ro ut för att fylla sina jaktjournaler i likhet med

vår närmaste granne söderut på Långviksskär, förre
amerikanske ministern Thomas, vilken tycks leva där
uteslutande för att göra skott, trots sin ålder och den
förnuftigare blick på tingen, som brukar följa med
åldern.
Bruno Liljefors
En morgon var d:r Wulff med sina roddkarlar på
hemväg från jakten. Det var tjocka och allt tog
gigantiskare former än vad verkligheten kan bjuda på.
Wulff har alltid ögonen med sig. Plötsligt upptäckte
han något som såg ut som en båt med fyra man i.
Han gav roddarna order att ro ditåt. I tjockan såg
han icke tydligt vad det var, men som
vetenskapsman ville han icke lämna något outforskat. Roddarna
längtade hem till frukosten och det varma kaffet och
voro inte vidare livade för avvikelser ur kursen, men
Wulffs energi hade effekt.
Professor Einar Lönnberg
Det som i tjockan sett ut som en farkost med
några man i, befanns vid närmare okularbesiktning
vara just Bulleröminan. Båtbesättningen var de i
misten förstorade tändrören, som hornlikt stodo ut
från minans överdel.

Minan låg på grund och rullade i dyningen i
farlig närhet till klipporna. Det hela såg ruggigt ut.
Hon låg där som ett hemskt och hotande sjöodjur
och för var sjö närmade sig tändrören en klippvägg.
Det blev klokast att ro därifrån.
Skansens intendent Alarik Behm
Vid den gemensamma frukosten hölls krigsråd.
Baron Cederström ansåg det vara förenligt med
ortens och landets intressen att så fort som möjligt
oskadliggöra minan genom beskjutning med
mauserstudsare.

Jag upplyste om minförhållandena i Grisslehamn
med omnejd, där allmänheten varnats att beskjuta
minor från mindre än tusen meters avstånd. Men

Cederström och Wulff ansågo detta som onödigt
fjäsk.
Baron Carl Cederström i sälskinnsdräkt

— Om man lägger sig i skydd av en bergknalle
på ett par tre hundra meters håll, skjuter och sedan
lutar sig ned, så vore det väl etc. etc., om man inte
skulle klara sig!

Alltnog! Båtar bemannades och vi rodde till
skäret, där minan låg och guppade.


Hon hade under mellantiden av sjön förts in i
gattet mellan två närliggande bergknallar. Cederström
och Wulff voro beväpnade till tänderna. Ett
förslag att på jägarmaner smyga sig på minan
avstyrdes lyckligtvis av några kloka element i sällskapet.

Liljefors, Behm och jag som representerade
försiktigheten, fattade posto bakom ett berg, som låg
så pass långt borta, att åtminstone inga avsevärt stora
klippstycken skulle kunna nå oss.

Calle Cederström och Wulff började skjuta. Nu
följde några spännande minuter. Vi väntade en Mont
Peléeexplosion eller åtminstone ett Messinabrak. Men
minan höll sig lugn.

När Calle skjutit bort all sin ammunition och
Wulff dammat på med gamla remingtonpatroner ur
en karbin, med vilken han tänkte lyckliggöra någon
eskimå — han är på väg till Grönland nu — insågo
de att minan icke var av den lättsköttaste sorten.
Sällskapet tågade ned till minan och intendenten Behm
fotograferade henne på två meters avstånd. Det
befanns att 15 skott träffat. Till och med ett tändrör
hade genomskjutits.

Antag emellertid att minan exploderat! Store
Gud!

Avståndet till densamma från skyttarna befanns
sedermera vara mindre än 70 steg. I tjockan är lätt
att göra misstag även vid avståndsberäkningar. Vi
hade trott det vara åtminstone 200 meter till den
fula tingesten. Men antag att den kreverat!

Av Calle Cederström hade icke blivit kvar så
mycket som en kravattnål och av Wulff bara ett
oroligt minne.

Änglavård!

Vad var att göra annat än att ro hem och äta
middag och smida ytterligare ränker för minans
förintelse. Löjtnant Krokstedt ansåg det vara klokast
att sätta sig i förbindelse med flottans
minförstörelsebogserbåt — och bud sändes till Sandhamn, där
vederbörande eftertelefonerades.
När minan sprängdes.
Så vart afton den första dagen.

Dagen därpå skedde det.

Minfördärvaren kom ut och dess unge officer som
begrep sig på saken, tog sina mått och steg. En
stång bomullskrut placerades på minan sedan den
dragits i land, och antändes med elektricitet. Vi, de
försiktiga, hörde smällen på lagom avstånd. Men det
blev en dålig smäll. Effekten vara bara att en del
av det yttre omhöljet förstördes.


Andra anstalter måste tagas. Minan skruvades
sönder så att sprängladdningsbehållaren blottades och
på den lades nästa stång bomullskrut. Om icke minan
på något sätt redan var desarmerad, borde väl nu
själva stjärnsmällen komma.

Vi, de försiktiga, höllo oss kvar på själva
Bullerön, närmare en kilometer från minan.
Löjtnanten-förstöraren hade lovat ge oss tecken medelst
viftningar, när allt var färdigt. Det dröjde och sedan vi
kvarlämnat en utpost på bergskrönet gingo vi ned för
att avvakta signalen i en av Liljefors' stugor.

Calle Cederström som just höll på att avsluta
läsningen av en spännande bok gick och lade sig i
en annan några minuters väg därifrån belägen byggnad.

Plötsligt kom ett bud störtande:

— Nu smäller det snart!

Vi rusade upp. Alla voro för intresserade för att
någon skulle vilja riskera att gå miste om skådespelet
genom att springa till Calle Cederström och varsko
honom. Vi beklagade honom av allt vårt hjärta under
det vi avvaktade smällen.

Obs.! Det är i denna punkt av berättelsen
intervjuaren missuppfattat baron Cederström. Denne
åsåg nämligen icke alls explosionen. Om
intervjuarens uppgifter bero på hans egen eller
baronens fantasi, har ej kunnat utrönas. I varje fall är
det bevisat att baron Cederström vid tillfället befann
sig i sin säng läsande en bok.

Men vi som verkligen åskådade minans
tillintetgörelse, fingo ett minne för livet. Att med ord eller
bokstäver framställa detonationen torde med 
åtminstone hittills till buds stående litterära medel vara
omöjligt.
Cederström gör en ny slags luftfärd.
Fastän vi befunno oss på närmare en kilometers
avstånd från minan måste vi på grund av lufttrycket
ta ett par steg tillbaka. Delar av minan föllo ned i
vår omedelbara närhet. I några stugor som lågo
åtminstone 50 meter bakom oss och åtskilliga meter
under vår observationspunkts nivå, sprängdes 7
fönsterrutor.

Ett moln av jättelika dimensioner höjde sig på
platsen, där minan legat, och fördes av vinden ut
över havet.

Vi hade utsikt åt det hus, där baron Cederström
befann sig. Om några sekunder kom han ut på 

trappan, skakade på huvudet, knöt näven i vanmäktigt
raseri över sitt malplacerade intresse för sin bok och
gick in igen.
Författaren
Han berättade sedan att han av lufttrycket, trots
det att han befann sig inomhus, slungats ur sängen.
Väggen hade böjt sig inåt ungefär 45 cm, ur sitt
vertikala läge och han måste börja om boken från början
igen för att hitta tråden.

Vi rodde omedelbart till platsen för explosionen.

Det berg, där minan varit uppdragen, fanns ej
mera. Havet var på cirka två kvadratkilometers yta
betäckt med död torsk. Då vi ansågo oss tillräckligt
länge ha betraktat förödelsens styggelse gingo vi

längre upp på ön för att se om skogen tagit någon
skada. Egendomligt nog befann den sig i samma
skick som förut. Det huvudsakliga av
explosionskraften hade tydligen riktat sig snett utåt havet. Men
i en buske fann baron Cederström en död hare, ännu
alldeles varm.

Det visade sig att dödsorsaken varit kvävning.
Hjärtat satt nämligen i halsgropen på djuret, som
var en gammal hona.

En massa spillning visade dessutom mer än
tydligt att hon blivit skrämd.

Detta är den sanningsenliga berättelsen om
Bulleröminan.


FÖR ANKAR UNDER ENSKÄR.

Redan hade vi Hundskäret låringsvis om babord,
då nordosten kom som ett skott med en bank av
tjocka som växte bakom oss och skickade några
regnstänk för att visa vad han hade i sinnet. Det började
skymma och med skymningen tog blåsten i. Ännu
hade det icke hunnit bli sjö, men det skulle med all
säkerhet bli och att hinna till Ängskär med dess
skyddande och gemytliga fiskarstuga var omöjligt innan
misten hunnit oss. Därför var det klokast att kasta
kroken under Enskäret eller ännu bättre under
Rödlöga storskär.

Svartlögaskärgården stod kolmörk emot
solnedgångens svaga ljusning och det började bryta på
dess ytterkobbar.

Nå, vi hunno aldrig så långt som under Rödlöga
storskär, ty då vi lovade upp under Enskäret läto vi
gå ankaret, emedan regnbyn redan var över oss och
smattrade mot däcket som hagel, under det
landsilhuetten allt mer och mer drunknade i tjocka. Här
lågo vi åtminstone säkra för nordosten — nätt och
jämnt — och efter någon överläggning beslöto vi att
sätta motorn på jollen och bogsera kuttern försiktigt
in under Västerön, där vi hade lä för alla vindar.

Sagt och gjort.

Därinne alldeles under land gick kroken för andra
gången. Och där låg också gubben Blomkvist med
sin sump, en vördnadsvärd relik, grå som berget,
skamfilad, ryggbruten och underbar att skåda. Vi
hade så när rammat Blomkvists eka, även den en
farkost som möjligen en gång sett bättre dagar. Vi
måste göra en tvär vändning med jollen, kuttern
fortsatte och tre man måste ta i av alla krafter för att
bära av mot sumpens reling. En dov morrning
hördes från kajutan: — Va i helskota nu då?!!

—	Jaså, är det Blomkvist? Ja, va fanken, när han
inte har lanterna! Då får han skylla sej själv. Det
var nära att vi hade gjort kaffeved av den här
likkistan. Men vill Blomkvist komma ombord till oss och
ta en smörgås om en stund, när gasten har dukat, så
är han välkommen. Under tiden kanske vi kan få
hälsa på Blomkvist, va?

—	Va ä ni för ena lurendrejare — ge mej si, ä
dä inte Bernhard å Engström å Kalle — va i helskota,
d'ä ju kända folket! Kom an bara! Dä finns inga
baroner ombord å inga präster i bramsalningen. Inte
för ja ha fina varor å bjuda på, men en silvergrogg
kan ja alltid slänga fram.

—	Silvergrogg — vad är det för soppa?
frågade jag.

—	Håll i mej! Å Engström som ändå har varit
ute bland folk! Jo, silvergrogg, dä ska ja säja honom
ä mat för en sjuk, dä hjälper både mot förkylning
å skoskav, dä ä brännvin å sockerdricka, å nu fick
han en lärdom för livet, dä sanning dä! Kom 
ombord bara! Ja ska si te å få eld på lampan. Ja höll
just på å somna när ja hörde motorn alldeles inpå
mej. Fast ja sover förstås aldri mä mer än ett öga i
sänder. Kom nu bara!

Det stod inte länge på förrän vi voro bänkade
hos gubben Blomkvist. Silvergrogg var verkligen gott,
men kanske vädret gjorde sitt till.

—	Dä här ska ja säja Engström, dä har ja bjudit
både fröknar å manseller på å di har smackat efter
mer. Ä dä inte rakt som ett under att
brännvinssmaken försvinner, men styrkan finns kvar. Dä var
välan på dä här sättet di skojade, när di gjorde
undret i Kana — dä har ni väl läst om i bibliskan?
Jaha, undret i Kana, dä skulle passa nu i
förbudstider, för nu förvandlar di väl snart vin te vatten,
tokstollarna, ja kan inte bättre säja om överheten.
Har ni nät med?

—	Nej, vi har dom på Ängskär — vi trodde att
vi skulle hinna lägga där i kväll innan nordosten
kom. Har Blomkvist lagt?

—	Femton nät har ja ute. I går fick ja elva
abborrar å tre sikar, feta som fläsk å stora. För
rexten tänker ja ligga här utåt krokarna ända te 28
oktober. Simon Judas — dä där gamla märket när
sikfisket ska börja på allvar — då ska Johan
Söderberg å ja fiska sik längre söderpå.

—	Vid Ängskär då? frågade Bernhard.

—	Nej! svarade Blomkvist korthugget och jag
observerade att han gav Bernhard en misstänksam
blick under sin gråa lugg.

—	Varför inte Ängskär? Där är ju hamnen
utmärkt och fisket brukar slå bra till.

—	Fiskar inte vid Ängskär! Vill herrarna ha en
sik te grävning, så ä inte ja småsnål, ettersom ja
blir bjuden på kalas. Två rammar kan få följa med
för samma betalning. Dom kan ju gasten laga i
ordning nu mä samma.

—	Tack ska han ha, Blomkvist, men va i hela
världen har han emot Ängskär? Det är den vackraste
ön i hela skärgården. Stugan är bra och spisen är
bra och fållbänkarna är bra. Hare finns där och
morkullorna flyger där som mygg. Och gott om fågel
finns där också. Det är gott med lite kött ibland
som ombyte.

—	Gasten kan väl laga i ordning rommen, sade
Blomkvist med rynkade ögonbryn. I annat fall kan
ja — — —

—	Sist vi var vid Ängskär, fick vi 28 abborrar
och 10 sikar på 12 nät, fortsatte Bernhard
obarmhärtigt i det han stötte mig i sidan. Och jag
begriper verkligen inte, varför inte Blomkvist kan ha
samma tur som vi, särskilt som han har flera nät
än vi — — —

—	Håll käften med sitt Ängskär! röt Blomkvist.
Va faen skrattar han åt? Ängskära mej hit å
Ängskära mej dit! Ja fiskar inte där, har ja sagt, för
dä ä en förbannad ö, dä ä va det ä!

—	Nehej, Blomkvist, säj inte det! Ängskär — — —

—	Dä finns välan för alla kölhalade bondkaniner
andra öar i skärgården å tala om! skrek Blomkvist
vit i ansiktet och knöt sin fräkniga styrbordsnäve
under näsan på Bernhard.

—	Siså, lugna sej nu, Blomkvist! sade Kalle.
För resten kommer gasten nu. Jag hör årorna.

Jaha, det var mycket riktigt gasten med jollen.
Mumlande för sig själv hämtade Blomkvist ur skåpet
en tallrik med siken och de två rommarna, tog på
sig rocken och beredde sig att följa oss i sin eka.

Regnet hade slutat, vinden hade bedarrat, men
tjockan stod tät och hög och i det fantastiska skenet
från vår lykta rörde vi oss som spökgestalter tills
vi kommit i båt.

—	Tycker inte Blomkvist att vi ser ut som spöken
så här i tjockan? frågade Bernhard. Blomkvist
svarade icke ett ord.

—	Och Blomkvist själv ser ut som om han skulle
gå igen, där han står i båten och vrickar. Det ser
riktigt hemskt ut. Tror Blomkvist på spöken?

—	Nej, hör du Bernhard, skoja inte med
Blomkvist! viskade Kalle. Då får vi inga historier till livs
efteråt.

—	Inte för jag tror på spöken, envisades
Bernhard. Och det ska inte heller Blomkvist göra. För
det finns inga. Fast nog ser det konstigt ut ibland.
Jag minns en gång på Ängskär, fortfor han
hänsynslöst. Det var en kväll sent i oktober och — — —

—	Nej, låt Blomkvist vara i fred! Han är arg nu,
det hörs på vrickningen. Det smäller ju som skott för
var vridning och han hör för resten inte vad du
säger, för han vill tydligen inte höra. Vad är det för
historia med Ängskär, efter Blomkvist inte tål höra
namnet?

—	Det skall du få veta sedan! Nå, vi lämnar
honom väl i fred då!

Vi sutto redan kring det festligt dukade bordet,
då Blomkvist mörk som ett åskmoln äntrade nedför
trappan. Men på byrån blänkte den mässingsbandade
brännvinskaggen, pilsnern stod färdig med förföriska
glansdagrar och röda etiketter och ur skansen luktade
biffstek med lök. Sådant kommer det hårdaste sinne
att tina. Vecken i Blomkvists panna slätades ut. Han
spottade ut sin blott halvtuggade tvåtums
palttobaksbuss i mössan, som han stoppade i fickan, knäppte
händerna och inspekterade konservlådorna med
andaktsfulla blickar.

—	Ja, ja åt förstås, innan ja kojade, men sån här
skaffning får en inte te vardas. Kött har ja inte tärt
sen i söndas fjortondar sen, då ja var när honom,
Mattsons Elias, på Svartlöga. Han hade legat ute på
Stengrynnorna å skjutit en hel säck fågel. Men han
hade inte så mycke som en sup, förstås, så kalas va
dä ju inte. Å drickat va som ett slag för örat — — —
Men den där kaggen på birån, den ä välan som
änkans oljokruka, dä minns ja sen i somras. Så nu
när ni har fått lärdomen, så kommer ni väl å tulla
honom ideligen å göra silvergroggar. Men på tal om
kaggar, har ni hört paschasen om bondbassarna som
skulle hämta kaggen åt patron på Skenäs? Nä, ja
kan tro dä!

Och medan vi åto, berättade Blomkvist tuggande,
rapande och smackande samt ju längre måltiden
fortskred alltmera skinande följande historia på vars
sanningsenlighet han satte sin själ i pant. Han hade
känt både patron på Skenäs och bönderna och just
samma dag det hände hade han kommit inseglande
med strömmingstrummorna till Norrtälje. Så han hade
historien färsk, fast det nu var många år sedan.

—	Jo, se dä va så att patron på Skenäs stog på

landsvägen utanför grindarna å då kommer Gustav
Andersons dräng i Nergården å statarn på Näskulla
åkandes förbi. »Stanna ni, gott folk, får ja tala ve er,»
sa patron. Jaa di stannade, förstås. »I ska te stan
kan ja förstå,» sa han. Jaa, dä skulle di, förstås.
»Tänk, skulle I villa göra mej en stor tjänst,» sa han,
»å hämta en kagge åt mej, som ska va kommen mä
Stockholmsbåten i går,» sa han. »Ä han stor,» frågte
di. »Nää, d'ä en vanli kagge,» sa han. »Jaa, dä ska
vi göra, patron,» sa di. »Tack så mycke,» sa han, å
så åkte di, förstås. Jaa, di hämtade kaggen, förstås,
å ett par supar hade di välan fått i stan, kan ja förstå,
så dä började smaka ätter mer, å di började å vrida å
vända å tumma på kaggen för å komma åt lite å dä
som va i 'en, förstås. Nää dä geck inte å borr hade
di inte, annars kunde di välan ha slagit undan ett band
en bit å borrat under å sugit mä halmstrå. Men när
di kom halvvägs hem å skulle rasta ett slag ve
smedjan, så kom di å tänka på att smen, han skulle välan
ha mojänger, han, å så sa di: »Hör du sme,» sa di,
»kom ut å slå unnan ett å bandena på den här
kaggen,» sa di. Jaa, dä gjorde smen, förstås, för han
va full i faen han mä å inte hade han någe emot en
sup han heller, förstås. »Nu ska du ta ditt finesta
borr,» sa di, »å borra hål unner bannet,» sa di, »så
ska du få dej en dragnagel, du mä,» sa di. »Inte faen
behöver en borr te dä,» sa smen. »Här finns likare
ordningar å mackapärer,» sa han, å så gick han in i
smedjan å hämtade en röglödgader jämten å stack
igenom träet. Men bondbassarna hade trott fel, för
dä va inte brännvin i kaggen, utan krut. Å smedja
å hästarna å vagnen å smen å bönderna rök åt 
helskota, försfas. Å sen gick folk å plockade kalla
bondbitar ur träna i minst fjorton dar. Ha ha ha! Va dä
inte bra?

Detta var gubben Blomkvists favorithistoria och
med den började han alltid. Då jag icke relaterar de
andra, tror jag mig göra åtminstone den pryde
läsaren en tjänst. I skärgården lär man sig att icke skräda
ord och Blomkvist var mycket noga med att nämna
var sak med dess rätta namn, även om det icke är
intaget i den nusvenska ordlistan och är obrukbart
i en salong.

Och kaffet kom in och groggen, och Blomkvist
bolmade och rökte medan historierna blevo alltmera
vågade. Men när hundvaktens timme slog, reste han
sig och tog godnatt, ty han var som ett urverk. —

Då vi gått till kojs, frågade jag Bernhard, vad
Blomkvist hade emot Ängskär.

— Jo, det är också en historia! En gång för
många år sen låg jag på Ängskär och fiskade med
Blomkvist. Var kväll brukade vi ströva omkring
någon timme och gå och titta i stränderna efter
strandvrak för köksspisen. Och en kväll efter en
tredygnsstorm hittade vi ett lik som låg och guppade
bland tångruskorna på ostsidan. Det hade legat rätt
länge i sjön, det var tydligt, ty det luktade
förfärligt, och stormen hade drivit det så där långt in
emellan kobbarna. Det var säkert en finne, för han
hade finntröja och finnpjäxor, och pjäxorna sågo
alldeles nya ut. Vi kunde inte göra något åt liket, ville
inte ta i det, utan stod och såg på det en stund — så
gick vi hem. Men när vi ätit och gått till kojs, kunde
jag inte somna. Jag låg bara och tänkte på det där
liket. Men rätt som det var såg jag i skumrasket,
hur Blomkvist reste sig upp försiktigt på ena
armbågen och stirrade över mot min koj. jag låtsade
som om jag sov och drog några ordentliga
timmerstockar. Så klev han tyst ur sängen, drog på sig
strumpor och byxor, tog skorna i handen för att
inte väcka mig, och gick ut. Jag tog på mig segelskor
för att kunna gå tyst, hoppade i byxorna och smög
mig ut efter honom. Jag var verkligen nyfiken på.
vad för hemligheter han sysslade med. Nå,
Blomkvist gick rätt över ön och ned till platsen, där vi
funnit liket. Jag ställde mig bakom en buske och såg
hur han tog av sig byxor och skor och klev ut i
vattnet, släpade liket till stranden och drog av det
pjäxorna. Jag hade sett nog och sprang hem. När
Blomkvist om en stund infann sig, sov jag den rättfärdiges
sömn — naturligtvis. Jag såg hur han sakta sköt
pjäxorna längst in under sin fållbänk.

Efter ett par dagar fick vi främmande, några
prissar från Stockholm som kom ut med en kutter
för att hälsa på mig. Jag berättade händelsen med
liket och pjäxorna en gång, då Blomkvist var på
sjön.

Här var något att göra något av. Och
tillsammans spann vi ihop en komplott mot Blomkvist, som
är mycket vidskeplig som de flesta skärgårdsbor. En
kväll då Blomkvist kom in i stugan, satt en av
prissarna med pjäxorna i hand.

»Det var ett par bra pjäxor, Blomkvist har,» sade
han. »Det är riktiga finnpjäxor. Var får man såna?»

»Å, var som helst,» svarade Blomkvist litet
osäkert. »I Stockholm, för exempel. Men dom här har
ja köpt å skepparn på en Ålandsskuta. De var för
små åt honom, se — —»

»Men de måste smörjas, Blomkvist!» fortfor
intervjuaren. »De har varit våta och borde smörjas just
nu, mens det är litet fukt kvar i dom».

»Ja, båtjäveln läcker,» sade Blomkvist. »Å
smörjan står inte emot, när en står i vatten nåra timmar.
Men ja ska te å smörja dom i måron.»

Varpå Blomkvist tog sina pjäxor och åter
makade dem längst in under sängen.

Men medan han var ute och högg ved för
kvällsmaten, gjorde vi fast två långa fina svarta trådar i
pjäxorna och ledde trådarna genom förstugan in i
lillkammarn, där en av sällskapet logerade. Det gick
fint. Vi lade helt enkelt trådarna på golvet utmed
väggen och över ett av den rankiga dörrens
gångjärn. I det svaga skenet från ett stearinljus var det
omöjligt att upptäcka anordningen lika litet som man
kunde trassla in sig i trådarna. Vi åto och gingo till
sängs, släckte ljuset och småpratade medan vi rökte
slut i våra nattpipor.

»Jaha,» sade jag, »det har jag glömt berätta för
er — vi hittade ett lik häromdan, Blomkvist och jag.
Jag måste erkänna att jag har haft svårt att sova om
nätterna sen. Inte för jag tror på spöken och sådant,
men ibland hör jag saker härinne. Det är precis som
om det där liket skulle gå och släpa och söka nånting.
Och så tycker jag att det suckar så otäckt bortåt
Blomkvist till. Men det är väl bara inbillning. Har
Blomkvist hört nånting?»

»Naij — — —»

»Åja, det är väl ingenting heller. Godnatt med
er, pojkar! Godnatt, Blomkvist, sov gott!»

Om en kort stund var vedsågningen i full gång.
Vi hade kommit överens om att icke börja förrän
minst en timme efter godnattagandet. Tiden släpade
sig fram. Blomkvist, som eljest mycket snart brukade
falla in i kören, var denna natt tyst, men sängen
knarrade då han vände sig gång på gång.

Det var i juli och natten var ljus, i varje
fall så ljus att man med litet ansträngning kunde
urskilja de särskilda föremålen i rummet. Nattbrisen
kom vårdträdet, rönnen, att sakta gnissla mot rutan.

Plötsligt skrapade det till under Blomkvists
fållbänk. Han satte sig blixtsnabbt upp. Så blev det tyst
en lång stund. Blomkvist lade sig åter ned.

Men då hände det!

Den drunknades pjäxor började sakta och
släpande marschera ut på golvet, ett — två, ett — två,
på väg mot dörren.

Blomkvist stod upprätt i sängen och med vitt
uppspärrade ögon följde han pjäxornas vandring. Vad
var naturligare än att liket hämtade sin tillhörighet?

Ännu hade pjäxorna icke hunnit längre än mitt
på golvet. Då lutar sig Blomkvist över
fållbänksgaveln, griper byxor och rock, vrålar: »Å Herre
Jösus!!!!» och springer på dörren.

Vi hörde honom skramla med kätting nere vid
stenbryggan, gå i ekan och ro ut med hastiga årtag.
Så försvann han bakom alarna och efter en kort stund
syntes hans fisksump slöra ut genom gattet i väster.
Vi sågo icke Blomkvist mer den sommarn och till
Ängskär kom han aldrig sedan. Ängskär är tabu
för honom.

Ja, där har du historien och nu bör du förstå
varför Blomkvist inte blir glad då någon påminner
honom om skärgårdens vackraste ö.

Men nu ska vi sova. Vaknar jag och tjockan
har lättat, purrar jag er, så seglar vi. Vi -kan ju ta
en förmiddagslur i Ängskärsstugan i stället.
Godnatt!

Var sover man bättre än i sin koj ombord?
Dörrarna stå öppna och sommarnattens friska svalka fyller
salongen med hälsa och ljuvlig trötthet. Ett fall slår
sakta mot masten. Det susar litet i vanterna.
Skylightet ljusnar efter hand. Små vågor klucka mot
båtsidorna. Och jag undrar vad det är för en fågel, som
kvittrar svagt som i drömmen var natt jag kastat
ankar under land.


ROSLAGSSTÄMNING.

Det var en bedårande sommarkväll hemma på
min gård. Sydvästen strök ljum och god över ängden.
Havet låg blankt. Min pojke lekte under kastanjerna,
vilkas blommor brunno som heliga ljus i sitt gröna
dunkel. Själv satt jag på förstutrappan och funderade
över livets mening, som borde ligga något tydligare för
oss. Men åt det är ingenting att göra. Jag har
undersökt nästan alla tillgängliga filosofemer och
funnit dem sluta med frågor utan hopp om svar. Jag
har vandrat i Stoas pelargångar och älskat Epikur.
Men endast i förbigående. Och nu — denna vackra
sommarkväll med sin doft av jord och träd och sol
— plågade mitt sökande mig icke. Jag lät tankarna
gå, lät dem glida och var nästan likgiltig var de ville
hamna.

Då smällde grinden och tunga steg närmade sig.
Pråmskeppar Karlsson skred upp genom allén.

Jag förstod vad han ville, ty han bar en
fiskkasse med strömming i. Han längtade efter
kaffekask. Jag slutade ögonblickligen med mina
undersökningar om livets mening och hajade till. Ty det
fanns inte en droppe sprit i mitt hus, och jag fasade
för Karlssons desillusion.

Jag bemötte hans outtalade fråga med ett dystert
beklagande av faktum.

—	Jag har bara vischyvatten, sade jag. Och jag
sitter inte inne med tillräckliga kunskaper för att
förvandla vatten till vin, som man gjorde en gång för
länge sedan.

—	Engström menar undret i Kana. Dä skulle
just passa nu i förbudstiderna. För nu förvandlar
dom mest vin te vatten. Men en val strömming får
han ändå. Ja ä inte den som snålar mä fisk, å
skänker gör ja å mitt goa hjärta. Havet ä fullt mä
strömming. D'ä bara te lägga ut å dra opp. Inte
kommer ja för spritens skull, tro inte dä, Engström.
Ånej! Ja kommer utå min gohet, si. Har han en
halv öl?

O du jäkel, tänkte jag. Men jag sade: — Öl
har jag inte, men pilsner.

—	D'ä lika bra, när en ä torr i halsen. Inte
för ja går å tigger dricka, men dä ä liksom en torr
fläck i halsen på mej änna sen födelsestunden, si!

Karlsson fick sin pilsner, och strömmingen gick
till köket.

—	Sköt om strömmingen, flicker! sade Karlsson,
å finns dä en pilsner te, så ta hit 'en mä samma!
Inte för ja tigger, Engström, men fisken blir dyrare
å dyrare å arbetaren är sin lön värd. Skål! Ja har
vart hos friderinnan mä strömming också — en halv
val! Inte fick ja så mycke som en sup för dä — men
hon hade väl inget hemma. Nog kunde hon väl ha
så lite som en liter hemma, ifall nån kommer mä fisk.
Men hon super ju inte själv, förstås. Läser han
tidningar, Engström? Di säjer i Östhammarstidningen,
att dä ska bli krig — blir dä dä? Inte blir dä krig!
Di säjer, att ryssen å tysken å engelsman vill ha
Svärjet. Men d'ä nog inte så lätt å ta, nänejmänsan.
Friderinnan sa, att dä skulle bli krig, men va faen
har hon för reda på dä? Å ingen sup fick ja! Inte
för dä gör nåt, men ändå! Pigerna skäller hon på
å ä jäklig mot karn. Vafför skäller hon på pigerna?
Jo dä ska ja säja Engström! Dä ä däfför att hon
inte har gjort ett kofen, sen hon själv var piga!

—	Inte har hon varit piga, sade jag.

—	Inte! Jasså, ja då duger hon jäklarime inte
någe te heller! Tack å ajöss, Engström!

Begåvad med två pilsners barlast skred Karlsson
ut genom allén. Kvällen skymde redan, och
aftonstjärnan tände sitt vackra bloss. Jag tände en cigarr
och ägnade mig åter åt mina lönlösa funderingar över
livets mening.


EN HUNDRAFEMÅRING.

I Ellen Keys sista bok, »Minnen av och om
Emil Key», läser jag med stort intresse
anteckningarna om kapten Måns Hultin, den gamle knekten,
kärngubben som ännu över 90 år gammal ensam om
somrarna seglade utåt skärgården och fiskade abborrar
i en båt, som han själv byggt. De äldre av mina
läsare minnas måhända hans bok »En gammal
knekts minnen», där han på ett medryckande
sätt skildrar sina upplevelser i tyska och norska
krigen. Och samma åldersklasser minnas säkerligen
hans son, Måns Månsson, den glade och kvicke
medicinaren — författaren.

Nåväl — i februari 1887 var jag gäst hos en
bror till Måns Månsson, då bosatt på Brudbadet
utanför Eksjö. I hans familj sysslade man mycket
med gamla tider och minnen och berättelser om de
kärnkarlar som i forna tider tyckas ha förekommit
mycket allmännare än nu, särskilt i dessa trakter.
Naturligtvis var den gamle knekten ofta på tapeten,
och han växte så småningom in i mitt medvetande
som en sagogestalt, fast han då icke varit död i
mera än fyra år. Hans livstid inföll nämligen 1789
-1883.

En dag läste vi i någon tidning att en gumma i
en socken ett par mil från Eksjö nyss fyllt 105 år.
Min älskvärde och mycket impulsive värd — han
kunde ibland vara som eld i en raketkista —
föreslog genast att vi skulle göra ett besök hos gumman
och inom några minuter sutto vi i en släde väl
ombonade till skydd mot den ganska intensiva
februarikylan.

Jag skall alltid minnas denna färd. Ju närmare
vi kommo vårt mål, fylldes min adertonåriga själ av
något, som liknade fruktan. I varje fall var det en
stark reaktion inför något, som påminte om dödens
majestät, fast föremålet för vårt besök levde, ehuru
på gränsen till dödsriket. Det var mycket snö och
talrika harspår korsade varandra. Den känsla av liv
dessa spår ingåvo mig, stärkte i ännu högre grad
min obestämda fruktan för mötet med den gamla.
Jag anförtrodde denna tanke åt farbror Max. Han
förstod den helt och hållet. Men hans starka sinne
för humor kunde ej förneka sig.

— Och ännu mera liv verkar det, om du
föreställer dig, att det icke är många harar, som gjort
alla dessa spår, utan en enda hare, men en
vansinnig!

Bortblåst var för ett ögonblick all tanke på
dödens majestät, ty min fantasi hade fullt upp med
att sätta sig in i en vansinnig hares sätt att
uppträda. I förstun till den lilla torpstuga, där
105-åringen låg och väntade på döden, kom
ångestkänslan tillbaka en sekund, men försvann, då jag
stigit över tröskeln och befann mig framför den
gamlas säng.

Där låg hon, liten och hoptorkad, men med
ett barns rosiga kinder, och ett uttryck av sublimt
lugn över dragen. Örngottet, lakanet, hennes ansikte
och de få hårtestarna bildade en harmoni i vitt,
ljusgult och skärt. En obeskrivlig renhet, jag skulle
vilja säga oskuld präglade det hela. Och när hon
med ett barns svaga röst frågade, vilka de besökande
voro och fått svar, tycktes hon söka i sitt minne en
stund, men tydligen utan resultat, ty hon skakade
på huvudet så smått och sade: — Nej, de
herrskaperna känner jag inte!

Då hade hon antagligen sökt sig tillbaka några
människoåldrar i erinringarnas kaleidoskopiska
vimmel.

— Se mormor går lite i barndom, sade den unga
hustrun i stugan. Hon hade en nyfödd planta vid
bröstet. Mormor säger vi, tillade hon leende, men
hon är mormors mormors mor till den här. Det
är litet krångligt att räkna ut, men det går om en
har tankarna i ordning. Annars är hon fullt redig i
huvudet och vill visst inte dö, neej då, fast hon borde
väl vara mätt på att leva. Hon hör och ser litet
illa, fast man väl kan göra sig förstådd, om man
talar ordentligt och tydligt. Och nu på sista tiden
har hon velat sitta uppe en stund var dag. Dom
säger att det skall vara början till slutet — gammalt
folk säger så. För några år sen fick hon en ny tand
— är inte det märkvärdigt. Och då blev hon pigg,
skall herrarna tro. Hon var fullt och fast övertygad
om, att hon skulle få börja om livet från början
igen.

Farbror Max satte sig på stolen vid gummans
huvudgärd och började tala. Han hade ett sätt att
få henne med sig, som nu, när jag på äldre dagar
minns det, helt enkelt var raffinerat. Och inom kort
voro de båda närmare 100 år tillbaka i tiden. Hon
var ju 10 år gammal, då »salig kungen» — det var
naturligtvis Gustav III — blev skjuten. Och hon
beskrev den uppståndelse som blev en följd härav.
Hon beskrev nöden och fattigdomen i denna trakt
vid tiden för finska kriget och hur hon sörjt, då
hennes man blev utskriven som soldat, fast han Gud
vare tack och lov slapp undan — hur det nu gick
till. Alla prästerna i hemsocknen kunde hon räkna
upp utom de fem, sex sista, och nu blev hon riktigt
i sitt ässe. Det blev ett stycke kulturhistoria, och
det är verkligen skada, att jag icke gjorde
anteckningar. Jag såg för mig en rad prelater, hyggliga
karlar och bovar om varandra. Skandalerna kom hon
naturligtvis bäst ihåg. Också erinrar jag mig någon
nog så fantastisk historia om Gustav IV Adolfs resa
med Skjöldebrand genom Småland på väg till
landsflyktens vedermödor. Bönderna hade haft funderingar
på att återinsätta honom i hans värdighet.

Men plötsligt tystnade gumman. Hon hade
somnat absolut omärkligt för oss. Den kanske alltför
långa repetitionskursen i fosterlandets och bygdens
historia hade tagit på hennes krafter, och hon
slocknade stilla och fridfullt som ett trött litet barn. Vi
reste oss och togo avsked efter en sista blick på
den gamla och medtagande ett vackert minne av
besöket, det vitskärgula borta i sänghörnet och
aprilsolens lek genom torpstugans gröna rutor.

Ett par månader senare var gumman död.


STORTÅNAGELN.

Skämttidningstekniken har sina obehagliga sidor
— åtminstone för teknikern. Och tecknaren. Och
skribenten.

Som nu exempelvis.

Påsken är i faggorna med ägg och fastlagsris
och andra agremanger, rituella rudimenter skulle jag
vilja kalla dem. Det hör till skämttidningsteknikens
goda ton att årligen vid påsktiden vitsa om ägg,
pussar i påsk, påskalamm, ris och allt detta
påskmaterial, som med åren på grund av yrkesskämtarnas
kända uppfinningsförmåga blir mer och mer
belamrande. Men i en hygglig tidning måste allt dylikt
dillande bli vad man trafiktekniskt kallar
skrymmande gods. Det är dumt och ovärdigt män. Till
och med kvinnor måste tröttna på dylikt fnoskigt
struntprat.

Kunna vi inte komma överens om att sluta med
detta. Jag vet inte, vad de andra skämtbladen heta,
men jag har låtit mig berättas, att det finns en hel
del sådana i Stockholm, det ena kvickare än det
andra. Humorn flödar och tecknarna överbjuda
varandra i djärva och karaktärsfulla stormlöpningar mot
naturen. Skulle inte vi, redaktörerna av dessa
underbart kvicka tidningar, kunna komma överens om att
åtminstone några år låta bli påskäggvitsarna och
därmed besläktade saker? Ty ämnet är utnyttjat och
smakar äckligt sedan många långa tider.

Emellertid kommer man av slöhet och
obehindrad vana att tänka på ägg vid påsktiden. Ingen
annan skämttidningsredaktör har ännu i något
påsknummer talat om äggsamlare och äggsamlingar. Alltså
bör jag verka ganska originell, då jag nu kommer
att kåsera om detta.

Som pojke samlade jag ägg. Icke påskägg, ty
det hade kanske varit väl ensidigt. Jag samlade alla
slags ägg, och jag tror att hönsägg var det enda
äggslag jag icke ägde. Kanske överdriver jag nu.
Jag är till och med övertygad om att jag överdriver.
Men min samling var i varje fall ganska betydande.

Redan tidigt började jag idka byteshandel och
det semitiska draget hos mig fick tillfälle att komma
till sin rätt. Jag blev min samtids största tillverkare
av nya ägg. Med hjälp av den 50-öres färglåda jag
en gång fick som julklapp målade jag äggen och
gav dem namn, dittills oanade inom oologien. För
ett ankägg, som jag målade grönt med röda prickar
och kallade efter den nu utdöda australiska fågeln
(vadare) Epitheton ornans, tillbytte jag mig
Håkan Sjögrens latinska lexikon. Jag höll mig mest
till utdöda arter. Jag gjorde ett annat ankägg till det
enda beviset på att Alca impennis för ett par
generationer sedan häckat på Blå Jungfrun, och för
ett tredje ankägg, anilinrött med gula strimlor,
förförvärvade jag mig en gammal ryttarpistol. Jag ägde
ett och ett halvt strutsägg. Med ytterlig omsorg
målade jag om det hela ägget till den mystiska
Moafågelns, för vilket jag fick Tegnérs samlade
skrifter och Lasse-Majas äventyr i praktband. Det
halva strutsägget målade jag diskret grått med
violetta fläckar och kallade dess upphov Pitecornis
impossibilis, ett namn som man måste gilla,
om man tar min dåvarande bildningsgrad i
betraktande.

Var dessa ägg nu befinna sig vet jag ej. Men
jag hoppas — på grund av det kärleksfulla nit jag
nedlade i deras bemålande — att de äro prydnader
i Europas bästa naturhistoriska museer. Arbetet bör
alltid komma till sin rätt och vetenskapen har genom
dessa mina inlägg gjort nya landvinningar. Forskaren
har fått nya nötter att knäcka.

Jag hade med all säkerhet kunnat gå långt på
min bana som äggmålare och samlare. Men en
händelse som nästan såg ut som en tanke, gjorde
att jag med ens upphörde med ägghistorien.

Jag blev nämligen imponerad.

Det händer stundom att man på sin väg genom
livet möter en människa, som har större egenskaper
än en själv i det fack, man ägnar sig åt. Man
ger sig helt enkelt. Man kapitulerar. Mitt fack var
samlarens. Jag samlade ju icke bara ägg. Jag
samlade mynt, tändsticksetiketter, växter, knölpåkar
och almanackor.

Men jag fann min överman, en specialist,
samlaren av guds nåde.

Det var inne i det mörkaste Småland, dit ännu
ingen stråle av det vi nu kalla kultursol trängt. På

en herrgård, 5 mil från närmaste järnvägsstation,
bodde en gammal kammarjunkare, ungkarl och
enstöring. Denne ädling hade av något skäl fattat
sympati för mig, den obetydlige gymnasisten. Han
hade skänkt mig hela serien av Carl XII: s nödmynt
och ett vackert exemplar av de holländska
bågskyttarna, en silverpeng, stor som en gammal
speciedaler. Han brukade säga, att det enda som
verkligen kunde fylla ut en människas liv var
samlandet av något. Det spelade ingen roll vad man
samlade och han såg tydligen i mig, trots min
ungdom, en själsfrände. Jag frågade vad han samlade.
Han svarade icke. Men hans blick blev vid min fråga
full av mystik. Jag visste att han samlade snusdosor.

Men hans samling av dessa var för liten och
obetydlig att fylla ut ett liv. Han måste alltså samla
något annat av djupare betydelse.

En dag blev jag av en händelse underkunnig
om hans passion. Man får icke skära alla över en
kam, ty människorna bestå av de underbaraste
motsättningar. Det som kväljer den ena njuter den andra
av och tvärtom. O, du underbara natur!

Jag bodde i ett vindsrum i herrgården. En natt
väcktes jag av ett buller från den närliggande
garderoben. Tydligen var det en råtta som bråkade med
något. Jag öppnade dörren och klev in. En jättesork
försvann bakom en hög madrasser. Jag såg mig
omkring i garderoben och frapperades av något
märkvärdigt. På två hyllor stodo buteljer i välordnade
rader. Det kunde icke vara kammarjunkarens
vinförråd, ty med kännedom om hans nobla vanor
förstod jag att hans viner måste förvaras liggande —
»på korken» som det heter bland fackmän. Dessa
flaskor stodo upprätt och trots sommarnattsdunklets
allt försonande och utplånande egenskaper märkte jag,
att flaskornas innehåll var av avsevärt egendomlig
konsistens.

Jag tog ned en flaska, gick fram till fönstret
och tog den i okularbesiktning.

Den innehöll tånaglar.

Förstår ni? Naglar från stor- och andra tår.

Jag tog ned en annan flaska. Den innehöll
fingernaglar.

En tredje och en fjärde innehöllo samma varor.
En femte och en sjätte likaså.

Jag trodde att jag drömde.

Jag tog ned nästa flaska. Den innehöll skägg.
Minst två dussin flaskor innehöllo skägg. Ett
tjugutal flaskor gömde hår i sitt innandöme och ett annat
tjugutal tjänade som behållare för saker, som jag
visserligen kände till, men vilkas värde dittills varit
mig främmande.

Jag gick och la mig igen. Jag hade fått en
knuff. En knuff för livet.

Farbror kammarjunkaren samlade naglar och hår.
Vad betydde mina frimärken, mynt, tändsticksetiketter
och almanackor? Emot uttryck av hans fysiska
individualitet. Ty personligheten är dock det största.

Jag var så pass gammal, att jag fattade detta.
Sexton års snö hade strött sitt silver i mitt hår och
jag tyckte mig genomskåda tillvarons gåta. Men —
det låg något av dimma över min förståelse av
kammarjunkaren och hans nagelsamling. Jag vågade vid
frukosten fråga honom om dessa saker. Jag berättade
nattens äventyr med råttan och buteljerna.

Han tycktes icke precis angenämt berörd.

— Albert, sade han, du har händelsevis och
genom något som jag vill kalla en obehaglig
tillfällighet kommit att få en inblick i mitt liv. Låt detta
vara hänt! Jag resignerar. Men jag vill för dig,
min unge vän, söka förklara vad jag menar med
min samling. Du har samlarens, den borne
kollektörens anlag och du måste trots din ungdom kunna
sätta dig in i den äldre samlarens synpunkter. Jag
samlar naglar — det är sant! Jag samlar hår och
skägg, det är också sant. Men märk väl! Dessa
naglar, detta hår och detta skägg äro mina egna!
Det är naturens överflöd, denna abondance, som tar
sig uttryck överallt. Vet du vad som menas med
en förnäm person? Nej eller jo — ty du har ju
ett ganska habilt ingenium. Personligheten är icke
bara din eller min själ och dess uttryck, min gosse,
utan personligheten är också din kropp! Din kropp!
Minns det! Denna kropp förnyas ideligen, ideligen!
Skulle den få sköta sig själv, skulle den bli för
stor och bli din själ övermäktig. Så säger Buffon,
den största filosof som jorden någonsin alstrat. Jag
skulle icke vågat själv uttrycka denna tanke, men
till och med Oscar den förste, hos vilken jag hade
äran tjänstgöra, var av samma mening. Så att detta
sätt att se sakerna måste vara riktigt. Naturen låter
hår och skägg och naglar växa. Vill man bevara sin
personlighet, sin individualitet, sitt människovärde
med ett ord, bör man tillvarataga allt det överflöd
som naturen slösar på oss i form av hår, skägg och
naglar. Och då man kvitterar det jordiska, bör man,
för att vara en hel människa, i graven medföra allt
detta överflöd och detta kan endast göras genom
att klippa och gömma hår och naglar. Förstår du
vad jag menar?

Fullt förstående och gripen av stundens allvar
svarade jag ja.

Jag fattade ögonblickligen, att min myntsamling
och allt annat liknande var humbug, och jag började
samla naglar. Jag hade emellertid icke hunnit samla
mer än två halvbuteljer, då jag fick idén att ägna mig
åt samlandet av idéer — vilka som bekant icke trivas
i halvbuteljer.

I annat fall borde jag nu under de tretti år, som
förflutit sedan mitt umgänge med den gamle ädlingen,
kunna ha hunnit samla ett avsevärt kubikmått naglar.

Många — särskilt kvinnor ur de högre
samhällsklasserna — torde tycka att denna fullkomligt
sannfärdiga berättelse är äcklig — dégouttant — men,
Förtjuserskor, Små Hjärtan, Små Svaga Käril, det
hela beror på hur stortånaglarna äro skötta. En
vacker kvinnas stortånagel är — det kan jag i
hemlighet berätta för kvinnorna — föremålet för en
medelålders mans blygaste och hetaste drömmar.

Och ändå finns det väl intet som en kvinna är så
rädd att visa som sin stortånagel! Ögon och näsa
och plomber visar hon ogenerat, men stortånageln!!!
Och dock är den ibland det vackraste som finns!
En liten rosenröd kartnagel med dess lilla vita
halvmåne!

Ja, naturen, och jag med, är underbar.


EN DRÖM.

Det var natt och jag låg och längtade efter
sömnen. Jag var uppsliten, borta, liten, och längtade
efter mamma. Ty livet hade kommit med spön och
handklovar och allt som hindrar flykt ut i
konstnärliga rymder. Kanske fanns det ingen särskild
anledning — åtminstone kan jag icke precisera någon —
men stundom står där till synes helt oförberett en
svart vägg framför en mans psyke, och han börjar
fundera över vadan och varthän.

Vädret var för resten ohyggligt. Jag låg i ett
kallt hotellrum. Regnet slog på rutorna med flata,
platta, slöa slag, som om det varit snö med i regnet
— vårsnö, visserligen bra för grödan, men jag är
ingen lantbrukare. Jag hade nyss slutat läsa en novell
av Cervantes, släckt det elektriska ljuset och föresatt
mig att somna under begrundan av författarens nästan
moderna stil och intelligenta naivitet.

Men snart lämnade jag Cervantes åt sitt värde,
och en dov ilska över sömnens ovillighet att komma
på min befallning inställde sig. Ilska är icke nyttig,
då man vill sova. Jag försökte rikta pupillerna inåt
näsroten och tänka på något adiaphoron — men
sömnen kom icke. Kanske var det regnet, som
irriterade, eller automobilerna som tjöto nere på gatan
eller den förvirring av röster, som tycktes stiga ur
djupet utanför fönstren, en storstadsnatts hemska och
vanvettiga, lönlösa, hektiska, osedliga buller. En eller
två människor snarkade i rummet bredvid, idiotiskt
och sunt — och en känsla av avund blev ett plus till
min nervositet. Jag blev med ens en liten pojke,
utkastad i världen, och jag längtade efter pappa och
mamma. Varför har jag fått bli vuxen, snart 50
år? Varför får jag icke som då jag var liten smyga
mig upp i någon av deras sängar och slå armarna
om deras halsar och viska under snyftningar: — Jag
är rädd, mamma — eller pappa!

Allt detta grep mig fruktansvärt. Jag är ensam
och ansvarig för allt som händer inom min rayon.
Jag har dock arbetat och givit min själ ut i små
växelpengar. Men barnet kommer våldsamt ut ur
mannens själ alldeles som om den kramades ut mellan
hårda fingrar. Jag låg och hörde på regnet som
välsignade jorden och kände tårarna stå som en
vattenklump i halsen och undrade, vad det var åt mig.

Men — tänkte jag — jag är ju karl, djävlar
anamma! Jag måste reda mig själv. Jag får icke
hänge mig åt dumma, sentimentala fantasier! I
morgon är dag igen och då skall jag arbeta, försöka
göra bra saker, försöka tänka ut något bra och
riktigt. Men först måste jag sova — djävlar anamma!

Godnatt och må väl, alla goda människor! Och
alla dåliga och onda med för resten! Ni få släpa
med i min stora sömniga välvilja. Nu måtte jag
väl få sova!!!

Mörkret tycktes bölja i rummet. Jag vindade
energiskt för att autosuggerera mig till sömn, men
kakelugnen stod som ett allvarligt, bibliskt nästan
komiskt reguljärt spöke och blickade ned på mig
med sin cyklopiska sotlucka. Regnet höll i, och mina
grannars lantliga, ur goda samveten framsnarkade
läten höllo mig fortfarande kvar i sinnevärlden. Jag
bad till möjligen befintliga makter, som ha med sömn
att göra: — Låt mig sova!

I samma ögonblick somnade jag för att i nästa
ögonblick vakna.

Jag reste mig i sängen. Var var jag? Var
är jag?

Mörkret i rummet hade fått en annan konsistens
än förut. Jag såg i mörkret klart som om det varit
dagsljus. Och bredvid min säng stod en liten varelse,
ett apdjur, men med mänskligare kropp och ansikte
än apornas. Öronen voro längre och spetsigare än
människornas. Kroppen var som ett två månader
gammalt barns och försedd med en kort svans.

Denna varelse stod vid sängen och krafsade på
mitt täcke och såg med ett oändligt kärleksfullt
uttryck i ögonen på mig.

Men samtidigt tyckte jag mig se kärleksfullheten
blandad med ett lika starkt uttryck av medlidande.

Jag blev icke rädd. Jag fann situationen helt
naturlig. Jag insåg med ens att denna varelse var
något av mitt eget kött och blod. Jag lyfte upp
Det — jag vill kalla apan Det — i sängen till
mig. Det slog armarna om min hals och sade: — Jag
har inte många minuter på mig, men jag måste
komma till dig, innan jag går.

Jag kände en obeskrivlig ömhet för Det och
frågade: — Vem är du?

I samma ögonblick tyckte jag mig se en hemsk,
men på samma gång ljuv likhet mellan Det och min
lille son.

En hemskt ljuv smärta snörde hårt om min själ.

—	Vem är du? Vem är du?

—	Jag är du själv, dina synder, dina brott, dina
välgärningar, det du vill, det du inte vill.

Medan vi höllo varandra fast omslingrade och
min själ led och ryste av hemskt ljuva kval, såg
jag närmare på Det och såg fortfarande en underbar
likhet med min son, men nu såg jag mera — en
likhet med mig själv och min släkt, en koncentration
av släkten genom seklerna.

Något av medeltida sagor om homunculi och
alrunor jagade genom min själ. Det var, som om
detta monstrum skulle vara begreppet av det lidande
som livet kan presentera, men samtidigt begreppet
av den ljuvhet, som uppstår, då tårarna äntligen bryta
fram, då en man står på bålet, då smärtan blir för
övermäktig!

Förstår du mig?

Det sade: — Nu måste jag lämna dig!

Jag kände som om min lille son skulle vilja
gå ifrån mig.

—	Gå inte! Gå inte! skrek jag. Men han gick
ned ur min famn och sade: — Jag kommer igen.
Men nu måste jag gå bort. Jag kan inte säga, när
jag kommer tillbaka.

Och Det lutade sin kind mot min kind, ett
barnhuvud med apöron och en liten kropp som ett 
ofullgånget fosters med apsvans och ett oändligt
medlidande och en oändlig smärta i sitt kloka
människoansikte.

Det blev en tomhet efter Det, en tomhet så stor
och vid, att jag måste vakna. Nedanför på gatan
grälade ett par människor. Regnet slog mot rutorna
och samma mörker som förut fyllde rummet. Och
jag tyckte mig ha sett denna underliga nattliga
besökande smyga ut genom dörren och försvinna, liten,
apliknande och hemskt, ljuvt saknad.

— — —

Jag har roat mig med att berätta denna dröm
för er. Jag drömmer ofta och mycket klart. Jag
skulle kunna teckna Det alldeles riktigt, men
drömmen gjorde verkligen ett så starkt intryck, att jag
i så fall skulle känna mig ha begått en synd.

Det är längesen jag berättade någon av mina
drömmar. Jag är icke säker på, att jag nu lyckats
beskriva den här så levande som jag skulle ha
önskat. Men denna lilla märkvärdiga figur, hälften
apa och hälften människa, har verkligen förföljt mig
nu i ett halvt år efter drömmen. Det låg något av
djävul över hans företeelse, men också något av en
olycklig djävul, som lika gärna kunde ha varit en
ängel — alltså något som kunde symbolisera
människornas längtan att bli bättre än de äro eller
åtminstone deras sorg över att icke vara bättre. Denna
lilla figur, som jag kände mig så besläktad med,
att han tycktes mig likna min lille pojke, blev för
mig symbolen för den ljuvt hemska smärtan av detta
att leva.

Eller hemskt ljuva smärtan att leva.

Nu under midsommardagarna önskar jag er inga
såna drömmar. Jag önskar er en härlighet av sol
och vällukter av blommor, gröna doftande lundar, ett
blått gnistrande hav med vita segel på, måsar som
blänka med vingarna, goda sjöar, som rensa däcken,
god vind, när vi ska hem, flygande vita moln, fisk
i näten, gott humör och god tro på att hedersprickarna
slutligen ska segra utan att behöva ta till
boxhandskarna.


Jerk-Matts
JERK-MATTS.

Mor Jerk-Matts kom pulsande i byvägens drivor.
Hon höll kjolen högt upplyftad med båda händerna
och de magra benen i sina grå ullstrumpor liknade
ett par störar. När jag mötte henne, stannade hon,
neg högtidligt och sade: — Jaha, nu har gubben
slutat!

—	Nej, vad säger mor Jerk-Matts! Han var ju
pigg och kry för ett par dar sen. Hur gick det till?

—	Ja, d'ä rakt obegripligt, men Herren har väl
sitt rådslag för sej själv oss människor otillfrågandes.
Dä var i går kväll. Han kom hem ifrån skogen
å fick sej en skvätt kaffe å så gick han ut te lagårn
för å ge hästarna å när han kom in igen, var han
rakt som yr å så sa han te mej:

»Du får hålla i mej!» sa han. Å ja grabba tag i
gubben å satte honom på en stol, å då så sa han:


»Sköt om hästarna! Jag gav dom gröpe — — —»
å så ramlade han baklänges å tog två långa andetag
å så var han död. — Jag gav dom gröpe — — —
dä va dä sista ord han sa, å så dog han. Var dä
inte underligt?

Mor Jerk-Matts torkade sig i ögonen med vanten,
drog av den och snöt sig i fingrarna.

—	Nu ska mor Jerk-Matts ta det så lugnt som
möjligt, sade jag. Det var väl hans tid, får vi tro,
och gammal var han och mycket har han släpat och
slitit. Tänk vad han har frusit och svultit i Ålands
hav på den tiden postgången fanns kvar. Men en
sådan auktionsutropare får vi aldrig mer i hela
Roslagen. Han satte fart i kommersen.

—	Ja, nog var han roli å trevli borta, men
hemma var dä si och så, dä har då ja stackare
fått veta å!

—	Såna är vi alla karar, tröstade jag.

—	Ja, nu har han fått frid — å ja mä! tillade
mor Jerk-Matts. Men utgifter blir dä ju i alla fall,
när nån ska i jorden, å föret a så svårt neråt socknen,
så dä blir inte lätt å få folk mä te kyrka. Å pojkarna
ä dä ingen reda mä. Di har supet å dansat hela
helgen så di går rakt å lullar å vet varken fram
eller bak, så en stackare har nog å stå i. Hade ja
inte pastor Lindgren i min nöd, så visste ja varken
ut eller in. För nu kan då inte gubben springa tokug
mä byssa efter pastorn längre. Ja, ajöss då!

Och mor Jerk-Matts lyfte på kjolen igen och
fortsatte i mina spår.

Det där med pastor Lindgren var en särskild
historia. Han var frikyrkopräst och hemsökte byn
ett par gånger i månaden samt hade sitt kvarter hos
Jerk-Matts, emedan gumman tillhörde fårahjorden,
fast hon icke precis fått nåden. Naturligtvis skulle
pastorn bo i kammarn och begåvas med fet och riklig
mat. Detta retade Jerk-Matts, som ännu icke fattat
religionens välsignelse.
Och i soffan sutto pastorn och gumman.
Pastorn var en ung, svartskäggig man med djupa
ögon och blek hy, i vilken de röda läpparna syntes
som ett knivhugg. Han var farlig för traktens unga
kvinnor och man viskade ett och annat om hans
oemotståndlighet på andra trakter.

En söndag hade pastorn kommit oväntad i
Jerk-Matts frånvaro. När denne på hemväg vek in på
sin gård, stodo färska slädspår fram till trappan och
till stallet. Han tittade försiktigt in genom
kammarfönstret. På bordet stod en festmåltid uppdukad, idel

julmat, sylta, korv och fläsk. Och i soffan sutto
pastorn och gumman. Pastorn höll ena armen om
gummans hals och tryckte henne till sitt bröst, medan
den andra handens fingrar omslöto en smörgås med
rikligt pålägg.

Aj faen! tänkte Jerk-Matts och svartsjukans
demon började härja i hans gamla hjärta. Han rusade
in, ryckte ned bössan från väggen och slängde upp
kammardörren.

—	Va i helskota, präst, sitter du å vänslas mä
käringen? Ut mä dej, annars skjuter ja! Utt!

Pastor Lindgren sprang upp och blev om möjligt
ännu blekare.

—	Kära hjärtanes, söte goe Matts, pastorn bara
välsignade mej! gnällde gumman.

—	Välsigna! Den där! Nä du, den välsignar
ingen! Men nu ska du ha dej ett hagelskott i
prästabuken, din skojare, å dä ska va som krydder
på korven å syltan, din gluper!

—	Jag har intet ont gjort, sade pastorn darrande.
Jag har nedkallat Guds välsignelse över en av hans
trogna och över Lars med för resten.

—	Å, dä va en faen te ljuga! Nä du, nu har
du ätet ditt sista mål, å dä va Jerk-Matts, som svor
på dä!

Och Jerk-Matts höjde långsamt bössan och tog
korn mitt på pastorn.

Sällan har en värdighet av det slag som anstår
en ordets tjänare, försvunnit ur sin innehavare så
hastigt som nu. Pastor Lindgren tog ett kalvhopp,
slog omkull bordet med dess håvor, dök under
bösspipan, smet ut i köket snabbt som en tanke, rusade
rakt på förstudörren, vars rackliga lås gav efter, och
försvann ner åt bygatan med hopp som en känguru.
Päls, mössa och galoscher hann han icke få med sig.

Men Jerk-Matts gick ut på förstubron och
avlossade sitt skott i luften »för att sätta ytterligare
skräck i den matfriaren», varefter han gick in och
höll ett strafftal för käringen, vilket jag varken kan
eller vill återge.

Jaså! Jerk-Matts hade gett sig i väg från käring,
jakt, fiske, åkerbruk, boskapsskötsel och
auktionsutroparkall! Hur många gånger hade jag icke trampat
jaktstigen med honom och seglat i hans sköteka ut
till de bästa vettplatserna norröver, fast han nu på
sista åren hade hållit sig hemma på grund av
reumatismen. Hans fingrar stodo krokiga som örnklor och
han stånkade och kved då han skulle röra sig i båt,
men när han väl tagit sig fram till rodret, satt han
där och klarade alla skivor. Men humöret höll han
dock uppe. Då jag en gång jagade sjöfågel med
en läkare och vi lånat Jerk-Matts eka, tittade vi in
till honom på hemvägen. Han ansattes för tillfället
så svårt av gikten, att han låg till sängs. Men på en
stol vid sängen stod en kaffekopp och hans gamla
blå brännvinsflaska.

Doktorn ordinerade avhållsamhet från sprit i
vältaliga ordalag och belyste med exempel ur sin praktik.
Jerk-Matts rynkade ögonbrynen.

— Skäll inte på brännvinet, doktor! Va skulle
vi skärgårdsbor ta oss te, om vi inte hade brännvinet.
Hade inte dä funnits, så vore ja inte den karl ja ä!
Å dä ä bra för bättre folk också. För exempel —
prostinnan Ekman, som var så olycklig för 
ryggmatisten, blev aldrig människa om mornarna, förrän hon
hade fått en kask. Hon fick inte lederna mjuka förr,
si! Å för rexten finns dä doktorer, som super också.
Å doktorer, som har ryggmatist fast di inte super,
å doktorer som både super å har ryggmatist — men
finns dä doktorer som varken super eller har
ryggmatist? Nä si dä kan han inte svara på! Å nej,
när en har seglat runt Hornet ett par gånger, då
lär en sej å doktorera själv. Dä har ja fått göra.
Aldri har ja kostat ett öre på ett resäft å aldri ja
gör heller. Nähej, kommer nån te mej å ä sjuk,
så skriver ja ut en kaffekask, å ja tar inte ett kofen
för ornasjonen. Hi, hi, hi! Men doktorerna ska väl
leva di mä fast dä ä si å så mä paschänterna ibland.
Hi, hi, hi.

Som de flesta kustbönder hade Jerk-Matts seglat
några år, innan han fick ärva sin gårdbit och slog
sig till ro. Men sjön lekte honom fortfarande i hågen
och han blev en av de djärvaste och skickligaste
isbåtsmän som någonsin fört post över till Åland.
Nu när isen kom i julas, kunde han gå timtals i
stranden och göra sig ärenden till sjöbodarna och
glo ut över havet genom en gammal
segelduksöverdragen, blåmålad skeppskikare, som han kommit över
på en auktion. Sökte man då upp honom, fick man
historier till livs om bragder, som han ansåg som
de naturligaste saker i världen, om smugglingar och
slagsmål, där han varit hjälten. Ty han hade varit
en stor slagskämpe i sina unga dagar och svår att
springa efter flickor. Han kunde icke läsa.

— Jag läser aldrig annat än när böckerna ä ludna

om armarna, sade han med tanke på sin ungdoms
kärleksäventyr.

—	Förr i världen satt kniven löst, å när jag var
ung å di kom te mej i slaktartiden, så var ja inte
så noga om ett köttschok, brukade han säga, då det
var tal om slagsmål. Eller: kom mä mej i skogen,
ni bondkaniner, ja har risat ner folk förr!

Och läsare tyckte han inte om. — Läsare, d'ä
folk som faen har givi handpenning på!

Det var inte utan att han var åtskilligt vidskeplig
i likhet med sjöfolk och skärgårdsbor i allmänhet.
Vi sutto en gång i början av april på Lejet med
vettar ute. Jerk-Matts' bössa var en gammal s. k.
svinrygg och han försäkrade att allt levande stöp
för hans skott. Två ejdrar fällde för hans vettar.
Jerk-Matts sköt, men ejdrarna flögo. Han sköt lugnt
ut sin båt, tog upp sina vettar och började utan ett
ord ro hemåt.

Jag ropade: — Varför ror Jerk-Matts hem?

Han svarade inte, utan rodde på.

—	Slå en ormgadd i kolven på bössan — det
hjälper! skrek jag.

—	Var faen ska en få tag i en orm just nu på
vintern? skrek han tillbaka. Men dagen därpå gick
han till båtsman Fånglina, som sades ha
svartkonstbok och stöpte över folk och var nära hundra år.
Sedan blev bössan bra.

Många så munviga och lämpliga auktionsutropare
ha väl icke funnits i Roslagen. En auktion fick aldrig
riktig fart, om icke Jerk-Matts förde ordet och skötte
klubban. För varje sak hade han en drastisk
anmärkning, tillräckligt burlesk eller ekivok för att falla 
publiken i smaken. Det är verkligen synd att det mesta
icke lämpar sig för tryck. Men åhörarna kiknade
av skratt. Gubbarna grinade, så man såg snuset
långt nere i halsen på dem, flickorna stötte
varandra i sidorna, pojkarna lade de nya uttrycken på
minnet och till och med de värdigaste mororna logo
belåtna. Jag kommer ihåg auktionen efter
pråmskeppar Sjögren. En järnsäng ropades ut och
Jerk-Matts framhöll dess fördelar och utmärkta egenskaper,
bland annat den att det aldrig kunde komma vägglöss
i den som i vanliga fållbänkar. Sängen såldes till
högre pris än vad den ursprungligen kostat, ty
auktionsdjävulen kan gripa folk lika väl som spelditon.
Skräddarn skulle hämta ut auktionsföremålen, men
dröjde inne i stugan.

— Dä va då en jäkla skräddare, va han sölar,
ropade Jerk-Matts. Ja si skräddare, d'ä ett släkte för
sej. Ja kommer ihåg när ja var ung, så skickade
vi en skräddare för å hämta midsommarsbrännvin
i Östhammar. Han fick en hel massa kuttingar mä
sej i båten å seglade, men han kom aldrig tebaka,
å dä ä nu 36 år sen — ingen har sett ett dyft
åv'en.

På marken bakom Jerk-Matts stod en pjäs som
han själv ropat in, ett nattkäril, som naturligtvis givit
anledning till många kvickheter vid utropandet.
Plötsligt upptäcka Jerk-Matts' spelande och
uppmärksamma ögon, hurusom fröken Sätterlund, klockarns
uppnosiga och högfärdiga dotter, nalkas
auktionsplatsen. Hon hade pincené och plymer i hattskrållan
och var snörd så att ögonen sutto i skallen på henne
som på en kräfta.

— Nä, si fröken Sätterlund, tänk att vi får så
fint auktionsfolk, ropade Jerk-Matts och makade fram
kärilet. Men inte ska så fina manseller stå — ånej,
var så god och sitt!

—	Varför ska jag sitta? Tack, det var alltför
artigt, men jag kan nog stå.

De kringstående makade sig undan.

—	Å jo, var så god å sitt!

Nu först upptäckte fröken Sätterlund kärilet. Ett
hart när outsläckligt skratt höjde sig mot
sommarhimlen.

Ja, den Jerk-Matts! Den Jerk-Matts!

Sådan var han, full av lantlig humor, satir och
tokstolleri. Och den som tyckte illavara blev
utskrattad. Så är vår sed i havsbandet.

Mitt sista minne av Jerk-Matts är så färskt som
från i julas. Det var kalas hos tullvaktmästare Kvist.
Ungdomen roade sig med litet dans och snickarns
pojke och andre styrman på Herkules höllo just på
att komma i luven på varandra, då Jerk-Matts
trädde in.

—	Jaså, då går ja väl hem å byter kläder, ifall
dä ska bli slagsmål.

Sådan var Jerk-Matts.

Men nu är han borta från allt släp och slit och
raljeri. Nu har han hissat på i en säkrare farkost
än hans gamla skötbåt. — Kast loss! sa Sjöberg,
då han dog.


INNEHÅLL.

Två omvändelser5

Skeppar Vesterbom24

Minfaran 39

När jag förlorade mina guldbågade glasögon 43

Brattska systemet och kärleken 47

Heidelberg51

Från ett skär 60

En dag i Grisslehamn 63

Båtsman Däfverts Stockholmsresa 67

Agust80

Jonases sotsäng 83

Aeropolitik 86
Bylund 92

En värmebölja över New York 97

Kyrkoherdens påskägg 104

Efter en resa 11l

Amerikansk elektricitet115

Amerikas press 121

Bulleröminan 128

För ankar under Enskär 140

Roslagsstämning 152

En hnndrafemåring155

Stortånageln 159

En dröm 166

Jerk-Matts172


*


