

HANS LARSSON
INTUITIONSPROBLEMET
SÄRSKILT MED HÄNSYN TILL
HENRI BERGSONS TEORI

Stockholm
Albert Bonniers förlag
Pris 1:50.

INTUITIONSPROBLEMET
AV
HANS LARSSON

INTUITIONSPROBLEMET
SÄRSKILT MED HÄNSYN TILL
HENRI BERGSONS TEORI

AV
HANS LARSSON



STOCKHOLM
ALBERT BONNIERS FÖRLAG
Copyright. Albert Bonnier 1912.

STOCKHOLM
ALB. BONNIERS BOKTRYCKERI 1912

Förord.

Intuitionsproblemet har under de senaste åren
blivit allt mera beaktat, och jag har tyckt
anledning föreligga att, med hänsyn till läget nu,
ytterligare förtydliga och motivera en uppfattning
i frågan, som jag för tjugo år sen bekände mig
till, och som jag fortfarande finner mig kunna
fasthålla.

Särskilt har jag att därvid göra mig reda
för min ställning till Henri Bergsons åsikt,
vilken går alldeles tvärt emot min egen, då han
vill göra gällande att intuitionen är av alldeles
annan natur än intelligensen, medan jag just
sökt bidraga med bevis för, att intuitionen följer
den vanliga logikens lagar, endast tillämpande
dem på ett finare sätt.

Det förefaller mig som om det knappast
kunde finnas någon, vilken är mera fullt ut med
Bergson i somt än jag är, eller mera rakt emot
honom i annat; nämligen med, så länge det
gäller att se och uppskatta intuitionens arbete, mot,
när det gäller att principiellt bestämma detta
arbetes teknik.

När två åsikter på det filosofiska området
stå emot varandra, ligger skillnaden vanligen,
låt mig säga till nio tiondelar, i olika sätt att
tala om samma sak. Men så finns det ju gärna
till sist en rest av verklig divergens, omöjlig
att bortresonera. Jag skall göra mitt yttersta
för att ur ordstriden sovra ut denna tiondel av
sak och vill ingalunda sky en viss subtilitet och
enträgenhet, som behövs för att ständigt hålla
ord och sak isär.

H. L.



I.

Intuition i förhållande till empirisk,
intelligibel och intellektuell
åskådning.

För att vinna reda i intuitionsfrågan måste
man först bestämma begreppet intuition i dess
förhållande till särskilt tre andra begrepp, så
att det blir fullt klart, i vad mån intuitionen
skall anses sammanfalla med något av dessa,
med vilka den ofta brukar, ehuru på ett vagt
sätt, sammanföras; jag menar begreppen: 1.
Empirisk åskådning, vare sig av yttervärlden
eller av vårt eget själsliv; 2. Intelligibel
åskådning, varmed jag då på Kants vis förstår en
omedelbar förnimmelse av en osinnlig värld, av
tinget i sig; 3. Intellektuell åskådning i den
specifika bemärkelse, som denna term fått genom
Fichte, varom närmare nedan.

Om intuitionens förhållande till de två första
av dessa begrepp kan jag fatta mig helt kort.

En åskådning av ett yttre föremål, vilket
som helst, kan ju mycket gärna kallas intuition,
så mycket mer som intuition ursprungligen
betyder åskådning, och ordet har helt naturligt
förekommit i denna mening. Emellertid skall var
och en nog ändå tycka, att detta icke just är
vad vi tänka på, när vi tala om intuition. Först
när vi med vår åskådning måste omspänna ett
större område, en större mångfald, finna vi det
naturligt att tala om intuition och intuitiv
överblick. Vi äro tydligen ense om att reservera
ordet intuition för mera stegrade former av
åskådning.

Oftare förekommer intuition såsom
(obestämt) liktydigt med själviakttagelse,
introspektion. Också är det ju på det introspektiva fältet
som den intuitiva förmågan mest ställes på prov,
emedan det där är svårt att ernå bestämt fixerade
varseblivningar, vadan iakttagelsen där ofta blir
ögonblicksglimt och aning — skådning, som vi
med en instinktiv nyansering säga, snarare än
åskådning.

Klart är dock att, även om någon skulle
tala om intuitiv förmåga, då han menar
förmågan att blicka in i sig själv, han då icke
egentligen avser introspektionen som sådan, utan
denna endast när den arbetar med svårare
uppgifter, när de inre företeelserna ej äro lätta att
fasthålla eller sammanhålla.

Användningen av ordet intuition pekar nästan
alltid i riktning mot sammanfattning, syntes,
och för min del tror jag, att den enda betydelse
av intuition som kan konsekvent och rent
fasthållas är den, enligt vilken intuitionen innebär
en stegrad komprehensions- och
kombinationsförmåga.

Jag tror mig därför icke behöva säga mer
för att motivera ett avböjande av termen
intuition i de nämnda bemärkelserna —
sinnesåskådning och introspektion. För dessa begrepp ha
vi förut goda och erkända termer; intuition bör
förbehållas för något annat.

Innan jag törs definitivt stanna vid den
betydelse av intuition som jag anser naturligast,
måste jag emellertid taga i betraktande även den
ovan berörda möjligheten, att intuitionen skulle
föra oss utöver våra sinnens verklighet. Många,
kanske de flesta, mena så. Intuition, säga de,
den intuition som vi anse något värd, får dock
icke vara blott syntes. Vad som framför allt
utmärker den är att den kommer åt ett annat
innehåll än det som vi uppfatta med sinnena
eller i introspektionen — en annan värld skall
den ge oss.

Detta uttryck om »en ny värld» är nu ofta
icke så bokstavligt menat, utan skall blott
betyda en fördjupad värld, en innerligare
verklighet — och om så är, har jag ingenting emot
det. Ingen förstår vad intuition är, om icke det
ordet har med sig en förkänsla av nya livskällor.
Egentligen vet jag icke, hur man skall kunna
antyda vad intuitionen ger utan att därvid
använda ordet nytt. Det rör sig om sådant som
vi icke kunna reflektera oss till med vårt
förstånd, men som ändå helt plötsligt är där som
en oanad upplevelse. Principiellt sett anser jag
dock hela detta uttryckssätt endast vara en rest
från en äldre psykologi, som icke nog skarpt
sett förbindelserna mellan våra själsfunktioner.
Alltså, jag använder gärna dessa samma uttryck,
men på samma sätt som jag säger att solen går
ned; man säger så, men gör sin reservation
därvid.

I en liten fin skrift av Algot Ruhe, »Socialism
och livsglädje», talas om en ung arbetare som
börjat känna livet tomt. Införd i en
flack-mekanisk livsåskådning inbillar han sig kunna
lätt överskåda tillvarons möjligheter och så
att säga göra opp dess inventarieförteckning.
Hans värld innehåller inte mycket. Då blir han
påmind om, hur världen tedde sig för honom
i den första kärlekens tid! Var den då tom!
Det finns ett livsinnehåll som vår intelligens
icke i förväg kan räkna sig till. Det finns
verkligen, ehuru ej för vårt förnuft, utan för ett
annat kunskapsorgan, varmed författaren
tydligen menar intuitionen. Nya himlar och en ny
jord!

Helt säkert är det så, och i all
intuitionslitteratur, så ock hos Bergson, räknar jag för
värdefullast de ställen som förmå vidmakthålla
denna påminnelse om tillvarons outtömlighet.

Exempel sådana som det ovan berörda
erbjuda sig i mångfald, och låt oss gärna säga,
att det är intuitionen som är livsförnyaren. Det
är förstås mycket annat med den inmängt,
framför allt handling eller över huvud allt sådant
som tvingar vår innersta person att röra på sig.

Mångfaldiga gånger har vår intelligens ställt
oss vid slutet, när det icke varit slut — oss var
och en, och tiderna och folken. Upplevelserna
och uppslagen ha förefallit uttömda. Det är
klart, att sådant beror på en synförvrängning.
Icke alltid förstås; först och främst icke alltid
för den enskilde, vars livsflöden naturligtvis
kunna vara utsinade, icke heller alltid för folken,
som ju också ibland kunna vara dömda; men
i det hela, för mänskligheten — emedan det i
alla fall så ofta visat sig att världen kan bli ny
och strålande i en handvändning. Varje epok är
en renässans.

Det är som sagt handling och åtskilligt annat
som förnyar livslusten, men man kan säga att
i allt detta kommer intuitionen med, att själva
det som händer icke egentligen skulle vara vad
det är, om icke även ett klarnat öga kom till,
förmågan att skåda. Intelligensen, fattad som
motsats till intuitionen, lider av denna fattigdom
och formella tomhet som man så ofta förebrått
den — en annan sak är om det finns fog för
en sådan skarp skillnad och motsats mellan
intelligens och intuition? Enligt min mening icke.

Gå vi så till dem, för vilka intuitionen är
organ för en annan värld i ordets strängare
mening, alltså för tinget i sig, så undrar jag
att börja med, om det icke vore lämpligt att
för den omedelbara förnimmelsen av ett ting
i sig välja en annan term. Jag kallar den helst,
med Kant, intelligibel åskådning. Ni
känner er icke lika tillfreds med den termen?
Är det i alla fall just det ni menar med
intuition, så är naturligtvis termfrågan ganska
likgiltig, blott identiteten uttryckligen och bestämt
angives. Men antagligen tycker ni, att i
intuitionen som organ för tinget i sig dock ligger
något mer än i den intelligibla åskådningen. I
så fall böra vi närmare eftersinna vad detta
andra är och se till, om det ej ger skäl för att
låta intuitionen vara ett och åskådning av tinget
i sig ett annat.

Bergson representerar i våra dagar just
denna uppfattning av intuitionen som organ för
förnimmelsen av en sannare verklighet. Han
räknar med två kunskapsförmågor, intuitionen
och intelligensen. Medelst intelligensen uppfatta
vi endast relationer, alltså fenomen, med
intuitionen komma vi åt tillvarons innersta. Tinget
i sig? Ja, det kan man nog för enkelhetens skull
säga, men som Bergson fattar den riktiga
verklikheten blir den något mitt emellan det ting i
sig som enligt Kant skulle vara föremål för en
intelligibel åskådning, om vi varit mäktiga en
sådan, och den rena handling som enligt Fichte
är den intellektuella åskådningens
hemlighet. Intuitionens förhållande till dessa båda
begrepp kan därför lämpligen undersökas medelst
en prövning av Bergsons teori.

Bergson har givit sin intuitionsteori en
biologisk och en kunskapsteoretisk
motivering. Den senare, till vilken jag längre
fram kommer i sammanhang med begreppet
intellektuell åskådning, anser jag vara den
ojämförligt intressantare, den förra, biologiska, till
vilken jag nu övergår och vars originalitet fallit
många i ögonen, fruktar jag skall i längden visa
sig illusorisk. Vi finna den framställd
förnämligast i l’Evolution créatrice, speciellt sid. 147
ff., i svensk översättning »Den skapande
utvecklingen», sid. 126 ff. I det följande citeras den
svenska upplagan.

*



II.

Biologisk grundläggning till Bergsons
intuitionsteori.

Livet, det fysiska och det psykiska, har sökt
sig fram på olika linjer; endast på två av dessa
har det lyckats komma till någon högre
utveckling: den ena linjen har sin spets i myran, i
allmänhet steklarna, den andra i människan.
Bergson betonar nu synnerligt starkt — vad biologer
väl för övrigt äro ense om — att människan icke
fortsätter myrans linje, utan att insekternas linje
är en divergerande linje jämte däggdjurens;
och då instinkten nått sin högsta utveckling hos
insekterna, intelligensen åter hos däggdjuren, så
sluter Bergson till, att instinkten ej är en lägre
utvecklingsgrad av intelligens utan en med denna
sidoordnad, självständig och artskild
utvecklingsform.

Skillnaden mellan instinkt och intelligens är
enligt Bergson grundväsentlig och radikal. De
innebära två alldeles olika slag av kunskap, dock
så, att egentligen endast instinkten går ut på
verklig kunskap, medan intelligensens uppgift är
teknisk, praktisk. Det är för intelligensen
likgiltigt, om dess byggnad blir bara en konstruktion,
blott denna konstruktion ökar vår förmåga att
reagera mot naturen. Intelligensen har utvecklat
sig enbart som ett kampmedel, och vi ha ingen
anledning vänta att den skall för oss upptäcka
tingens väsen.

Ett bevis härför vill Bergson hämta från
utvecklingens historia, såväl den förhistoriska som
den senare. Man har beträffande intelligensen
ej nog beaktat, »att dess väsentliga uppgift från
början var mekanisk uppfinning, och att ännu i
våra dagar samhällslivet rör sig om tillverkning
och utnyttjande av konstgjorda instrument, samt
att de uppfinningar som kanta framåtskridandets
väg även angett dess riktning». Historien om
intelligensen och dess verk visar oss människan
icke som Homo sapiens utan som Homo faber.

Låt oss då medgiva att den primitiva
människan, sådan hon först träder fram för oss i
arkeologiens eller etnologiens ljus, är homo
faber — vad vill man därav se bevisat? Det
är helt naturligt, att den första människan mera
eller uteslutande var upptagen av kampen för
sin existens. Och vore denna primitiva människa
även därtill sapiens , vad ville man väl finna
för spår av hennes tankar motsvarande de spår
av hennes redskap som torvmossar och grottor
kunnat bevara? Såvida vi icke i alla fall skola
anse oss ha några spår även av den spekulativa
urmänniskan förvarade i grifterna och i
mytologierna.

Vad åter den historiska tiden beträffar så
är Bergsons uttalande på detta ställe i full
enlighet med den materialistiska
historieuppfattningen; och så övertygad jag än är därom, att
en fördjupad historisk forskning skulle på varje
punkt i utvecklingen visa relationer till
näringskampen och uppfinningarna, så tror jag ändå,
att man gör en blunder om man ej får med
idéerna och de personliga individualiteterna såsom
primärfaktorer. Men för övrigt måste jag tro att
Bergson i enlighet med sin livsuppfattning i det
hela måste räkna med även dessa sist nämnda
faktorer, och att det är just dessa som genom
intuitionens flöde föras in i livet. Skulle så vara,
förlorar emellertid det här framförda beviset sin
stödjepunkt, ty förutsättningen för hela
resonemanget är ju, att människans historia över huvud
är karaktäristisk för människan just som
intelligens, så att man i den kan avläsa intelligensens
egendomligheter.

Med förbigående av ett par andra saker,
vilkas diskuterande jag ej anser här erforderlig,
går jag med detsamma till den formulering av
motsatsen intelligens-instinkt som tydligen har
den djupaste syftningen:

Om man vid instinkten och
intelligensen tar i betraktande vad de
rymma av medfödd kunskap, finner
man att denna medfödda kunskap i
förra fallet rör sig om ting (på annat
ställe: innehåll), och i andra fallet om
relationer (former). En stekel behöver
förlama (icke döda) sitt offer: han sticker just på
de punkter där nervcentra ligga — med en
entomologs säkerhetEn biologisk kritiker av Bergson, E . B. Poulton,
har med stöd av observationer förnekat denna
säkerhet. Bedrock, a quarterly review of scientific Thought,
April 1912.; detta är instinkt. När den
nyfödde första gången söker moderns bröst, det är
också instinkt — »just därför att den medfödda
kunskapen i detta fall är riktad mot ett bestämt
föremål».

Å andra sidan: den dag man inför barnet
sätter ett epitet till ett substantiv, förstår det
ögonblickligen vad det betyder — detta är
intelligens, och vad som är medfött i intelligensen.
Förhållandet mellan attribut och subjekt förstå
vi sålunda utan vidare, likaså det allmänna
förhållande som verbet uttrycker. Intelligensen gör
av naturen bruk av relationerna: mellan
det som innehåller ett annat och det som
innehålles i ett annat, mellan orsak och verkan m. m.

Huvudvikten ligger på orden
föremål-relationer, som jag kursiverat.

I mina ögon föreligger här i första rummet
en distinktion mellan ett enskilt och ett generellt,
sålunda att instinkten är inriktad på ett enda
bestämt fall, medan intelligensen är i besittning
av en generell formel som kan tillämpas på
många fall. Och någon annan distinktion än
denna finner jag icke de anförda fenomenen ge
någon grund för.

Förlamarestekelns instinkt är inriktad på en
sak, menar Bergson. Den är inriktad på en
relation, vågar jag påstå, nämligen en relation till en
viss sak, en relation mellan stekeln, eller stekelns
gadd, och offrets nervcentra. Till och med skulle
man kunna förmoda, att i instinktmedvetandet
saken träder mera tillbaka och relationen mera
fram. Jag föreställer mig att i insektens liv, och
ännu mera i de lägre varelsernas liv, föremålen
bli obestämdare i konturer och andra egenskaper,
att uppfattningen av dem i varje särskilt
ögonblick är inskränkt till det minimum som behövs
för att reagera, att, när en Sphex möter en av
de larver som utgöra hans offer, så uppstår
det mindre en bild än en rapport, upplevelsen
fylles nästan helt och hållet av denna. Jag
föreställer mig det — jag kan icke bevisa att så är,
men jag har åtminstone Bergson med mig i
denna psykologiska tolkning, ty det är just vad
han själv säger i boken om »Skrattet» (s. 131).
Men om nu så är, tycker jag det talar emot
att ge instinkten den kunskapteoretiska
uppgift som Bergson här vill tilldela den.

Man kunde måhända upptaga en på allvar
framställd idé om varelser, för vilka föremålen
uppbygga sig med material av lukt-, smak- eller
hörselförnimmelser, av vilka de väsentligen få
sin form, liksom våra konstitueras av ögats
förnimmelser. Man kan över huvud göra sig
mångahanda tankar i detta ämne, men de bli endast
gissningar. På den empiriska iakttagelsens eller
inlevelsens väg kunna vi icke här komma till
någon större visshet. Vad är då den egentliga
grunden för Bergsons antagande? Jo, en
spekulativ, ett metafysiskt antagande — en intuition
som han i ungdomen blev tagen av, och som
han efteråt trott sig kunna biologiskt stödja. Till
själva denna syn på tillvaron komma vi sen.
Något stöd av här åberopade data får den icke.

Barnets medfödda uppfattning av
orsak-verkan är en uppfattning av relation —
visserligen, men är icke relationen knuten till saker?
Är icke relationen substans-attribut knuten till
ett ting som är substans och har attribut? Vad
vi här uppfordras till är helt enkelt att övergå
till en metafysik, enligt vilken relationer vore
möjliga utan tingtanken, och ting möjliga utan
relationer, och det tål att tänka på. Det förefaller
mig som om de biologiska data, Bergson dragit
in i diskussionen, icke på något sätt kunna få
inflytande på en sådan fråga.

Jag har hitintills talat om »ting» i vanlig
mening. Det är icke nog. Ordet ting (chose) får
i Bergsons resonemang en stegring, så att till
slut ting blir detsamma som »tinget i sig», och
relationer detsamma som fenomen: vi stå mitt
i den Bergsonska läran, att intuitionen (här på
instinktens stadium) är organ för uppfattning
av tingens väsen, alltså är filosofiens egentliga
organ, medan intelligensen åter är organ för
uppfattningen av en blott fenomenell, av oss för
praktiska behov modifierad och förenklad värld.
Jag inskränker mig till att anmärka, att denna
viktiga övergång i resonemanget saknar varje
motivering.

I det hela skulle man ju kunna gå med på
Bergsons påståenden om intelligensens
begränsning — frågan är bara om det ställer sig
bättre för instinkten. Intelligensen har
ursprungligen en praktisk, en reaktiv riktning, och får
först småningom även en kognitiv: utan tvivel,
och jag skulle vilja tillägga att även i sina högre
former bevarar den sunda intelligensen alltid sitt
reaktiva ärende, blott att de praktiska uppgifterna
bli av mera inre art. Men instinkten då? Bergson
får ju själv modifiera sitt påstående i betänklig
grad, då han medger, att även instinkten att börja
med är praktiskt intresserad och har att utveckla
sig till ointresserad, d. v. s. bli intuition (s. 164),
medan han å andra sidan medger att intelligensen
småningom får teoretiska intressen, ja, att det
i själva verket endast är den som bekymrar sig
om teori (s. 149). Det är sant, att intelligensen
i början begränsar sig till de drag som ha
praktisk betydelse; våra sinnesorgan ge oss
endast ett litet urval av förnimmelser, det
minimum som behövs för att röra sig i vår värld,
och vår reflexion gör av naturen ett liknande
urval, kanske även i det rent vetenskapliga arbetet
mycket mer än som genast faller i ögonen; men
(s. 169) instinkten nödgades också inskränka sig
till att »famna den mycket lilla del av livet som
den hade praktiskt intresse av». De flesta skulle
väl gå längre än Bergson och mena, att instinkten
till allra största ytterlighet inskränker sig till,
om jag så får säga, det kognitiva existensminimum.

Man undrar hur Bergson efter sådana
medgivanden kan fasthålla den ifrågavarande
distinktionen, och han skulle väl knappast kunna göra
det heller, om han icke alltjämt utan modifikation
hade kvar den skillnaden, att instinkten hänför
sig till tingens väsen men intelligensen stannar
vid relationerna, ett påstående som, vad
intelligensen angår, ingalunda förvånar, då ju
filosofien sedan länge arbetat med denna svårigheten
för vår intelligens, men som, vad instinkten angår,
förefaller alldeles grundlöst och godtyckligt. Jag
kan icke se annat än att Bergson här går i
cirkel. Hans metafysiska övertygelse om, att
intuitionen (instinkten) ger oss en ny värld,
skulle stödjas genom här refererade biologiska
data, men när det kommer till stycket visar sig
den biologiska deduktionen hänga på den nämnda
metafysiska läran.

Så återstår till sist frågan om förhållandet
mellan instinkt och intuition. Bergson tycks utan
vidare anse intuitionen som en fortsättning av
instinkten. Det är sant till hälvten. Instinkten
är för folket vad intuitionen är för geniet, tror
jag någon har sagt; d. v. s. i allmänhet att
intuitionen är instinkten på en högre nivå. Den
är så, men det hindrar måhända icke att den
också är intelligensen på en högre nivå.
Intelligensen var ju enligt Bergson motsatt instinkten
däri, att den icke var bunden vid ett bestämt
förhållande utan kunde röra sig fritt bland en
mängd fall. Just denna rörlighet utmärker
intuitionen i ännu högre grad och ställer den i
rakaste motsats mot instinkten. Häri ha vi den
andra hälvten av sanningen, som Bergson
förbiser.

Emellertid förefaller mig denna
undersökning om instinkten icke så avgörande för
intuitionens räkning. Därför vill jag också, till
favör för Bergsons åsikt, komma ihåg att om
också icke instinkten hos det diande barnet eller
hos insekten når tingens sanna väsen, så får
man ändå se till om kanske intuitionen gör det.
Men, än en gång, jag tror att Bergsons biologiska
exkurs icke hör till hans fråga. Den är ett onödigt
påhäng på hans teori.

Men så har Bergson också en
kunskapsteoretisk motivering för sin intuitionsteori, och
den är av helt annat intresse.

*



III.

Bergsons kunskapsteoretiska
motivering: intuition och intellektuell
åskådning.

Det är sannolikt, att de flesta icke göra
någon skillnad mellan termerna intelligibel och
intellektuell åskådning. Skillnaden, sådan den
skärpte sig hos Fichte, är ju annars den, att den
intelligibla åskådningen förnimmer ett innehåll,
ett vara, en substans, nämligen en osinnlig sådan,
ett ting i sig; medan den intellektuella
åskådningen riktar sig på en ren handling, actus purus,
utan substans, en Thathandlung, icke en
Thatsache. Före Fichte var »intellektuell
åskådning» i själva verket den vanliga facktermen
för åskådning av tinget i sig, men numera måste
det anses olämpligt att, utan särskild förklaring,
använda termen i annan mening än Fichtes.

Bergsons intuition är, som sagt, närmast
och om man tar honom på orden, en intelligibel
åskådning, Han upprepar ständigt utan
tvetydighet att vår intuition kommer åt själva tinget, når
bortom relationerna. Men ser man närmare efter,
så förvandlar sig egentligen hans ting till rörelse,
handling, det radikala vardandet — så att han
i grunden kommer Fichte så nära att skillnaden
inte är lätt att fasthålla. Parallellen dem emellan
är slående. Det är tydligt, att Bergson står inför
samma upplevelse som Fichte.

Antag att ni utför en rörelse, sträcker ut
armen exempelvis, så kan ni göra denna
handling till objekt för er reflexion — det är Fichtes
tankegång jag här vill återge. Men som objekt
för ert medvetande är rörelsen icke längre en
handling, utan en serie förnimmelser, rörelse- och
synförnimmelser, ordnade i tidens form och
därmed underkastade orsakslagen. När vi betrakta
handlingen stelnar den till produkt, blir död.

Under tiden har ju dock en annan
handling pågått inom er, nämligen den, genom vilken
vi reflekterade och tänkte över rörelsen. Ni
vänder er tillbaka mot den — men då
stereotyperas den i sin ordning, mekaniseras till död
serie, sjunker till fenomen. Och så i oändlighet.

Under allt detta rinner dock ständigt i vårt
innersta denna ström av spontan handling; i
varje ögonblick ny, i varje ögonblick ånyo
stelnad. Hur veta vi om denna ström, eftersom den
ju aldrig kan göras till föremål för vår
introspektion? Där inträder den intellektuella
åskådningen: en akt som ingår i varje den simplaste
medvetenhetsakt, men som är lika märklig för
det, emedan den innesluter medvetandets
hemlighet.

Nu Bergson. Som det innersta i oss själva,
och i hela tillvaron, har han funnit något som
icke tagit tidens (den kvantitativa) eller rummets
form, det radikala vardandet, nuflödet, som det
på svenska blivit översatt; livsströmmen,
uppfattad av intuitionen. Men så fort vi söka gripa
den med vår intelligens, så förvandlas den. Då
blir den till en serie av i och för sig vilande,
döda kinematografbilder, utbredda i tidens
kvantitativa schema.

Alltså, i varje ögonblick tenderar vardandets,
den rena aktivitetens ström att stelna, frysa säger
han stundom, materialiseras, kallar han det också,
det blir en fällning av rums- och tidsmomenter
— ett fall, en degradering, en död.

Det är hos båda filosoferna samma process
som beskrives, och själva uttrycken komma
varandra så nära som möjligt. Det är tydligt, som
sagt, att Bergson och Fichte stå inför samma
upplevelse. Och den punkt de i tillspetsningen
av sin filosofi tangerat är just i ordets
eminentaste mening den springande, livsskälvande
punkten, punctum saliens i all filosofi.

I tolkningen av denna upplevelse kvarstår
förstås alltjämt den skarpa och principiella
divergensen, att Bergson anser sig i intuitionen
erfara det i sig varande, medan Fichte anser
ett sådant, fattat som motsats till vår
fenomenvärld, för en orimlighet. Snarare, kunde det
tyckas, borde man jämföra Bergson med
Schopenhauer, som i viljan fann tinget i sig, men
analogien med Fichte är nog i grunden intimare,
utom det att på den punkt, det gäller, Fichte
alltid måste betraktas som huvudmannen och
den egentlige inmutaren.

För det vanliga sunda förståndet torde både
Bergsons och Fichtes teorier te sig som en
galenskap. Vad vill man göra med Bergsons
rörelse, vari intet finns som rör sig? Eller med
Fichtes »Thathandlung», vari intet finns som
handlar? Det ena tycks icke vara bättre än det
andra. Men det finns en skillnad. Den Fichteska
omöjligheten är ett gränsfall, vars väsen just
är att ej kunna fasthållas, men den Bergsonska
omöjligheten kräver att få stanna kvar för
medvetandet, att dröja innanför gränsen som ett
föremål för vår erfarenhet — just vad Fichte
sade så energiskt nej till. Den intellektuella
åskådningens rena handling är en förutsättning för
erfarenhet, men kan själv aldrig falla innanför
erfarenhetens gräns.

För egen del håller jag mig utan tvekan
till Fichtes linje, men det finns annars ingen
anledning för mig att här träffa ett avgörande;
vad som på denna punkt synes mig angeläget
är att ur den metafysiska härvan taga ut
intuitionsproblemet som en fråga för sig. Icke så
att dess sammanhang med metafysiken skulle
avklippas. Det går inte, även enligt min mening.
Intuitionens uppgifter tillspetsa sig alltid till
slut i den intellektuella åskådningens postulat.
Men innan vi komma till denna tillspetsning,
erbjuder oss intuitionsproblemet en mängd saker
att undersöka, och medan Bergson är mån om
att alltjämt låta dessa undersökningar uppgå
i en metafysisk undersökning, så att detaljerna
endast tjäna att illustrera ett metafysiskt
förhållande, så skulle jag önska att få granska
detaljerna, så långt sig göra låter, utan
inblandning av metafysik, väl vetande att denna till
slut möter vid gränsen.

Jag sysselsätter mig alltså icke egentligen
med Bergsons intuitionsteori såsom metafysisk
utan endast med densamma i den mån den fäller
avgöranden i de tekniska frågor, vilka jag
hänsyftat på.

Oberoende av alla olika utgångsdefinitioner,
om vilka det ju icke lönar sig att tvista, finner
jag mig i regel icke kunna instämma med
Bergson i tolkningen av de exempel han anför. Det
synes mig icke att de stödja teorien om att
intelligens och intuition äro radikalt artskilda;
och just i det intuitiva kravets intresse måste
jag avgjort vända mig emot hans tolkning av
intuitiva akter.

Jag vill bestämma begreppet intuition så,
att intuitiv uppfattning blir raka motsatsen till
diskursiv, det och ingenting annat. Diskursivt
uppfattar man, när man successivt fattar det ena
momentet efter det andra; intuitivt åter i den
mån man mäktar samtidigt fasthålla momenternas
mångfald. Eller riktigare: diskursiv uppfattning
är successiv uppfattning utan att det förut
passerade behålles in mente, intuitiv uppfattning är
en vida snabbare diskursion, varunder det en
gång passerade fortfarande fasthålles, i samlad
vy. Detta, med hänvisning till min »Intuition» (sid.
20), må här vara nog. I slutet av min skrift
återkommer jag till denna bestämning, men
dessförinnan vill jag till granskning upptaga några
av Bergsons exempel på intuition. Först i de
konkreta exemplen har man något fast att hålla
sig till, så att man kommer från ordstrid till sak.

*



IV.

Några av Bergsons exempel på
intuitionsakter.



1.

»Intuition och intelligens» (sid. 10, sid. 22
m. fl.). Om man tar en mängd fotografier av
en stad, från alla möjliga utgångspunkter, så
komplettera de varandra, men kunna aldrig
ersätta den bild man får av staden, då man själv
strövar ikring i den; denna bild kallas (sid. 27)
för »den ursprungliga intuitionen av helheten».

En sådan helhetsbild skulle jag icke vilja kalla
en intuition utan rätt och slätt en
sinnesåskådning, eller serie av åskådningar, som då kan
vara mer eller mindre intuitiv. Vad arbete som
kan återstå, innan man intuitivt behärskar ett
omedelbart för handen varande
åskådningsmaterial, har jag velat erinra om i Poes. Log. sid.
6 (hagtornsträdet, tapetmönstret).

Sant är annars, att den omedelbara
åskådningsbilden betecknar en enhet som icke kan
uppnås genom de förmedlade vyerna, men om
intuitionens säregna enhetlighet därmed skall
anses påvisad, så tyckes mig exemplet lika mycket
framhäva intuitionens innebörd av syntes, ty
vad som kommer till är väl just, att vyerna få
en liksom kristallinisk enhet.




2.

»Intuition och intelligens» (sid. 8 ff.). »Antag
vidare en romanfigur, vars öden jag låter mig
förtäljas. Författaren må hopa karaktärsdrag och
låta sin hjälte tala och handla så mycket han
behagar: allt detta kommer inte att uppväga den
enkla och odelbara känsla som bleve mig till
del, om jag ett ögonblick sammanfölle med
personligheten själv. Då skulle jag få se flyta
ut, som från ett enda källsprång, handlingar,
åtbörder och ord. Personligheten skulle vara mig
given i sin helhet, med ett enda slag . . .»

Riktigt — men jag är icke säker på, om
Bergson menar, att en sådan enhetlig
uppfattning finns, så snart ett själsliv uppfattas inifrån,
att alltså var och en uppfattar sig själv åtminstone
på detta sätt. I så fall skulle jag vilja här göra
en liknande anmärkning som ovan: detta är
introspektion rätt och slätt, och om denna också
ger en enhet som aldrig kan nås genom
iakttagelser utifrån, så behöver denna enhet icke
vara den kvalificerade, för vilken man brukar
förbehålla benämningen intuitiv. Vår
vardagsintrospektion är allt annat än intuitiv, och
tål att stegras, i det oändliga, fördjupas till
upptäckter, samlas till vyer. Ja, just inför sitt
eget inre har man starkast känslan av, att längst
inne bor livets hemlighet, som vi stå på språng
att få tag i genom ett intuitivt grepp, genom en
ödmjuk intuitiv utlyssning. Jag kan icke finna
någon idé i att som intuition beteckna annat än
denna fördjupade och omspännande
introspektion, men i så fall är Bergsons exempel
missvisande och drar blicken ifrån det säreget intuitiva
— och kommer en att önska en klarare utredning
av Bergson rörande förhållandet mellan
introspektion (eller över huvud empirisk åskådning)
och intuition. Ibland ser det ut som om
Bergson gent emot intelligensen å ena sidan satte
åskådningen. I så fall är det klart, att
intelligensen för sig tagen är tom och formell, och
påståendet härom, så centralt för Bergson,
innebär ingenting annat än vad Kant säger, att
begrepp utan åskådningar äro tomma. Att tolka
Bergson så, kan jag dock icke förmå mig till,
ty det skulle göra hans filosofi meningslös. Man
får väl tänka sig att han till intelligensen räknar
även åskådningen i rummets och den kvantitativa
tidens schema, och att häremot ställes intuitionen
som en osinnlig uppfattning. Dock må jag
bekänna att jag icke i denna kardinalpunkt funnit
klart besked hos Bergson.

För att närmare gå in på det här exemplet
— romanfiguren — så är det en annan sak,
att man nog icke kan få en uppfattning inifrån
av denna utan att verklig intuition är med. Så
till vida har Bergson rätt. Vi börja, kunna vi ju
antaga, med att se en romanfigur utifrån, men i
ett tag äro vi ryckta med in i hans
medvetenhetscentrum och se och känna med honom. Denna
inlevelse i en annan person betecknar alltid en
syntes, varigenom spridda drag fingo en
enhetspunkt, alltså en intuitiv akt i min mening.
Således involverar detta exempel verkligen en
intuitionsakt, men intuitionstaget ligger i
syntesen, icke i den fingerade introspektionen.




3.

Ett oomtvistligen gott exempel på intuition
lämnar oss däremot Bergson i sitt
Bolognaföredrag: exemplet från Berkeleys filosofi,
representativt för alla filosofier. Vi kunna därvid tänka
på såväl filosofernas egen intuition av sina
respektiva grundtankar som på vår intuition, när
vi tillägna oss en filosofi.

När vi närma oss ett filosofiskt tänkesätt,
ter det sig först som en sammansättning av flera
olika lärosatser, tillsamman bildande en sinnrikt
konstruerad tankebyggnad, med materialier
hämtade från olika håll, en originell syntes av de
ideer, i vilkas miljö filosofen levat. I mån som
vi bättre sätta oss in i filosofens tankegång i
stället för att kretsa omkring den, se vi hur
hans lära skiftar form. Först och främst blir
den allt mindre invecklad. Vidare ingå dess skilda
delar i varandra. Slutligen hoptränges det hela
till en enda punkt, som vi känna att vi skulle
kunna närma oss allt mer, om än utan hopp att
någonsin hinna fram till den. I denna punkt
ligger någonting enkelt, något oändligt enkelt,
så utomordentligt enkelt, att filosofen aldrig
lyckats utsäga det. Detta enkla är filosofens
ursprungliga intuition, möjlig att fixera endast
i en bild, en flyktig, försvinnande bild, som
ideligen förföljt honom, kanske utan att han blivit
den varse.

Vi kunna utan vidare enas om riktigheten
i den här framställda iakttagelsen. Ha vi icke
upplevat detta enkla i en filosofi, så ha vi icke
tillägnat oss denna filosofi, och finns det hos en
filosof ingenting sådant att uppleva, så är han
icke heller verkligen filosof. Filosofiens historia
är en serie av dylika intuitioner; den som levat
sig fram till dem, är invigd i filosofien, den som
icke ögnat dem, stannar med all lärdom utanför.

Riktig är iakttagelsen av intuitionens
enkelhet — men är det säkert att den icke på samma
gång har sin komplikation? Och att vi icke här
ha det vanliga misskännandet av komplikationens
högsta stadium, där den återvänder till enkelhet,
nämligen enhetlighet?

Man kan i varje fall följa komplikationen,
där den steg för steg närmar sig synen. Bergson
följer den själv ett gott stycke på väg. Vi hade
fyra satser att gå ut ifrån: en som låter materien
upplösa sig i förnimmelser, en som låter
allmänföreställningar upplösa sig som fiktioner, med
resultat alltså, att förnimmelserna stå kvar som
enda faktiska utgångspunkt; vidare en sats som,
sedan nu materien ej längre finns kvar som
bärare av fenomenen, gör själen till substans i
allt, samt en som, efter att våra intryck ej komma
från materien, för in gud såsom orsak till våra
förnimmelser. Man finner snart, att dessa satser
återge ett och samma förhållande sett från olika
håll, nämligen förhållandet mellan de tre
faktorerna: människan, materien, gud. Denna
förenkling är ännu icke en intuition. Den är en
sådan hyfsning av ekvationen, som hör till allt
tänkande studium. Men så inställer sig den
intuitiva synen! Vi se materien som »en tunn
genomskinlig hinna, anbragt mellan människan och
Gud», eller materien som »ett språk, vilket Gud
talar till oss». Och då kastas hela
reflexionsmaterialet, och i synen äro tankeförmedlingarna
avstannade, då har intelligensen gjort sin tjänst
och kan gå. Jag måste upprepa det: upplevelsen
är riktig; men tolkningen är ej riktig. Och jag
tycker mig kunna spåra reflexionen åtminstone
ännu ett steg närmare än Bergson gjort.

När jag först upplevde, som jag tror jag
gjorde, den syn, Bergson talar om, var vid
läsningen av några sidor, där Berkeley (i andra
dialogen mellan Hylas och Filonous) gör upp sin
ställning till Malebranche och visar, att materien
som medium mellan människan och Gud var en
rent överflödig faktor.

Man kan betrakta denna passus som en
bevisningskedja, fogad av en skarp intelligens;
den är så. Men det är omöjligt för en person
med något sinne för filosofi att läsa den utan
att på samma gång erfara den choc som
kännetecknar upplevelsen. Man förnimmer
omotståndligt sinnesintrycken som ett språk, och
materien, genom vilken vi mottaga dem, blir en
genomskinlig slöja. Vad se vi väl i den synen om
icke samma faktorer och samma relationer som
Bergsons logiska bearbetning stannat vid:
konstellationen mellan människan, materien och gud!
Man kan icke tänka sig en intimare enhet mellan
tanke och syn.

Och skulle nu den intuitiva synen verkligen
kunna konstitueras och bibehålla sig utan att
tankeförmedlingarna däri fortfarande levde! Den
som menar så, tolkar den inre synen på samma
sätt, varpå vi förr tolkade den yttre: som en
vilande bild. Ögats syn visade sig icke vara
det. Den var en outtömlighet av processer, ett
spel av nervurladdningar och psykiska akter, ett
oavlåtligt syntetiskt arbete, vars avstannande vore
bildens ögonblickliga slockning. Det är med vett
och vilja jag låter Bergsons intuitionsbild
representera orörligheten. Ty rörelse utan förmedling
och intuition utan diskursion blir död. I alla
fall får jag det intrycket på alla avgörande
punkter hos Bergson, att han just genom att
göra rörelsen absolut får den att stanna. Jag
känner så inför själva urkällan, jagflödet.
Annorlunda då jag lyssnar till transscendentalismens
tankespel, som tillspetsar sig men icke upphör i
den intellektuella åskådningen: ju mer jag med
Fichte närmar mig jagets enhetspunkt, dess
starkare känner jag den som stålande spänning.

Den Berkeley-syn som Bergson stannat vid,
har enligt min mening i sig upptagit den
dialektiska spänningen. Man kan i den fortfarande
urskilja momenterna från tidens filosofiska
diskussion, blott att man råkat på tankelinjerna i
en knutpunkt, där man har totalläget i ett enda
samlat intryck.




4.

Det just avhandlade fallet har fört oss så
nära inpå den avgörande punkten, att jag måste
med ett envist tag försäkra mig om att
divergensen här blir fullt klar. Det skulle ännu kunna
sägas, att jag talar om något annat än det
Bergson menar med intuitiv syn.

Man skulle kunna med anspråk på
allmängiltighet säga, att varje äkta intuitiv syn har en
dubbelgångare av förvillande likhet, som
reflexionen frambragt. Händelsen i en roman,
intuitivt gjuten hos den äkta diktaren, kan även av
en tämligen diskursiv fantasi utspekuleras. En
karaktär på samma sätt. Man får ju tillägga,
att denna diskursiva fantasi icke alltför ofta
åstadkommer dylika »skapelser», att den vanligen
begagnar råämnen som den intuitiva fantasien
givit den, och att vi aldrig låta lura oss av den
om vi döma på känn; det återstår dock, att man
har ett svårt göra, i fall man skall »bevisa» dess
oäkthet och ta på dess brister.

Särskilt om reflexionen nöjer sig med att
genom analys isärtaga vad som intuitivt skådats,
för att sen sammansättningsvis rekonstruera
visionen, när den på så sätt uträttar ett fullt
lojalt och redbart arbete, då blir det ytterst
svårt att avgöra vad som å ena sidan är genuint
skapad eller genuint recipierad syn, å andra sidan
är reflekterad komposition. Och detta icke minst
i bilder, som likt de filosofiska äro tankebilder.

När jag gör gällande, att exempelvis den
Berkeleyanska vy, som det här rör sig om, i
sig upptagit de spekulativa förmedlingarna, vet
jag strängt taget ingenting som hindrar, att man
anser mig här fara efter den dubbelgångare för
vilken jag varnat.

Gott — jag vill göra ett försök ännu att
klargöra min mening.

Man har ofta hört någon kompositör
förklara, att han före nedskrivandet har sin opera
i huvudet på en gång. Jag skulle gissa att
han på en ganska kort stund kan gå igenom
den i sina tankar. Genom en mängd av
förkortningar förstås, men förkortningar som äro
starkt laddade, explosiva, utlösningskraftiga, just
av den sort som jag gärna med Weiningers
uttryck skulle kalla henider. En melodi är då bara
ett spänningscentrum. Rör man vid det, så känner
man att den finns där, man har den i själva
vidrörandet. Och så hela operan igenom, alla
stämmorna igenom. Det är icke möjligt att
förneka differentiationens ymnighet i denna
konstnärliga syntes, och ej heller går det för sig att
till andra rangs intuition degradera denna
spänstiga allnärvaro. Innerligare, djupare, renare
tror ni kanske ändå att intuitionen blir, när
konstnären liksom vilar i en osöndrad känsla av
konstverkets själ. Det beror på. Man kan reducera
hela konstverket till en enda henid, men denna
har då ett värde endast i mån som den är laddad
och kan explodera ut former. Dessa måste ändå
vara med i spelet.

Det utmärkande för ett sådant
uppfattningstillstånd har jag funnit vara agiliteten
(Intuition s. 22), och det är den åsikt jag i mina analyser
i ett par arbeten sökt motivera. Om någon
påstår, att skapandets och den konstnärliga
aktualitetens ögonblick icke är fullt av rörlighet, icke
fullt av bilder som hålla på att födas, av
tankegångar som man ser i en krök, alltsamman oftast
i ansatser som äro fullgångna i och med
att de begynna — så förstår jag honom helt
enkelt icke. Om någon säger, att själva
intuitionsupplevelsen endast är en osöndrad,
outformad, outsäglig enhet, så menar jag att detta
outsägbara finns, men endast i sammanhang med
mångfalden, och att när det är som mest rent
från mångfald, så är det en intuition som ännu
ej eller icke längre befinner sig i full aktualitet.
Slutligen, om någon ändå håller på, att detta
gränsfall av ren intuition är ögonblicket för vår
intimaste beröring med livets hemlighet, så är
det så endast som gränsfall, d. v. s. med
bibehållen relation till mångfalden, alltså som en
brännpunkt för strålar.

Filosofen, säger Bergson, har icke nått fram
till enheten, från denna har han utgått.

Ingenting är säkrare än det, och man kan
icke nog vara på sin vakt gentemot den filosofi,
vars enhet är av filosofen sammansatt som en
reflexions-syntes.

Det arbete, fortsätter Bergson, genom vilket
en filosofi tyckes assimilera med sig element
från andra filosofier och andra vetenskaper, är
icke en syntes utan en analys.

Naturligtvis — en analys av filosofens
grundupplevelse, varigenom allt som i den låg
implicite blir skönjbart, utformas, expliceras; en
tillämpning av grundupplevelsen på livets och
forskningarnas olika områden. Vad är det väl
som tänkaren för med sig, när han närmar sig
ett vetenskapsområde? En aning om ett visst
grundförhållande, som han är född till att
återfinna på detta område som på andra. Detta
grundförhållande, ännu osöndrat, oartikulerat,
måhända ganska vagt, måhända också redan
utformat i en bild, formar sen ut sig i bestämda
data, så att vetenskapens detaljer avkristallisera
sig efter dess schema, indragas i dess system
— ses från den nya synpunkten. Denna
artikulation kan givetvis kallas en analys, men
analysen är uppenbarligen endast andra sidan av
den syntes som efter hand kommer till stånd,
i mån som grundupplevelsen införlivar med sig
allt mera stoff och blir allt mer universell,
omspännande slutligen i sin syntes tillvarons hela
innehåll.

Vad Bergson i grunden angriper, vågar jag
säga, är blott en viss form av syntes, en viss
metod att bilda synteser, nämligen den enbart
diskursiva, det döda, mekaniska hopfogandet
utan genuin grundsyn. Mot denna sätter jag
liksom Bergson intuitionen, men som intuitiv
syntes, mer eller mindre differentierad. Stor och
mäktig blir synen först när den har betvingat ett
rikt innehåll. Först när den skall artikuleras,
prövas dess enhetskraft, och först då utvecklar
den hela sin intuitiva styrka.

Men Bergson tror icke på föreningen av
intuition och begrepp. För mig finns en sådan
enhet, en graduell sådan hos ett ändligt väsen,
en absolut sådan hos ett tänkt absolut väsen.
Han åberopar sig på den enighet som finns både
bland metafysiker och teologer därutinnan, att
ett absolut väsen måste känna allting intuitivt,
utan att behöva genomlöpa resonemangets,
abstraktionens eller generalisationens
förmedlande stadier. Egentligen är det väl dock endast
därom man är enig, att det absoluta väsendet ej
behöver successivt genomgå
begreppsförhållandena, tankeserierna, vilket icke hindrar att
i den absoluta intuitionen hela den
tankeartikulation kan finnas för handen, som för oss endast
finns i diskursionen.

Begreppet är för Bergson ett surrogat,
som penningsedeln. Det är en nödfallsutväg,
när vi icke kunna fasthålla det konkreta. När
det konkreta är där igen, så skulle begreppet vara
överflödigt. Jag omfattar en annan mening: om
allt det konkreta kunde stanna, så behövde
begreppet ändå ej försvinna och gör det aldrig
riktigt sen det en gång kommit till stånd.
Begreppsordningen kan finnas kvar. Det går så till
dagligen och stundligen. Ett ur en osöndrad
åskådning diskursivt framhävt predikat lägges som
attribut tillbaka i åskådningen av föremålet. Vi
återvända ånyo till åskådning men en alltmera
logiskt genomarbetad åskådning.

Vi äro nu icke absoluta och ha därför
ständigt bry med att balansera åskådning och begrepp
på en gång. Utan all framgång i att ena dessa
båda momenter äro vi dock aldrig — medvetandet
är denna enhet, det står nog ändå fast sen Kants
tid. Men enheten kan finnas i oändligt många
potenser — och behållningen av den efterföljande
tillspetsningen av transscendentalismen var
inlevelsen i denna potensering.




5.

»Konsten är alldeles säkert ingenting annat
än en klarare, mer direkt syn på verkligheten.»

Om jag någonstädes läst de här citerade
orden som en fristående sats, skulle jag trott
mig ha att göra med en författare som beträffande
konst vore precis av min mening. De stå
emellertid hos Bergson, i boken om Skrattet (s. 129),
och de äro, lästa i sitt sammanhang, uttryck för
en uppfattning diametralt motsatt min egen. Men
det är ju klart, att de också måste vara uttryck
för en överensstämmelse som går ganska långt.

»Mellan oss och naturen, vad säger jag,
mellan oss och vårt eget medvetande hänger en
slöja, en tjock slöja för de flesta människor, för
konstnärer och diktare en lätt, nästan
genomskinlig slöja», så falla orden som inleda det
resonemang, varur citatet här ovan är utskuret.


Vad är »diktningens slöja»? Till vardags är livet
undanskymt för oss som av ett töcken, bildligt talat, och
på så sätt, att visserligen vårt yttre öga har utsikten
fri, men själen icke kan fatta och sammanhålla allt,
icke kan se annat än här och där ett fragment av
verkligheten. Vi gå genom ett landskap som våra sinnen
uppfatta, men utan att själen öppnar sig för dess
skönhet. Och när själen öppnar sig, då manar den fram
till sig allt och ser och hör det allt tillsammans och
känner det som om en skiljevägg kommit bort. Då har
dimman lyft, dock icke fullkomligt. Allt det som själen
ser och hör är ständigt i bortglidande, gömmer sig
och syns igen, och själen varsnar framför det ett sakta
viftande, genomskinligt hölje, en rest av vardagstöcknet
— diktningens slöja.


Det senast anförda är en not ur min
»Intuition» (s. 29). Själv tycker jag, att likheten
mellan de båda tankegångarna är så slående, att jag
svårligen kan finna något bättre tillfälle för att
visa, var den divergens inträder som gör att den
ena tankegången slutar med att gå rakt motsatt
väg mot den andra.

»Vi måste leva,» fortsätter Bergson, »och livet
fordrar, att vi uppfatta tingen i deras förhållande
till våra behov. Att leva är att handla. Att
leva, det är att av tingen inte släppa inpå sig
annat än det brukbara, nyttiga intrycket, som vi
besvara genom lämpliga handlingar» — och så
vidare i enlighet med den Bergsonska
grundtanke som vi redan känna: konstnärens syn på
verkligheten innebär en frigörelse från de
praktiska intressena.

Ja — man säger ju vanligen så; icke dess
mindre måste jag vara av annan mening.

Vi må erinra oss, hur den här uppfattningen
sammanhänger med allt annat hos Bergson. Som
intelligensmänniska sitter man där med sin
föreställningsklaviatur, vilken sätter oss i tillfälle att
behärska ett högst komplicerat redskapssystem,
varmed kulturmänniskan omgivit sig till hägn mot
materien — men som emellertid inte alls sätter
oss i rapport med den rena verkligheten. Jag
har haft anledning yttra mig om denna situation,
när det var tal om instinkt och intelligens. Nu
ett par ord till, sedan vi sett även Bergsons
kunskapsteoretiska motivering. Som
handlingsmänniskor måste och kunna vi betydligt förenkla
världen, menar Bergson. För att reagera behöva
vi icke ha att göra med hela verkligheten, utan
vi skaffa oss medelst vår intelligens en
schematisk symbol därav, materien och de materiella
förhållandena, inklusive tidsförhållandena. Mycket
rätt så långt. Allt som vi reagera emot är ju
materia. Även om en präst omvänder en
syndare, så låter han materia (luft) träffa materia
(örhinnorna), och hans blick, som är ljusstrålar,
träffar den andres öga, som är en retina. Och
så får han ångern fram i hans ansikte, vilket är
ett muskelsystem, förändrar hans hjärta, böjer
hans rygg, får honom att gå det rättas väg.

För intelligensen blir hela proceduren
ingenting annat än en mekanisk serie av materiella
utlösningar — och den behöver icke vara annat,
menar Bergson, det är oss detsamma vad serien
i sig själv är, för vår reaktion ha vi icke att
göra med annat än materien.

Det nya i denna vy är icke det, att vår
intelligens ej uppfattar den sanna verkligheten, ty det
ha många sagt, eller att den måste reducera
verkligheten till ett materiellt system, ty det ha
materialisterna sagt, och detsamma parallellisterna,
ehuru dessa antaga även en annan sida av
tillvaron än den materiella. Men att intelligensens
otillräcklighet är en hjälp och en förutsättning
för vårt handlande, det är det nya som lägges
till hos Bergson. »Homo faber» behöver denna
förenkling för sin existenskamp; och hjärnan har
att åstadkomma denna gallring och förhindra att
överflödiga föreställningar komma till.

Mig tycks snarare tvärtom. Handlingens
fiende är icke rikedomen av föreställningar utan
föreställningsarmodet, tankemattheten, teoretisk
ovakenhet, dimma och dvala. Dess situation är
endast skenbart den att den behöver fäkta mot
den påströmmande mängden av föreställningar.
När den gör det, så är det därför att den saknar
de föreställningar som den närmast behövde —
då komma andra till i stället. Handlingen
törstar efter tankematerial, som kvarnen väntar på
sitt vatten.

Att det estetiska livet känns som en vila,
är en stadgad erfarenhet, men man får icke
förbise att denna vila är en sådan, under vilken
något sker eller förberedes. Det är Schillers
»Spieltrieb», som utvecklar sig i ögonblick, då
själens motsatser (begrepp-åskådning,
vetande-handling) balansera varandra, då krampen
släpper och människan står där fri — fri att gå
vad väg hon vill. Det är utgångsställningen för
varje verklig handling, menar Schiller.

Ingenting hade varit naturligare än om
Bergson anslutit sig till Schiller och Fichte och i den
intellektuella åskådning som motsvarar hans
intuition sett själva flödet för handling. Ja, man
måste ju rentav undra om inte så är Bergsons
mening. Hans intuition försätter oss ju också
in i själva livsflödet, gör oss till rent livsflöde
och till fritt handlande varelser, och jag skall
längre fram komma till ett ställe i Bergsons
Huxley-föredrag av 1911, där den tanken
utvecklas. Men varför då denna motsats i
handlingsavseende mellan intelligens och intuition, så
att intelligensen så speciellt får en
handlingsteknisk betydelse?

Mot Bergsons mening i denna punkt sätter
jag upp ett motsatt påstående till prövning.

De stora besluten göras ofta i en stund av
intuitiv blixtbelysning. En handling förtjänar
mest namnet handling, när den är utslag av hela
personligheten; och detta är den endast när
personligheten står i levande känning med alla de
faktorer som behöva vägas mot varandra; vilket
blott är förhållandet i ögonblick av intuitiv
samling. Häri ligger intuitionens betydelse både som
impuls till handlingar och som tekniskt medel vid
handlandet. Handlingar av rang utlösas och
utföras intuitivt.

Utförligare skall jag icke vid detta tillfälle
yttra mig. Jag kan hänvisa till vad som inom
filosofien utretts angående intuitionens betydelse
för motivation. Spinoza och Schopenhauer äro
två av många att nämna. Denna synpunkt göres
genomgående gällande i min »Intuition», men för
övrigt i så gott som allt jag skrivit.

Jag stannar vid följande uppfattning av
instinktens, intelligensens och intuitionens
förhållande till handlandet.

1. Instinkten är så uteslutande som möjligt
inrättad på blott reaktion och bryr sig ej om mer
än jämnt det som kan tjäna till märke och skydd
i kampen för tillvaron.

2. Intelligensen, i mån som en sådan blir
skönjbar, är också från början ställd mera i
försörjningens tjänst men får småningom ett stänk
av teoretisk nyfikenhet och skådefröjd och
spekulationslust. Den förlorar härunder något av
det instinktiva livets intima spårsinne och
glömmer även stundom bort sitt handlingsärende.

3. Intuitionen är intelligensen, när denna
återvinner omedelbarheten och sambandet med
handlingen, eller om man så vill, instinkten när
den vunnit rådrum för de närmaste
existensbehoven och fått rapport till hela människan och hela
verkligheten samt nått en rörlighet och mjukhet
i tillämpningen, vilken långt övergår icke blott
instinktens utan även intelligensens. Intuition är
således syntesen av instinkt och intelligens.




6.

»När en diktare läser upp för mig sina vers, kan
jag intressera mig för honom tillräckligt för att intränga
i hans tanke, försätta mig i hans stämningar,
återuppleva det enkla tillstånd han här strött ut i vändningar
och ord. Jag sympatiserar då med hans inspiration.
Jag följer den i en oavbruten rörelse, vilken liksom
själva inspirationen är en odelad akt. Men det är
alldeles nog, att jag låter uppmärksamheten slappna,
lossar på spänningen inom mig, för att ljuden, som
nyss lågo badande i meningen, skola fram träda
tydligt, ett för ett i sin materialitet. För att nå därhän
behöver jag inte lägga till något som helst, det är
alldeles nog om jag tar bort något. I mån som jag
släpper efter, kommer den långa raden av ljud att
individualiseras mer och mer: liksom vändningarna

upplöst sig i ord, komma orden att skanderas upp i
stavelser, som jag då i tur och ordning uppfattar. Låt
oss fullfölja denna dröm ännu ett stycke: då skilja
sig bokstäverna isär, och jag ser dem draga förbi,
liksom ordnade i led, över ett inbillat pappersark. Jag
tvingas till beundran för den noggrannhet, med vilken
de äro uppställda, tågets underbara ordning, hur väl
bokstäverna passa in i stavelserna, stavelserna i orden
och orden i satserna. Ju längre jag drivit den
negativa upplösningen, ju mer rumslighet och inveckling har
jag bragt å väga. Och ju mer i sin tur invecklingen
växer, ju mer beundransvärd förefaller mig den ordning,
som fortfarande orubblig råder mellan elementen.»

(Skap. Utv. s. 194, orig. s. 227.)


Jag är ense med Bergson däri, att i mån
som stämningen avtager, händer det, att de
detaljer, som buro fram stämningen, bli föremål för
reflexion. Och detta kan vara avmattning, alltså
ett skenbart plus som i grunden är ett minus.
Icke alltid uppstår detta plus (ty avmattningen
kan också medföra ouppmärksamhet gentemot
detaljerna); icke heller alltid är det i grunden ett
minus (ty man kan också med spänstig
avsiktlighet koncentrera sig på stämningsstommen); men
dessa restriktioner gör utan tvivel Bergson också,
och de rubba ej det faktum han pekar på. Jag
vill alltså icke förneka detta faktum, men jag vill
emot det ställa ett annat lika säkert faktum: att
stämningen kan mana fram detaljerna och komma
oss att fullare utforma dem, få känsligare öra och
öga för dem. Kan man väl säga att den som är
borta i musikstämningen icke på samma gång
ger sig hän åt tonen? Är han icke på samma
gång borta i ett intensivt utlyssnande av tonens
karaktär, både som ensam och som inställd i
tongången, och mer än någonsin känslig för allt
som ej fullt motsvarar dess intention? Lyckas han
icke då som allra bäst i att fånga tonen i flykten
och att i tonmängden få varje ton att leva med.
Ger icke själva stämningsvågen den stöt och fart
och agilitet som behövs för att mobilisera sin
uppmärksamhet! Det är rätt sett, när Bergson
finner ljuden »badande i meningen». Men det
betyder att de bäras uppe av denna och äro satta
i fart av den och virvlas med av den.

Att jag nu talat om toner, medan Bergsons
exempel avser talljud och bokstäver, innebär
icke ett utbyte av fråga, ty det rör precis samma
sak, blott att tonerna mera omedelbart bära
tonstämningen än typerna göra i förhållande till
diktstämningen. Om något exempel är det
riktigare, så är det mitt. Man kommer ifrån den
egentliga frågan, när man ser på den roll som
tillkommer de mera avlägsna tekniska faktorerna.
Man kunde ju då så gärna påvisa, att i samma
mån stämningen blir fyllig, i samma mån
försvinna reflexionerna över handstilen och de
typografiska anordningarna; eller över
teaterkulissernas detaljer, eller fingersättning o. dyl.
Naturligtvis, men det bevisar ingenting. Sådana
detaljer kunna träda i bakgrunden, medan de
närmast stämningsbärande detaljerna komma så
mycket bättre till sin rätt. Jag tror fullkomligt
på, att typerna på papperet bli tämligen borta
för en, när man fattas av diktens stämning, men
ljuden som de beteckna, klangfärgen som de
föra med sig, rytmen som de uppbära bli icke
på samma sätt borta. Och så kan man till och
med sätta i fråga, om de senast nämnda
detaljerna äro de egentliga stämningsbärarna. Dessa
ha vi väl framför allt i de föreställningar som
frammanas, och då kanske man med mera
tillförsikt kan säga, att föreställningarna komma i
farten just genom stämningen, och att i samma
nu som stämningen tar slut, så är feeriet borta,
det vill säga allt det lättaste och rörligaste är
borta, men kvar på skådeplatsen stannar gärna en
eller annan föreställning av tillräcklig stadga och
förtätning för att man kan i ro ta på den. Så
förhåller det sig enligt min mening med den
detaljrikedom som skulle vara utmärkande för
reflexionen. Och denna rikedom i all ära, så
måste jag därför gentemot Bergson tro, att
intuitionsögonblicket rymmer den största mångfalden,
och att intuitionen — som ju är äktare ju mera
dess mångfald blir som vore den ett enda
oupplösligt och outsägbart — att intuitionen just
som syntes-bildare är för mer än (vad
Bergson kallar) intelligensen.

Stället sammanfattar bra hela Bergsonismen.
Som dess fortsättning visar är liknelsen icke blott
ett uttryck för Bergsons psykologi utan också för
hans metafysik. Tänk icke blott på en dikt utan
på hela livet. Låt det »enkla tillstånd han
(diktaren) här strött ut i vändningar och ord» bli
hela tillvarons grund, den rena durationen,
nuflödet, livet, så är det själva varat som är sprängt
ut i former och relationer, och vår värld i det
hela är den dikt, i vilken nuflödet format ut sig.
Detta är som vi ju alla tänka. Det är icke blott
Bergson. Nu lever dikten för oss: då utlyssna vi
tillvarons enkla visa. Nu minskas spänstigheten:
då faller den ena formen efter den andra ihop
blir fast, tung, död — blir materia. Då först,
menar väl Bergson, blir världen riktigt synbar
och påtaglig för oss, och vetenskapen har en
benägenhet att hålla den stelnade stommen för
det reala, en förebråelse som Bergson
naturligtvis med fog kan framställa, fast det nog kan
finnas vetenskapsmän som ägna den slocknade
transparangens konstruktion sitt förnämsta
intresse utan att därvid förgäta, att den har sin
mening genom elden. Men hur kom materien
alltså till? Jo, genom en blott försvagning. Det
kom ingenting till, det bara togs något bort.
Och all fast form ? Jo, genom den levande
formens stelning. Men själva den levande formen
då? Där ha vi den avgörande punkten. Blir
icke redan den en fas i nedåtgåendet, och är icke
själva dikten en föryttring och depotensering av
det liv den ger form åt; sväva icke tonerna och
orden som en sista lätt dimslöja, vilken fördöljer
för oss det allra innersta, och ligger icke i hela
Bergsons åskådning en längtan att även denna
slöja skall falla, som kanske ändå är det
nödvändiga mediet för livets uppenbarelse?


7.

”Tanken som enbart tanke, det
konstverk, som ännu befinner sig
på ingivelsens stadium, en dikt,
som blott är en dröm . . .”

Ibland när jag framställt en anmärkning mot
Bergson, har jag funnit eller redan vetat om
något ställe, där han själv säger vad jag mot
honom velat göra gällande. Ens första tanke
därvid är naturligtvis att ens kritik varit obefogad,
men — jag har upprepade gånger sett mig
nödsakad att fortfarande vidhålla min anmärkning.
Hur det med sådana fall förhåller sig, har jag
just nu en anledning att klargöra för mig, då efter
det nyss anförda resonemanget min eftersinning
får tag i följande yttrande ur Bergsons
Huxley-föredrag (Fil. och Livet, s. 37):

»När vi hålla medvetande och materie mot
varandra och granska deras inbördes relationer, få vi
intryck av att materien till en början i förhållande till
medvetandet spelar rollen av ett instrument som
uppdelar det i syfte att åvägabringa större precision.
En tanke blir inte riktigt klar och precis, om den inte
uppdelas i ord. En talare vet inte bestämt vad han
kommer att säga och vad han ämnar säga, förrän han
tagit ett ark papper och redigt satt upp i ordnade ord
det som i hans själ förefanns i ett tillstånd av inbördes
sammanblandning. Först särskiljer materien alltså det
som var hopblandat och utreder det som var ett
virrvarr. Men dessutom och framför allt är materia det
som eggar till ansträngning och möjliggör strävan.
Tanken som enbart tanke, det konstverk som ännu befinner
sig på ingivelsens stadium, en dikt som blott är en
dröm vållar så till vida ingen möda: det som kräver
ansträngning är det materiella förverkligandet av dikten
i ord; av den konstnärliga ingivelsen i en staty eller
en målning. Detta kraftgrepp är påkostande, det kan
vara ytterst plågsamt; och dock, när vi utföra det,
känna vi att det är lika värdefullt, ja kanske
värdefullare än det verk i vilket det utmynnar, emedan
vi tack vare det bragt ut ur oss själva icke blott allt
som fanns där, men ännu något mera: vi ha lyft oss
uppöver oss själva.

Men detta kraftgrepp skulle aldrig ha kommit till
stånd utan materien, som, på grund av det egenartade
motstånd den bjuder och den egenartade medgörlighet
den kan drivas till, på samma gång spelar rollen av
hinder och eggelse samt får oss att känna vår styrka
och med fram gång söka stegra den.»

Vad här sägs rör ingenting mindre än den
stora principfrågan om materiens roll i tillvaron
och den gamla svårigheten att materien tycks
vara källan till all brist och negation i livet,
men ändå kan den icke undvaras!

Betecknande för filosofiens behandling av
materien är det sätt varpå Platon, i »Timaios»
inför den i metafysiken. Materien, varmed ju
icke menas vatten och jord och dylika »element»
utan något bakom liggande rent bestämningslöst,
som man varken kan ta på eller se eller
egentligen alls tänka, en »materia prima», som det sen
kom att heta; materien eller icke-varat, som det
av Platon kallas, skall vara principen för den
stela nödvändighet som står emot den från
ideerna utgående ändamålsmakten; men när Platon
fattar materien sålunda, så gör han det med en
teleologisk motivering: den blir på det sättet
ändamålsenligast! Hurdan bör den vara för att
i sig kunna uppta alla former? Jo, fullkomligt
formlös, liksom i vaxtavlan, man vill skriva på,
alla linjer först måste vara utslätade. Materien
blir ändå ett material för formen och en
förutsättning för idémakten, hur mycket man än må
kalla den ett intet. Filosoferna ha fåfängt arbetat
på att göra slut på materien genom att reducera
den till en blott förminskning av det varandes
potens, en blott passivitet — men de ha aldrig
kunnat låta bli att begagna sig av materien.
Leibniz t. ex. vill icke veta av någon annan princip än
den positiva, aktiviteten, perceptionskraften; men
så finns det grader av denna, d. v. s. ett moment
av passivitet, varigenom den ena monaden skiljer
sig från den andra. Utan denna passivitet skulle
det varande således icke vara utformat i en
mångfald av väsenden. Passiviteten kan således icke
undvaras, men det låtsas som om därmed ingen
ny faktor, sattes in i tillvaron, därför att den ju
blott är aktivitet, nämligen i lägre grad.

I det från »l’Evolution» förut anförda stället
intager Bergson just denna hållning mot materien.
Den behövs, ty det är genom den som tillvaron
spränges ut i detaljer, men dessa enskildheter,
hela denna formsättning som ändar i de döda
bokstäverna, den betraktas som en blott
förminskning, och därför går genom hela anförandet
den tanken, att det egentligen vore bäst om alla
drag smältes bort för oss och ginge tillbaka som
kallnade planeter i den solmassa varur de
utgått.

De ovan citerade orden ur Huxley-föredraget
tolka en helt annan uppfattning. Den
uppdelning och precision som härleder sig från materien
blir här mera uppskattad. Det motstånd materien
erbjuder blir till luft under vingarna. Vår fulla
kraftutveckling tycks sammanfalla med det fulla
utnyttjandet av motståndsmediet. Tillvaron är
icke längre rikast som odifferentierad tanke,
ingivelse och dröm utan som fullt utformad dikt.
Artikulationen i intryck, föreställningar, tankar,
hela föryttringen med ett ord, blir stegring.

Och härmed torde vi nog ha kommit
sanningen närmre än i stället ur »l’Evolution».

Det högsta ögonblicket är det, då tanken står
fullt utslagen i levande form. Men så står icke
formen länge. Den kallnar och tanken drar sig
tillbaka. Därför är det rikaste livet väl snarast
en svängning mellan osöndrad och utformad
tanke, mellan enhetens och mångfaldens poler.
Fullast leva vi, när vi uppleva något som enkel
känsla: ja, med ett om; om däri ingår förkänslan
av former som hålla på att födas, eller
efterkänslan av ett ackord som just tonat ut. Formen
blir — jag upprepar det — i alla fall villkoret.

Skillnaden mellan de två Bergson-ställen jag
här jämfört med varandra är nu visserligen icke
större än att en och samma tänkare kan vid
olika tillfällen ha anledning att säga det ena så
väl som det andra. Men jag anser det ligga i
öppen dag att stället i »l’Evolution» ger den
synpunkt som Bergson i det stora hela anlägger
och som blivit bestämmande för hans
intuitionsbegrepp, vilket tar fasta på enhetligheten till
förfång för utformningen.

Det är väl icke värt att i Huxley-föredraget
vilja se en antydan om åsiktsförskjutning — jag
utgår ifrån att en sådan icke föreligger — men
jag kan icke låta bli att tycka bättre om den
handlingspsykologi som här kommer till synes.


»På vilka tecken igenkänna vi i vår dagliga
erfarenhet en 'handlingsmänniska' — jag menar en man
i stånd att sätta sin prägel på de händelser, stora eller
obetydliga, bland vilka han rör sig? Därpå att han
med ett ögonkast är i stånd att uppfatta en massa ting,
isynnerhet ett stort antal föregående händelser. Han
griper dem alla i en enda perception, som rättleder
honom till den handling han förbereder. Ju fler på
varandra följande händelser han fångat i denna enda
blick, ju bättre lyckas han behärska dem.»


Till en början tar jag fasta på, att Bergsons
beskrivning av ett välordnat
handlingsförlopp fullkomligt överensstämmer med den som
jag kommit till, exempelvis i »Intuition», början
av 5:te kapitlet. Jag får tydligen anse mig
ense med Bergson däri, att en verklig handling
har bakom sig en stark intuitiv syntes, och jag
står ånyo inför frågan: vari ligger då skillnaden?

Möjligen ligger den i ordet »intuitiv» som
jag just tillät mig använda. Måhända vill
Bergson icke hålla handlingsmänniskans syntes för
en intuitiv sådan. Är det kanske enligt honom
en syntes av intelligensen? Att antaga detta
går emellertid icke heller bra ihop. För det första
kan jag egentligen icke tro, att Bergson icke
skulle på intuitionens räkning skriva en syntes
av denna karaktär, så starkt som han betonar
dess enhetlighet och att den kommer till stånd
»uno intuitu». För det andra tyder hela
tankegången i Huxley-föredraget på, att Bergson
måste anse intuitionen här vara med i spelet.

Den ena faktorn i tillvaron är materien. Den
är principen för determination, är »ödets rike».
Men så kommer livet (medvetandet) som
»inflödet av något som skär mot den tröga
materien», och medvetandet är frihetens princip.
Skillnaden mellan intuition och intelligens beröres
icke här; de ingå ju båda i medvetandet. Men
att i första rummet intuitionen här avses, tycks
man böra tänka sig, enär ju intuitionen annars
hos Bergson är principen för indetermination,
vanligen i motsats till intelligensen, i vilken då
materiens determination kommer till utslag.
Under termen medvetande är alltså intuitionen här
med i frågan. Å andra sidan göres nu
gällande, att medvetandets mest slående uppgift är
att minnas, och minnet är just det grepp,
varigenom determinationen bryts och valet
möjliggöres; först ett »ögonblicksminne», så ett minne
som av nuet gör mera omfattande synteser,
sådana som stå handlingsmänniskan till buds. Med
ett ord, syntes och intuition tyckas här gå ihop
på annat sätt som Bergson annars icke tillåter.
Så vitt jag förstår.

Det metafysiska problem vi här kommit in i
får jag låta vara.Dock en anmärkning. Vid läsningen av det
ovan s. 47 anförda stället från Bergson kommer man
icke att tänka blott på materien såsom principen för
formsättning utan snarare på »världssjälen», som ju i
platonismen betecknade samtligheten av alla former.
Men världssjälen var ju också enligt Platon redan den
en blandning av idé och materia. Än mer — skulle
icke, om Bergson vill vara konsekvent, själva ideernas
former bli »fällningar» i riktning mot det tröga? Även
detta är icke så orimligt. Så nära som Bergson visar
sig stå nyplatonismen, så kan det icke förvåna, om han
betraktade ideerna som den första depotenseringen,
förminskningen, stelningen, av det »Ena». Men då
behövs här säkerligen en distinktion. Det finns två
formsystemer. Det ena har sin radiationspunkt i materien;
det är systemet av mekanisk nödvändighet, av
energetiska former. Det andra radierar från det »Ena»
och är vad Platon kallade de sanna orsakernas system,
ändamålens rike. Bergsons yttrande tar de
energetiska och de intellektuella formerna under ett. I form
över huvud ser han en fällning i den nedåtgående
riktningen. Och det är ej blott i ett enstaka yttrande
han gör så. Det hör till hans grundsyn. Men han
slår icke de båda formsystemen samman i den
meningen, att de få bryta sig mot varandra som två
principer. Han gör all form till materialisation. I
denna position kan han återigen icke framhärda.
Formen tilltvingar sig åter och åter hans erkännande.
Ty formen är ju skapelsen. Man må hur mycket man
vill se den som det gudomligas depotensering, så står
den genast ånyo fram som dess aktualisation. Ställd
på den punkt som Bergson intar, skall man förr eller
senare erfara motsatsernas spänning och tvingas in i
den riktning som ledde till Jordano Bruno, hos vilken
den grekiska filosofiens principer nått den
konstellation, vari de ingingo i den nya tiden. Jag har endast att passa ett
rent empiriskt påstående, nämligen att en
stämning eller en handling av rang uppbäres av en
syntes av rang, eller i allmänhet att snillesynen är
logiskt artikulerad — om man bara ser efter
tillräckligt noga. Sätt mikroskopet på
intuitionsförloppet, så framträder strukturen. Det finns intet
annat sätt att avgöra denna fråga än den
empiriska undersökningens. För att stödja min
uppfattning har jag i »Intuition» och »Poesiens
Logik» analyserat fram tankelinjerna i en del fall,
då dessa linjer icke brukat observeras. Mer kan
jag just icke göra. Nya fall, som jag kunde ta
upp, vore ändå valda av mig själv. Jag får vänta
tills någon fram lägger fall som ej skulle låta sig
tolkas syntetiskt. Hos Bergson har jag
visserligen funnit intuitioner framlagda med påstående,
att de icke äro synteser, och jag har passat på
att i dem framhäva syntesen, men jag är icke
övertygad om att Bergson gjort sina uttalanden
med full medvetenhet om just den empiriska fråga
som här föreligger och just den divergens som i
denna är tänkbar. Bergson undersöker icke
direkt de empiriska förhållandena. Han gör
slutsatser från sitt metafysiska plan, vilket han
egentligen aldrig lämnar.

Jag är fullt på det klara med att Bergson icke
i första rummet yttrar sig om samma fråga
som jag, men i andra rummet gör han det, och
hans teori innesluter därför påståenden som jag
måst göra upp med för att kunna fasthålla vid
min syntetism.

*


V.
Intuitionen som syntes. Metodiska
konsekvenser.

Jag bestämde ovan (sid. 27) intuitionen
rätt och slätt som motsats till diskursionen.

Frågan om materialet lägges då utanför. Det
må vara en intuitiv komprehension av ett sinnligt
eller osinnligt innehåll, det blir en fråga för sig;
intuitionsproblemet rör endast det sätt, varpå
materialet behandlas, och är för mig icke ett
metafysiskt problem utan ett logiskt, metodiskt,
tekniskt. Härmed är dock ingalunda sagt, att den
intuitiva uppfattningen ej också skulle innebära
en förändring av innehållet. Först och främst,
utan att räkna med något översinnligt, kan man
säga, att intuitionen fångar ett rikare och
väsentligare innehåll än den diskursiva uppfattningen.
Intuitionen fördjupar tillvaron för oss och
öppnar möjligheter som vi ännu icke uppmätt.
Vidare, om vi tänka oss snabbheten,
agiliteten, stegrad till absolut allestädesnärvaro, så
ha vi nått fram till den gräns, där tidsexistensens
form brister. Enligt Spinoza äro vi då komna till
den punkt, från vilken vi först riktigt skåda den
sanna verkligheten. I mina utredningar, som icke
gå utanför tidsexistensens mark, får denna gräns
icke spela in på annat sätt än som en riktpunkt
för det intuitiva livets stegring.

Jag har tänkt mig, att ett sålunda begränsat
begrepp skulle kunna bli vetenskapligt
fruktbart såsom hållpunkt för ett bestämt problem och
en målmedveten strävan i riktning mot en
intuitiv kultur. Men för övrigt tror jag också,
att man i det hela har den filosofiska traditionen
och det litterära språkbruket för sig, när man
så avgörande betonar det syntetiska draget i
intuitionen.

Med avseende på den filosofiska traditionen
vill jag närmast anknyta till det spinoziska
intuitionsbegreppet, som ovedersägligen är en
representativ typ. Måhända är det icke för mycket att
här anföra Spinozas stående exempel på
intuition. Det gäller vår tillit till regula de tri. Tre
tal äro givna, och vi ha att finna ett fjärde
som förhåller sig till det tredje liksom det andra
talet förhåller sig till det första. Den ene räknar
utan tvekan som hans lärare lärt honom, en
annan är så pass kritisk, att han försöker några
gånger, om det stämmer; en tredje övertygar
sig om förfarandets riktighet förmedelst Euklides
bevis i 7:de bokens 19:de proposition, vilket
säger honom att det måste förhålla sig så.
Men vid de enklare talen behövs detta icke.
Om t. ex. talen 1, 2, 3 äro givna, så vet var man,
att det sökta talet är 6, och detta mycket
tydligare, emedan vi göra vår slutsats på grund av
det förhållande mellan 1 och 2 som vi i en blick
(uno intuitu) uppfatta. (Detta efter Prop. 40 i
andra boken av Spinozas Etik, varmed kan
jämföras ett ställe i avhandlingen om »Gud,
människan och lyckan», strax i början av andra delen.)
Det sista uppfattningssättet är det intuitiva. Det
är lika adekvat som den rationella bevisningen,
men är denna överlägset genom sin omedelbara
evidens; en rationell bevisning stöder sig ju
tydligen på en serie av omedelbara intuitioner.

Den spinoziska intuitionen innebär alltså en
syntes, och det är detta jag fattar som
huvuddraget i den typ jag sluter mig till. En ganska
enkel syntes, kunde någon tycka; 1:2 = 3:6. Ja,
i detta exempel. Men tänk den då stegrad.
Då kan den få att omspänna mycket. Tag en
mera invecklad sats, tag den samman med hela
raden av till grund liggande satser och hela raden
av följdsatser. Det blir hela geometrien
intuitivt skådad. Varje begreppsförmedling som däri
ingår, kommer också med i intuitionen. Och låt
oss så gå till annat än geometrien, ända till
skådandet av universum i alla dess förhållanden av
utsträckning och tänkande — då börja vi
kanske förnimma spinozismens så ofta prisade
evighetssus.

Men det intuitiva behov, som jag velat vara
tolk för, finner icke hos Spinoza allt vad det
söker. Och detta har en djupt liggande grund.
För Spinoza har tidslivet ingen betydelse. Hans
intuition fixerar endast det tidlösa i tiden. Det
är icke vilket fenomen som helst den griper efter,
icke livets brokiga mångfald, icke allt det som
Fausts diktare, när han minns tillbaka, lyssnar
till som en halvt förklungen saga;
ingenting av det som helt enkelt »hände», som kom och
var förbi — nej, tvärtom just allt det som aldrig
hände utan som måste vara och av evighet var,
lika evigt och nödvändigt som vinkelsumman i
triangeln. Spinozas intuition är icke den
omedelbara uppfattningen av ett faktum, av något
aposterioriskt, den är vår omedelbara uppfattning
av det aprioriskt nödvändiga, av det axiomatiska.
Denna med den spinoziska metafysiken
sammanhängande bestämning hos intuitionen har jag
ingen anledning att fasthålla, men i vilket fall
som helst så märks, när det kommer till stycket,
den spinoziska åtstramningen av intuitionen ej så
mycket som man skulle kunna tro, emedan
naturligtvis all intuition, även om den griper efter
det tidsligt förgående, det timade, det timliga,
ändå söker in mot det djupare och väsentliga, det
som sker i det som sker.

Principiellt kan jag bättre anamma
romantikens intuition, såsom jag också i »Intuition»
flerestädes antytt, det vill då säga Fichte, och
Schelling i den mån han bevarar sammanhanget
med Fichte; med andra ord: den intellektuella
åskådningen hos Fichte, fylld med den estetiska
åskådningens innehåll hos Schelling. Den
intellektuella åskådningen är blotta formen. Den är
jagets ursprungliga enhet, som Kant skulle sagt.
Som sådan ingår den i varje tanke eller
föreställning vi ha, och är sålunda något ytterst
vardagligt och hos den minst begåvade befintligt,
såsom Fichte energiskt framhåller. Men denna
enhet som finnes hos var och en, innebär på
samma gång medvetandets mysterium. Och det
underbara i saken ser ingalunda vem som helst.
Att se det, är att se genialiskt. Låt nu denna
form få ett innehåll och ett allt rikare sådant.
Låt all livets mångfald och skiftning dragas in i
spelet: Schellings estetiska åskådning. Då ha vi
livet sett i belysning av den intellektuella
åskådningens mysterium, tidsexistensen under
medvetande om dess motsägelser och av den
antinomiska spänningen pressad utöver sig själv;
då ha vi den oändlighetsriktning som var
romantikens bästa, och det intuitiva livet i sin yttersta
stegring.

Emellertid fasthåller jag ändå hellre vid den
spinoziska intuitionen som min typ, emedan det
logiska draget däri får starkast framträda. I
Spinozas intuition bibehålla sig
begreppsförmedlingarna i all sin skärpa.

Spinoza kan i det avseendet representera
kulmen, dock så, att vi finna sammanhanget
bevarat mellan hans typ och intuitionister före och
efter honom. Vi ha en intuitionslinje som
markeras av Plotinos, Mäster Eckhart, Nicolaus
Cusanus och andra. Är den förstnämndes intuition en
logisk syntes? Nej — kan man säga, så till vida
som i den fullgångna intuitionen alla
begreppskonturer försvinna i ljuset. Ja — kan man säga,
så till vida som intuitionen kommer såsom en
avslutning på kunskapsprocessen. Om också
intuitionen själv är åtskillnadslös, så har den sin
förberedelse och förutsättning i det diskursiva
tänkandet. Enligt Eckhart skådar ju Gudomen
av evighet allt, vars och ens liv med alla dess
händelser. Det tidliga livet är en explikation av
det eviga, och i det tidlösa skådandet måste
således alla former ligga preformerade. Cusanus
på samma sätt.

Det är väl så, att man enligt dessa mystici
kan komma i intuitionstillståndet på olika
vägar, på känslans väg, på tankens väg. När
extasen föll över dem, kom den naturligtvis
icke just i det ögonblicket som avslutningen på
en filosofisk spekulation; man tänke t. ex. på
det ögonblick av hänryckning som Augustinus,
med allusioner till Plotinos, skildrar i sina
»Bekännelser». Men förutsättningen för sådana stunder
var väl ändå icke blott en viss livsstämning och
viljeriktning utan också en viss teoretisk
uppfattning av tillvaron. Man måste ha gått
begreppslinjen ända ut och prövat den sista
storsyntesen samt känt behovet att gå utöver den
till det motsatslösa, som ovanför är. Särskilt
hos Cusanus blir intuitionen själva
motsatscoincidensen, och föremålet för intuitionen
(intellectus) var väl också motsatsernas samspel. Så nog
kan man säga, att den spinoziska uppfattningen
är innerligt samhörig med den äldre mystiken.
Samma är förhållandet mellan den och
romantiken. Det märkligaste som skedde i filosofien,
sedan Kant gjort sitt, var kanske att spinozismen
tog boning i transscendentalfilosofien. Den fann
då sitt ögonblick och hade sin stora tid. I sin
rena form har spinozismen egentligen aldrig haft
tillfälle att verka. Den lever hundra år i
skymundan som en mörk fritänkarlära. Vad var det
som nu manade fram den? Det är väl icke
mycket lönt att räkna med historiska
tillfälligheter i sådant. Att Jacobi och andra fingo lust
att syssla med Spinoza, det är icke gott att veta
orsaken till. När man ser spinozismen i Fichtes
vetenskapslära — icke som meningsfränden utan
som hedersfienden, om jag så må säga — så
tycker man att den måste vara där. Det kunde
knappast vara annorlunda, när
frihetsfilosofien nu bröt fram, för första gången klart
medveten både om sin tro och sina tvivel.
Spinozismen måste då fram. Man fann den omöjlig att
kringgå. Uppgiften blev just, som Geijer sade,
att rycka ut det subjektiva livet ur den
spinoziska substansen. Världsbilden blev Spinozas,
med denna ändring, som ju var radikal nog. Och
därför bröt den intuitiva trängtan ut igen med
fördjupad syftning — samma Eros som från
Platons dagar så ofta visat människorna vägen
mot det ouppnåeliga.

För övrigt kan jag knappast få något bättre
uttryck för vad jag avser med intuition än
följande av Leibniz (i Meditationer över vetandet
etc. 1684), vars intuitionsbegrepp ju dock ej fått
samma betydelse som Spinozas: »Även kan man,
om ett begrepp (notio) är mycket sammansatt
(composita), ej på en gång uppfatta (cogitare)
detta med alla däri ingående särskilda begrepp;
men där detta går för sig, eller åtminstone så
långt detta går för sig, kallar jag vetandet
intuitivt.» Alltså, filosofien är en syntes, och, vad
jag särskilt vill understryka, den kan stegras
gradvis och bevaras även när innehållet växer i
omfattning.

Med tillhjälp av excerptsamlingarna för
Svenska akademiens ordbok har jag sökt bilda mig
en uppfattning om hur ordet hos oss brukat
användas i sådana tillfällen, då det ej fixeras som
teknisk term, alltså i vanligt litterärt språkbruk.
Ett par prov till belysning.

»Ingen har som Shakespeare ägt en intuition,
vilken ersatt åskådningen och skapat sanna bilder
av främmande liv.» (Nyblom, Sv. Akademiens
Handl. 1894, s. 298). Här blir intuitionen lika
med livlig inbillningskraft (som ersätter
åskådningen). Men enär en dylik inbillningsstyrka
grundar sig på förmåga att göra slutledningar,
isynnerhet analogislut, så närmar sig betydelsen
en annan: intuition = instinktiv slutledning,
motsatt den metodiska. Vi ha denna hos Nyblæus,
Fil. Forskn. I, 1, s. 288: »Det var ej hans
(Ehrensvärds) sak att stiga ned till sitt ämnes detaljer
eller närmare utföra sina tankar. Därmed vilja
vi dock ej hava sagt att Ehrensvärds filosofiska
åsikter huvudsakligen skulle vara uttryck av en
omedelbar intuition eller snilleblick, och att
egentligt tankearbete skulle varit honom främmande.»
Av fortsättningen finner man att Nyblæus i
intuitionen huvudsakligen vill betona det
ögonblickliga, hugskottsartade, i motsats till den
långvariga meditationen. Det som ger Ehrensvärd
skenet av en blott intuitionist är att han
merendels lämnar läsaren »i okunnighet om den väg,
varpå han kommit till sina åsikter». Nyblæus
torde anse, att intuitionen, omedvetet eller
medvetet, hoppar över en mängd förmedlingsleder
i en slutkedja. Till denna betydelse ansluter sig
också följande yttrande av Viktor Rydberg (Varia
I, s. 106), vari likväl därjämte en annan
synpunkt gör sig gällande: »... utvecklingsidéen,
när den för första gången och mycket tidigt
gjorde sig förnummen, gjorde det som en
intuition, som en av inbillningskraften åstadkommen
hopsummering av de intryck världen utövat på
människoanden, medan den i våra dagar
framträtt som en av den metodiska undersökningen
gjord hopsummering av fakta ...» Här antydes
en viss innehållsrikedom hos intuitionen, om
också en osöndrad, odistinguerad sådan. Samma
sida av intuitionen, dess förmåga av syntes och
samlad vy, fram träder också i vad Nyblæus säger
om Boström, Fil. Forskn. IV, 1, s. 3: »... att
Boströms tänkande, ehuru det var så utmärkt av
analytiskt skarpsinne, att det stundom stod på
gränsen av spetsfundighet, likväl till sin art
egentligen var intuitivt. Det var en åskådning ...»
Jfr O. Levertin, Ord och Bild 1892, s. 101:
»Gustaf III hör nämligen till de flyktiga och
oroliga andar, som man kanske lättare får klart
för sig genom intuition än genom analys.» Man
måste kanske anmärka en betydelseskiftning
mellan intuition som genial slutledning och
intuition som syntes, men i grunden menas
säkerligen detsamma i båda fallen, ty den
slutledningsförmåga som språngvis träffar målet anses nog
ha till sitt förfogande en dylik rik
föreställningssyntes. Atterbom (Fil. Hist. s. 445) skiljer
mellan ett första stadium av »thetisk intuition (eller
där synthesen ännu är outvecklad)» och ett sista
stadium av »synthetisk (eller där synthesen är
utvecklad)». Detta är alldeles som jag skulle
vilja säga.

Slutligen ett yttrande som en vän satt mig
i handen och som jag sätter särskilt värde på,
därför att det kommer från en antagligen av
teorier oberörd man, nämligen den store
Wellington: »Det är en märkvärdig sak som man
ibland erfar; när ni håller på att betrakta en
fråga, kommer plötsligen en hel följd av tankar
för er som i en blixt: ni ser det alltsammans,
men det tar er kanske ett par timmar att sätta
på papperet allt som i ett ögonblick gick genom
er själ. Sakens alla sidor, alla de olika delarnas
inbördes förhållanden, alla konsekvenserna har
ni inför er.»There is a curious thing that one feels
sometimes; when you are considering a subject, suddenly a
whole train of reasoning comes before you like a flash
of light: you see it all, yet it takes you perhaps two
hours to put on paper all that has occurred to your
mind in an instant. Every part of the subject, the
bearings of all its parts upon each other, and all the
consequences are there before you.

Som man finner, beakta dessa yttranden
intuitionens syntetiska innebörd; den blir
komprehension och kombination. Och jag tror mig
kunna säga att språkbruket i det hela går i den
riktningen. Men i de anförda citaten skymtar
också fram den meningen, att intuitionens syntes
icke fyller logikens krav. Intuitionen blir
inbillningskraft och snilleblick i motsats till
egentligt tankearbete, blir syntes i motsats till analys.

Och härmed äro vi komna till en
skiljeväg. Ligger det i sakens natur, att vår
uppfattning skall frigöra sig från logiken i samma
mån som den blir intuitiv, eller tillåter intuitionen
en allt högre stegring i logisk klarhet? Jag
håller på det senare, och menar rent av att
intuitionen, åtminstone i vissa avseenden,
tillfredsställer logikens krav, på ett finare, noggrannare
sätt än det vanliga tänkandet, att den i sin fulla
styrka fullbordar logiken i stället för att
upplossa den.

Härmed äro vi också komna till den punkt,
där Bergsonismen visar sina metodiska
konsekvenser. Från den utgår en maning: frigör dig
från logiken. Med min uppfattning heter det:
bli strängare med logiken. För mig att se ha vi
att övervinna grovlogiken medelst en finare
logik, enligt Bergson skulle vi fly från grovlogiken
till en konturlös åskådning. Orediga svärmare
begagna sig av dispensen. Man behöver inte längre
ge skäl, man säger: jag ser, jag tror. Icke blott
när det gäller gud och universum utan också
när det gäller krig och fred och människorätt,
och tullskydd, och nästans ära. Förflugna idéer
behöva icke prövas på konsekvenser — man är
glad att våra uppfinnare åtminstone fortfara med
det gamla och pröva innan de släppa ut, kanske
mera kritiskt än någonsin.

Nu är att märka likväl, att när det kommer
till stycket, så ger icke Bergson rent ut den
dispens man av honom väntar.

Han gör restriktioner, som praktiskt
sett alldeles förändra läget.

Det rent intuitivt uppfattade är ju enligt
Bergson absolut enkelt. Därför är det outsägligt, och
så snart vi vilja meddela det åt andra, måste vi
ta ut vissa sidor hos det, jämföra det med något,
uttrycka det i termer av annat; vi måste
analysera det, och därmed totalt förändra det. Och
ej nog med att det rent intuitiva ej kan utsägas;
det kan icke heller tänkas utan att analyseras och
differentieras. Allt detta blir av Bergson själv
flera gånger framhållet.

I »Int. o. Intelligens» s. 62 beaktar han »det
förhållandet, att den en gång vunna intuitionen
måste finna ett sätt att uttrycka sig och
tillämpas, som är avfattat efter våra tankevanor och
som bjuder oss genom bestämda begrepp de
fasta stödjepunkter vi så väl behöva. Däri
ligger betingelsen för vad vi kalla skärpa,
precision, och även obegränsad tillämpning av en
allmän metod på särskilda fall». I
Bologna-föredraget (Filosofien och livet s. 74) heter det:
»— — — och en idé av så kallat intuitivt ursprung
som icke, genom att dela på sig och åter
uppdela sina delar, uppnår att täcka utvärtes
iakttagna fakta och de lagar genom vilka vetenskapen
förbinder dessa med varandra, en idé, som icke
ens vore i stånd att rätta vissa generalisationer
och förbättra vissa iakttagelser, vore en ren
fantasi; den skulle icke ha något gemensamt med
intuitionen». I slutorden till Huxley-föredraget
(Fil. o. livet s. 42): »Intuition och intelligens stå
icke i motsats till varandra, utom där intuitionen
vägrar att ta precision genom att träda i beröring
med vetenskapligt behandlade fakta, eller där
intelligensen ... utan fog uppträder med anspråk på
vetenskaplighet.»

I dylika uttryck ser jag det metodiska kravet
uttalat, att det rent intuitiva måste träda ut i
mångfald, analys, diskursivitet. Vidare kan jag
icke annat än däri se den metafysiska
uppfattningen uttalad, att den »rena» intuitionen endast
är ett gränsfall, som aldrig faller innanför vår
erfarenhet, att alltså även isigvarat, nuflödet,
endast är en gränstanke, en idé, som vi kunna
inrikta oss på men ej nå fram till. Mot en sådan
åsikt har jag, som man kan förstå av det
föregående, ingenting att invända. Men kan den i
grunden vara Bergsons? Det förefaller mig
omöjligt. Om så vore, skulle ju hela denna
energiska strävan att rycka intuitionen alldeles
lös ur intelligensens relationsnät vara utan
mening. Här föreligger utan tvivel en oklarhet.

Bergson har förbehållit termen intuition
egentligen för själva gränsfallet; det är en
namnsak och likgiltigt. Så har han låtit termen
tänja sig därhän att den även betecknar regionen
närmast under toppunkten, det vill säga vår
uppfattning i den mån den tillspetsar sig i intuitiv
riktning med enhetligheten av syn och stämning;
i så fall ett termfel, som icke heller det betyder
så mycket. Men så — och däri ligger sakfelet
— har vår tänkare under påverkan av
betydelseglidningen blivit predisponerad för att i denna
region förbise den logiska teckningen. Och på det
sättet har han kommit att förneka sambandet
mellan intuition och intelligens på ett område,
där detta samband är ett faktum.

Om man med intuition menar en
intelligibel åskådning av ett ting i sig bortom våra
uppfattningsformer; eller en intellektuell
åskådning av ett transscendentalt gränsfall; eller, som
Bergson, av ett »nuflöde», som ännu ej
anlagt någon form — i alla dessa fall kan
man göra en absolut skillnad mellan intuition och
intelligens. Men så snart man låter intuitionen
träda hitom den transscendentala gränsen, så
snart den gör sitt inträde i vår »Welt als
Vorstellung» — då skall det visa sig fruktlöst att söka
frigöra den ur intelligensens former; men
intuitionens fjärmaste aningar stå för oss igen, om
vi skärpa vår syn för den oändliga stegringens
perspektiv.

Belysande är just jämförelsen med
Schopenhauer, som i sin uppfattning av viljan som ting
i sig står den Bergsonska nuflödesfilosofien
särdeles nära, men som ändå med kantiansk skärpa
iakttar gränsen mellan »Welt als Wille» och »Welt
als Vorstellung», väl vetande att så snart vi äro
komna innanför den senare, och det vill säga
så snart vi ha den torftigaste åskådning eller
tanke, så äro vi inom väldet för »den tillräckliga
grundens lag», under tvånget av
uteslutningsförhållandet i rum och tid, av konsekvensen
mellan grund och följd, av orsaksbestämdheten
ända ut i våra handlingars motivation.

Bergson markerar icke nog skarpt, hur han
tänker sig förhållandet mellan dessa två världar.
På ett ställe i början av »Skap. Utv.» säger han
att i verkligheten »ingen av vår tankes kategorier,
enhet, mångfald, mekanisk orsaklighet, förnuftig
ändamålsbestämdhet o. s. v. exakt kan tillämpas
på vad livets är». Men vill Bergson ha dessa
kategorier alls tillämpade på det rena nuflödet?
Konsekvensen tycks förbjuda det. Första
differens och relation som börjar framträda, inleder
ju fällningsprocessen, varigenom materien
avsätter sig.

Varhelst emellertid de kategoriala
relationerna nu må ha en tillämpning, så är det givet,
att vi måste sträva efter att uppfatta
relationerna så exakt som möjligt är, och att om en
frigörelse ur dem kan tänkas, den måste nås
genom att skärpa relationerna. Och då är vår
väg den vanliga, och logiken är vårt
rättesnöre. Bättre att se det — och förfina
logiken. På den vägen kommer man också från
intelligensens förlamande grepp. Låt oss icke
i vanmäktig kverulans beskärma oss över denna
terroriserande intelligens, utan låt oss se till att
intelligensen sköter sig som den skall. När
intelligensen »bevisat» oss att poesien snart icke
längre skall kunna finna på något nytt (Richet),
genast äro vi färdiga att, om vi nu icke tro på
beviset, anse bevisningens väg oanvändbar i
dylika frågor. Det behövs bara att man synar
ett sådant bevis i sömmarna, så ser man snart
var den logiska blundern är begången. Jag vill
påstå, att vartenda ett av de yrkanden Bergson
har att göra gent emot intelligensens
forskningssätt och forskningsresultat, hade kunnat
stödjas genom att vädja till intelligensen själv
och en mera subtil kontroll. Naturligtvis menar
jag då med intelligens (jfr ovan s. 31) icke blott
slutledningsförmåga och minne, utan hela vår
vanliga kunskapsförmåga, icke minst när den
upptar sitt material. Till och med väntar jag,
för en förfining av de humanistiska metoderna,
mest av en till mera känslighet och noggrannhet
uppövad förmåga att iakttaga och en mera
hårfin teknik vid återgivandet av iakttagelsen.

Må vi t. ex. tänka på en dylik fördjupad
uppfattning av filosofiska systemer som den
Bergson yrkar på i sitt Bolognaföredrag (ovan s. 32),
så ledas vi till en sådan genom att göra
mera allvar av det logiska kravet på att söka
den enande principen i de särskilda satserna och
det likaledes rent logiska kravet på att förstå
det omedelbart upplevda och sedda som ligger
till grund för en teori.

Detsamma gäller då över huvud fordran på
inlevelse, som ju blir huvudsaken i Bergsons
metodiska yrkanden; inlevelse i en karaktär, i
ett djurs psykiska liv, i konstverket, i tidsandan,
framför allt inlevelsen ända in till källsprången
för våra egna livsyttringar. När jag själv
började fråga mig, vad som brast i vissa skenbart
klara utredningar, som jag icke kunde tro på,
fann jag som oftast, att utredaren icke levat
sig fram till själva primärfakta — icke fyllde den
empiriska metodens första krav, att se!

»När intelligensen,» säger Bergson (Skap.
Utv. s. 182, orig. s. 213), »ger sig in på studiet
av livet, behandlar den med nödvändighet det
levande såsom det tröga, tillämpar på detta nya
föremål samma former och för över på detta nya
fält samma arbetsvanor, som lyckats henne så
förträffligt på det gamla.» Förebråelsen är
uppenbart befogad, men det behövs ingen
metafysik för att göra den gällande. Att utan
vidare på det andliga området överföra
metoder från naturvetenskapen innebär ett påtagligt
metodfel, till vilket man naturligtvis kan frestas
genom en viss metafysik eller antimetafysik, men
som rätt och slätt består i att man vid
beträdandet av nya områden förbiser de förändrade
omständigheterna; man gör sig icke mödan att
fördomsfritt se efter hur sakläget är. Felet är
enligt min mening icke radikalt. Det bottnar
icke i den empiriska metoden som sådan utan
i ett vårdslöst handhavande av den. Det vore en
olycka om Bergsonismen nu skulle på vissa
områden bringa logiken i misskredit.
Därmed skulle den intuitiva rörelsen än en gång
föras på sned. Jag hade hoppats den skulle
bli medveten om att det är intuitionen som
sitter inne med logikens fullmakt — och äntligen
göra rätt bruk av den.

Om det är sant, att biologerna resonerat
som om de icke behövde livskraftens obekanta
x i sina orsaksförklaringar, så är det ett
metodfel, vilket också framgår därav, att biologerna
av rent vetenskapliga skäl mer och mer bereda
rum för denna obekanta faktor, som de ej längre
tilltro sig att kunna rekonstruera. Den av Bergson
på platsen för den sansade biologens x införda
termen élan vital, livssprånget, livskraften,
gör ingen annan nytta än att den med ett
tydligare anslag reserverar det obekantas plats —
till varning för dem som till äventyrs äro blinda
för tomrummet.

Vore det inte verkligen så, att många
människor äro ur stånd att behandla ett x som en
realitet, så skulle jag anse införandet av den
Bergsonska termen — för några årtionden sen
utmönstrad ur fysiologien — uteslutande skadligt
i metodiskt avseende. För mig är den ingenting
annat alls än det samma obekanta, jag förr
räknade med, ett obekant men icke en nullitet,
det bortom vår horisont liggande kraftcentrum,
vars utstrålade makt vi förnimma överallt, där
livet bänder på.

Riktigt rätt är det väl knappast heller, att
den exakta vetenskapen skulle principiellt
behandla det levande på samma sätt som det döda.
Snarare bör det väl, om man bortser från de
mera korttänkta, heta, att den vill till en
början behandla det levande så; den vill i
fysiologien återfinna först och främst de för allt
fysiskt gällande lagarna, men så därutöver de
speciella fysiologiska lagarna. Och om samhället
betraktas som en organism, så menar icke
klokt folk därmed att det skulle vara blott
organism. Prof. Steffen anmärker på tal om
Spencers samhällsåsikt, att det för samhällslivet
särskilt utmärkande aldrig kan sökas i någon
naturvetenskap. Det är mycket rätt. Det för en
vetenskap specifika måste ju sökas på den
vetenskapens speciella område. Men därmed är
icke sagt, att icke vissa allmänna
bestämningar, såsom enhet i mångfald, koncentration i
differentiation, kunna vara för ett vidare
område gemensamma; varvid jag icke vill ha
förnekat, att det specifika ofta förbises. Böjelsen
för ett sådant förbiseende är en fara för varje
forskare. Och man får vara på sin vakt mot
förhastade tillämpningar från två håll, både från
naturvetenskapen och metafysiken, eller, som
detta motsatsförhållande ofta gestaltar sig, både
från en naturalistisk och en spiritualistisk
metafysik. Jag tror att både Spencer och Hegel
lyckats fastställa ett visst allmänt schema, vars
momenter återkomma på olika specialområden. Man
får blott akta sig för att schablonmässigt
använda schemat.

Prof. Steffen har haft för bråttom att välja
mellan de motsatta meningarna om intuition.
Han har, för sitt ändamål, ingen anledning att
avgöra frågan. Ty på sociologiens metod
inverkar den icke. Den sociala erfarenheten, de
socialvetenskapliga upptäckterna måste göras på
intuitionens väg: detta är den riktiga
utgångspunkten för Steffens sociologi och det enda
moment i Bergsonismen han kunnat för sin
vetenskap använda. Men denna utgångspunkt kan
man tillägna sig utan att avgöra om intuitionen
är artskild från intelligensen eller ej. Eller
rättare, antingen den är det eller ej, så måste man
förfara som om den icke vore artskild. Man
må med Bergson tro på en rent tetisk
intuition (jfr citatet från Atterbom här ovan), men
man opererar endast med intuitionen som
syntetisk. I tanken kan man skilja mellan en
intuition, vilken som sådan är absolut oförmögen
av syntes, och en intelligens i sig oförmögen av
ursprunglig åskådning; men i vårt verkliga
medvetenhetsliv och i den vetenskapliga forskningen
förekommer intet sådant. Där förekommer, som
Steffen själv erkänner, endast samarbetet mellan
intelligens och intuition, och detta samarbete,
vågar jag påstå, går för sig precis så, som jag
skisserat det i »Intuition». Må man tänka sig
vilken som helst intuitiv erfarenhet eller
upptäckt som Steffen kan avse, så skall den visa
sig vara en syntes och röja arbetet av en
känsligare intelligens. Svårigheten, säger Steffen, är
att bringa våra intellektuella och våra intuitiva
kunskaper på ett gemensamt plan, där de kunna
koordineras med varandra. Det är just en
sådan liknämnighet jag ansett så viktigt att få till
stånd.

Må förhållandet mellan intuition och
intelligens i roten vara så som Bergson vill, så är det
ett annat i verkliga livet. Låt oss då, när vi
tala om detta, hålla oss till förhållandena på det
planet. Vad tjänar det till att släpa med oss från
det metafysiska planet en intelligens som till sitt
väsen är blott ett instrument för tillvaroskampen
men som i vetenskapen (Steffens Sociologi I, 68)
spelar rollen av den enda kunskapsförmåga som
är »tillräckligt ointresserad för tingens praktiska
valörer» och som dyrkar vetande för vetandets
egen skull? Eller en instinkt som egentligen
skulle representera det ännu icke mekaniserade
livsflödet, men som i verkligheten ter sig så,
att Steffen (s. 64) kan använda uttrycket
»automatiskt, d. v. s. instinktivt»?

Sens moral: Låt oss fixera själva
arbetsproblemet! Må vi behandla det så långt ske kan
utan beroende av (jag säger icke utan
sammanhang med) metafysiken. Må vi undersöka
intuitionens syntetiska arbete, tekniken i de
intuitiva tagen. Vi skola på det sättet bekämpa den
intellektuella stelheten, varhelst den må finnas.
Vi skola utverka en legitimation av det, som är
äkta frihet i intuitionen, och på samma gång få
en princip för kontroll på dess olater.

Angående karaktären av den syntes,
intuitionen innebär, får jag — utöver vad jag i andra
skrifter därom yttrat — till slut göra en kort
anmärkning.

Är det en associativ syntes ? Naturligtvis,
men icke enbart. Ett rikt tillflöde av
föreställningar är en förutsättning för intuitionen,
men det kommer icke huvudsakligen an på
mängden, icke heller på färgrikheten, utan mera
på urval, ordning och agilitet. Livligt minne
är icke detsamma som syntetiskt minne, har jag
framhållit i första upplagan av min
psykologi. Och det »bildlösa» tänkande, varom det
stundom talas, är ingenting med intuitionen
oförenligt. När jag brukar tala om hur kvickt
allting passerar i det intuitiva ögonblicket, och hur
vi endast behöva snudda vid en föreställning
för att ha den med, så är det just »bildlösheten»
jag avser. Den är en förutsättning för
fylligheten. Huvudvikten ligger icke på, att
föreställningarna äro aktualiserade utan på att de kunna
bli det. De måste potentiellt vara till hands.
Men det finns intet annat sätt att påvisa deras
potentiella förhandenvaro än att för ett
ögonblick låta dem stiga fram för att sen låta dem
gå tillbaka igen i det bildlösa och omedvetna.

Den ordning som intuitionen åstadkommer
är — innan vi komma till den egentligen logiska
— en sådan som jag vill kalla en konfiguration.
Vad jag därmed syftar på, skall man lättast
förstå, om man kastar en blick på mitt kapitel om
poetiska figurer i Poes. Log. En bild, en
vändning får spridda fenomen att springa ihop till
ett linjesystem med enande idé i; genom relief
eller genom omgruppering. Den hjälper oss
med samma grepp, som i mera elementär form
möter oss i ordets figur eller sinnliga schema.
Man kan också tänka på de aristoteliska
slutledningsfigurerna. Logiskt sett skulle alla
slutledningar kunna göras efter den första figuren, men
allt efter som man kommer på saken från ena eller
andra hållet, blir det i ena fallet lämpligare att
först slå fast att A aldrig är B, i andra fallet
lämpligare att först konstatera C:s underordning
under A. Det blir inte riktigare på det viset,
men intuitivare.

Konfigurationens syntes är icke i och för sig
nödvändigt logisk, men dess nära samband med
den logiska syntesen framgår tydligt ur det sista
exemplet. I stort sett är det icke möjligt att få
några sammanfattningar, så vida man icke
begagnar sig av sakernas naturliga läge. Därför
kan man så genomgående finna ett logiskt schema
och ett logiskt behov bakom de poetiska uttrycken.
Intuitiv stegring blir logisk stegring. Sambandet
mellan konfiguration och logik kommer mig
gärna att tänka på de s. k. klangfigurer, i vilka
sanden på en metallskiva ordnar sig, då skivan
får vibrera för ett stråkdrag. En lätt förklarlig
association, men väl också något av en analogi.
När diktarsjälen vibrerar, utkristalliserar sig
tillvaron i systemer av konfigurationer — och dessa
ha nog en djupare grund än det vanligen
antages.

Motsatsen diskursiv-intuitiv går genom hela
vårt kunskapsliv och därförmedelst också genom
känslo- och viljelivet. Man brukar nog tänka
i första rummet på minnet och
slutledningsförmågan såsom diskursiva, men tendensen att falla
sönder i diskursivitet röjer sig även i själva
åskådningen och i fantasien; den sitter i
människans radikala brist, den av Fichte till princip
upphöjda trögheten. Därför kan intuitionskravet
icke behandlas i ett särskilt kapitel av psykologien
eller logiken utan skall göras gällande i alla.
Resultatet, om så sker, blir att psykologien och
logiken allt mer förlora något av den statiska
karaktär, som Bergson haft en så skarp blick för.
Men därav följer icke, att det får släppas efter
i fråga om fastheten i begreppen, eller att fasta
begrepp ej skulle behövas just i stunderna av
vår djupaste och rörligaste uppfattning.
Förståndets roll var också enligt Fichte att bringa den
absoluta rörligheten till att »stå»; denna blir
»gleichsam zum Stehen gebracht», säger han med
den tidens vanliga åberopande av ordens
etymologi (Verstand). Det statiska momentet kan aldrig
elimineras bort ur vår tillvaro. I skapelseordets
»Varde» ligger också ett »Bliv». Och efter Hegel
synes det ej lätt att förbise detta. Det gäller
icke att drömma sig bort ifrån begreppen. Vi
skola se dem ännu tydligare och på den vägen
komma till oberoende av dem. Intuitionen
arbetar även den med begrepp, men arbetar med
dem på ett annat sätt. Den behärskar dem. Där
begreppet är för grovt, förstår intuitionen att
använda det som en hjälpkonstruktion blott,
hållen isär från verkligheten, som i all sin
mångfaldighet blir liggande intakt bakom. Allmänt
och särskilt träda i ett annat förhållande till
varandra för intuitionen — ty, i förbigående
anmärkt, intuitionen ser icke blott, som Bergson
vill, det individuella utan lika mycket det allra
generellaste, hos en konstskola, en tidsanda. Det
enskilda lever och rör sig i det allmänna, och den
logiska förmedlingen mellan dem får just den
agilitet som våra slutledningar för det mesta
sakna. Därav det »granum salis» som alltid
ligger i det intuitivt sagda, den lilla jämkning av
den geometriska linjen som konstnärshanden
omärkligen får till stånd.


INNEHÅLL.


Förord 5

I. Intuition i förhållande till empirisk, intelligibel och
intellektuell åskådning 7

II. Biologisk grundläggning till Bergsons intuitionsteori 14

III. Bergsons kunskapsteoretiska motivering: intuition och
intellektuell åskådning 23

IV. Några av Bergsons exempel på intuitionsakter 29

V. Intuitionen som syntes. Metodiska konsekvenser 60






Af samme författare bl. a.:

Studier och Meditationer. 3:e uppl.
2:50; inb. 3:50.

Poesiens Logik. 2:a uppl. 2:50;
inb. 3:50.

Bildning och själfstudier. 2:a uppl.
45 öre.

Idéer och makter. 2:a uppl. 2:50;
inb. 3:50.

På vandring. 1:50.

Kunskapslifvet
(Uppfostringspsykologi). 2:50; inb. 3:50.

Intuition. Några ord om diktning och
vetenskap. 3:e uppl. 1 kr.



