

MEDDELANDE FRÅN FREDRIKA-BREMER-FÖRBUNDET

NÅGRA DRAG
AF DE TILL DANMARK
UTVANDRADE ALLMOGEFLICKORNAS
STÄLLNING OCH ARBETSFÖRHÅLLANDEN
AF
GERTRUD ADELBORG

AFTRYCK UR DAGNY

NORRKÖPING

1890



På uppdrag af den af Fredrika-Bremer-Förbundet tillsatta
komitén för utredning af de till Danmark utvandrande
allmogeflickornas ställning och arbetsförhållanden, anträdde jag den 4
nov. 1889 en resa till Småland, Skåne och Blekinge för att göra
mig närmare underrättad om de förhållanden, som stå i samband
med utvandringen, samt samla material för småskrifter, ämnade
att af komitén utgifvas. Jag har under min resa besökt
städerna Malmö, Lund, Helsingborg, Wexiö, Karlshamn, Ronneby, Kristianstad och Köpenhamn samt Wirestads, Nöbbeleds,
Linneryds, Södra Sandsjö, Tingsås och Urshults socknar i
Kronobergs län, Eringsboda socken i Blekinge län, samt
Hjersås socken i Kristianstads län. Dessutom har jag genom
pastorsembetena inhämtat underrättelser från Oljehults socken
i Blekinge, från Markaryds socken i Kronobergs län samt
från Knislinge socken i Skåne.

”När Vår Herre skapade Småland och höll på att der
plantera och så, kom Skam och ville vara med om arbetet;
men Skam hade bara stenar i sin såskäppa. Han sådde och
sådde öfver hela södra Småland, och när han kom öfver
Blekinge gräns, så gick botten ur såskäppan.”

Denna lilla saga berättades för mig en afton i en af södra
Smålands prestgårdar, der jag för tillfället uppehöll mig som
gäst. Och i sanning, det bör icke förvåna någon att
folkhumorn diktat en sådan saga, ty naturen är här både fattig och
karg, och vid en resa genom dessa trakter måste man ställa
till sig själf den frågan: Hvaraf lefver befolkningen? Man
måste beundra den outsägliga flit och möda, som nedlagts
för att vinna hvarje fotsbredd jord. De små oregelbundna
åkerlapparna omgifvas af stenmurar så höga och breda, att
de gifva skugga åt nästan hela den lilla åkern, som oaktadt
allt arbete är öfversållad med småsten. Ibland sticka stora
stenar eller klipphällar med en eller par famnars mellanrum


upp ur den odlade marken och försvåra naturligtvis allt arbete.
Den jord som vinnes säges dock vara ganska god. Å andra
trakter är marken vattensjuk och bär endast lågväxta träd,
spiriga och magra, samt mjölonris eller i bästa fall lingonris.
Stora skogar finnas ju ock, men dåliga kommunikationer
försvåra en inkomstbringande skogsafverkning. Visserligen är
det sant, att befolkningen i en del socknar genom utvandringen
under senare år ej obetydligt minskats, och att kampen för
tillvaron i följd deraf för de kvarvarande borde vara lättare;
men äfven af dessa har en del varit på sommararbete i
Danmark och der vant sig vid bättre kost, och de andra hafva
hört omtalas, huru man lefver i främmande land, och så nöja
de sig ej längre med den svältkost, hvarmed de förr åtnöjdes.
Fordringarna i öfrigt torde nog ock hafva stigit.

De flesta af de socknar jag besökte hafva inga bruk,
herregårdar eller fabriker, och de bondgårdar som finnas äro
ej större än att de vanligen skötas af egaren med hjälp af
hans egna barn; möjligen tager han en halfvuxen dräng eller
piga, hvilka kunna nöjas med de små löner, som betalas,
d. v. s. 30—40 kr. för år, i enstaka fall något högre. Sålunda
kunde i en del socknar icke mera än ett par fullvuxna drängar
och pigor erhålla platser. Flickorna tänka då: ”En piga får
här inte mera än 30—40 kronor för helt år och usel mat, en
bit kornbröd och en sillstjärt, då tar en hellre bättre mat och
högre lön i Danmark” och ”sliter en aldrig så länge här
hemma så räcker det inte en gång till snygga kläder.” När
så nästan hvarje familj har någon bror, syster eller annan
slägting boende utomlands, och flickorna oupphörligt höra talas
om de stora lönerna, den goda maten, nöjena och friheten,
blir längtan att komma ut dem öfvermäktig. Det är sålunda
tydligt att det gifves anledningar nog till utvandringen.

Om våren är det en rörelse bland den småländska
ungdomen som bland flyttfoglarna. De unga samlas i stora flockar,
rådslå och öfverlägga med hvarandra, framkasta och jämföra
förslag, och en vacker dag är den stora skaran skingrad och
borta i främmande land. Räcker ej kassan till en biljett till
Amerika, så räcker den åtminstone till Danmark. Hemma
vilja de ej stanna. Utvandringen anses vara störst i gränssocknarna mellan Småland, Skåne och Blekinge, liksom denna
befolkning i allmänhet har mera oroligt lynne.
Den af Fredrika-Bremer-Förbundet tillsatta komitén hade
till grund för sina beräkningar ang. utvandringens storlek
lagt af Statistiska Byrån gjorda tabeller upptagande antalet
ogifta svenska kvinnor, hvilka under åren 1886—1887
utvandrat till Danmark. Jag gjorde dock snart den iakttagelsen
att utvandringen eger rum i långt större utsträckning än dessa
angifva. De statistiska tabellerna upptaga nemligen endast
huru många ogifta kvinnor under uppgifvet år begärt och
erhållit betyg för utflyttning ur församlingen till Danmark.
Då tjänst skall sökas i Danmark erfordras emellertid för att
der uttaga den s. k. ”Opholdsbogen”, hvilken skall innehafvas
af hvar och en som i Danmark söker arbete, icke 

utflyttningsattest, utan de tjänstsökande kunna lika väl erhålla ”opholdsbog” på ett af pastor utfärdadt arbetsbetyg. Den, som erhåller
arbetsbetyg, kvarstår naturligtvis såsom medlem af den
församling, der den arbetssökande är skrifven och blir sålunda
aldrig upptagen i de statistiska tabellerna öfver utflyttade.
Lika litet är detta händelsen med de flesta af de personer,
hvilka redan en gång varit i Danmark. De resa utan att
begära vare sig utflyttningsattest eller arbetsbetyg af 

pastorsembetet, endast på den ”opholdsbog” de förut erhållit.

Men nu säger kyrkoherden i A. församling: ”Jag lemnar
ogerna arbetsbetyg; vilja de utvandra om ock blott för 6
månader, så få de taga utflyttningsattest, de stanna dock ofta
kvar i utlandet, och komma de igen, skrifver jag åter in dem
i församlingen. Jag kan på intet annat sätt hålla reda på
hvilka församlingsbor äro hemma och hvilka äro i främmande
land.”

Kyrkoherden i B. församling säger deremot: ”Jag lemnar
i allmänhet endast arbetsbetyg, ty utflyttningsattesten har
det svåra med sig, att om en flicka, utskrifven ur församlingen
på våren och åter inskrifven på hösten, senare vill ingå
äktenskap, saknar hon för den tid hon icke varit skrifven i
församlingen betyg ang. hinderslöshet för äktenskap, och jag
vågar sålunda ej lysa för henne utan annonsering i tidningarna
m. m., hvilket orsakar mycket bråk.”

Detta olika tillvägagående gör, att då de statistiska
siffrorna för Nöbbeleds, Eringsboda och Karlshamns socknar
åren 1886—1887 nära nog stämma med antalet utvandrande
för dessa år enligt Statistiska Byråns tabeller, ansåg
deremot kyrkoherden i Öljehult att i hans församling endast
5 % af de utvandrande voro upptagna å dessa tabeller. I
Södra Sandsjö hade i år 7 personer erhållit utflyttningsbevis
för resa till Danmark, då deremot 34 erhållit arbetsbetyg och
många rest utan att alls göra anmälan.

Under sådana förhållanden blir omöjligt att anskaffa
siffror, hvilka ens tillnärmelsevis angifva utvandringens storlek.

Som utvandringen till Danmark ofta sker endast för
månaderna maj—oktober, under hvilken tid svenskorna hufvudsakligen användas som hvitbetplockerskor och som
ladugårdspigor, hade många af flickorna just nyss kommit hem, när
jag i november besökte trakten. Jag gick till den ena stugan
efter den andra. Genast jag trädde in afdammades en stol
och stäldes midt på golfvet — det var tydligen ohöfligt att
bjuda någon att sitta vid en vägg: — jag framstälde mina
frågor och sökte få flickorna att berätta huru de haft det i
Danmark, men vanligen hade jag ej hunnit långt, innan jag
blef afbruten af frågan: ”Ska’ ho' söke plats i Danmark?”
På mitt nekande svar följde då någon anmärkning såsom:
”Jaså, ho' ä' från Stockholm; ja, der ä’ ju så möe
trädgårdsarbete, så att hon behöfver väl inte ge’ sig till Danmark."
Sade jag att jag var skickad för att höra efter om de hade
det bra eller illa i Danmark, ville man gärna tro, att jag var
sänd af ”kungen”. ”Ja, se om bara kungen visste huru vi
hade det, så hjälpte han oss nog. Brita Stina Andersdotter
ho’ gick till kungen o’ sa’ hur det var, o' ho’ fick 50 riksdaler”,
och ”Kungen han skulle nog anlägga fabriker i hvar socken,
så en inte behöfde utvandra, om han bara visste, att vi inte
kan få arbete hemma.”

Särskild vigt lade jag å inhämtandet af underrättelser
angående städjandet eller den s. k. ”fästningen” till Danmark
och fann, att det sätt hvarpå denna tillgår är af stor betydelse.
Den skedde förr genom danska agenter, som reste omkring i
Sverige, lockade och värfvade och togo med sig den reslystna
skaran. Men år 1884 utkom såsom en följd af Redaktör Ernst
Beckmans resor för att undersöka utvandringen till Tyskland
en Kongl. Kungörelse och enligt denna eger endast svensk
undersåte att vara agent. Denna lag gjorde sålunda ett slut
på de danska agenternas ofog i Sverige, men dermed synes ock
lagens direkta praktiska betydelse vara slut, hvad angår
utvandringen till Danmark. Dess bestämmelser, att kommissionär
för anskaffande af anställning åt tjänstehjon och andra inom
och utom riket skall hos Konungens Befallningshafvande söka
tillstånd att utöfva verksamhet, borgen å 1,000—5,000 kronor
ställas, kontrakt upprättas, utflyttningsbetyg för tjänstehjonen
anskaffas m. m., anses säkerligen för besvärliga, ty enligt från
Konungens Befallningshafvande inhämtade upplysningar utöfvar ingen agent för utvandring till Danmark verksamhet
enligt denna lag, utan lagen kringgås vanligen påföljande sätt.

Förvaltarne å de egendomar i Danmark, hvilka till större
antal använda svenska flickor såsom ladugårdspigor eller hvitbetplockerskor, vidtala antingen på hösten muntligen eller
på våren skriftligen någon af de flickor, som å egendomen
gjort sig kända såsom hyggliga och dugliga arbeterskor, och
anmoda denna att fasta ett visst antal flickor för följande
sommar. Hon, fästepiga eller städjepiga kallad, träffar då
öfverenskommelse med flickor från den socken, der hon bor,
att arbeta å uppgifven egendom och gör så resan till
Köpenhamn tillsammans med dem. Ibland erhåller fästepigan af
förvaltaren penningar till allas resa, och hon fördelar summan,
som sedan afdrages af lönerna: ibland resa flickorna å egna
penningar. En sådan fästepiga erhåller vanligen af förvaltaren
5 kronor för hvarje piga hon har med sig. Flickorna ligga
oftast vid resan till Danmark öfver natten i Elmhult eller
annan svensk ort, mottagas i Köpenhamn af förvaltaren och
föras direkt ut till den gård, der de skola arbeta. De undgå
sålunda de faror vistelsen i Köpenhamn medför. — Några
förvaltare vidtala på hösten de arbeterskor de äro nöjda med
att nästa vår återkomma och sända dem då reskassor. Inga
kontrakt uppgöras på förhand; det är blott en enskild
öfverenskommelse. Flickorna veta dock mycket väl att saken är
olaglig och gifva derför nekande svar, då de under resan
tillfrågas, om de äro fastade.

Olagligt, som detta tillvägagående är, har det dock stora
fördelar, om fästepigan är hygglig. Förvaltaren vänder sig
till en flicka han anser sig kunna lita på och får derigenom
bättre folk. Fästepigan vill ej få skam af dem hon tager
med sig och väljer derför de bästa flickor hon kan få. En
fästepiga berättade, huru väl 70—80 flickor anmälde sig för de
20 platser hon skulle besätta. För flickorna är det en
ovärderlig sak att själfva få välja vid hvilken gård de vilja arbeta;
de kunna genom fästepigan få ordentligt besked om de danska
egendomarna och om arbetets fördelar och skuggsidor. Och
af ännu större betydelse är säkert, att då pigorna fästas på
detta sätt, många från samma socken komma till samma
egendom och sålunda kunna vara hvarandra till inbördes stöd och
hjälp. Det har ock visat sig, att de halfårstjänster, till hvilka
fästningen sker på nämda sätt, varit jämförelsevis mindre
förderfbringande.

Från större delen af Kronobergs län och från en del af
Blekinge län fästes allmänt på nu nämda sätt och på ½ års
arbetstid.

Ett annat sätt att fästa är att kommissionskontoren i
Köpenhamn till Sverige öfversända en svenska, som längre tid
varit i Danmark. Denna person uppträder då vanligen i
granna kläder. Hon gör narr at de svenska flickorna, som
gå så enkelt klädda och arbeta hårdt mot liten lön, lofvar
dem goda platser, höga löner, fria resor och gifver dem ofta
en liten handpenning, om de vilja antaga den plats som en
uppgifven agent i Köpenhamn erbjuder dem.

Detta sätt att fästa synes vara i bruk delvis i Sunnerbo
härad (Kronobergs län) samt något i södra Blekinge. Det
brukas dock mindre nu än förr.

Och så till sist fara många svenska flickor till
Köpenhamn och anmäla sig direkt hos agenterna derstädes.

I båda dessa senare fall hafva svenskarna att göra med
för dem okända personer och lockas eller tvingas att antaga
platser utan att veta eller förstå något om ställen eller
förhållanden. Dessa senare sätt att fästa hafva ock visat sig
mest förderfbringande.

Fästekontoren tyckas hufvudsakligen besökas af flickor
från de sydsvenska städerna. Äfvenså vända sig dit de, som
efter sommarvistelsen af en eller annan anledning önska stanna
kvar i Danmark samt dessutom de, som i hemsocknarna äro så
illa kända, att socknens fästepigor ej vilja taga dem med sig.

Agenterna eller deras utskickade möta de ankommande
vid alla hamnar och båtar i Danmark, söka med lock och pock
få flickorna med sig; ja, är flickan nog oförståndig att gå
ensam, formligen öfverfalles hon af dem, och många exempel
hafva nämnts om flickor, som oaktadt de varit fästade till
bestämd plats, dock å öppen gata af agent blifvit bortfastade
ånyo. Att aldrig gå eller stå ensam är tydligen en välbehöflig
försigtighetsåtgärd. ”En får bju’ te’ å’ fre’ sig hele tiden;”
detta uttryck begagnades af nästan hvarje kvinna jag talade
med.

Så komma då de stora skarorna af svenska tjänstflickor
i synnerhet vår och höst till agenterna, samlas i deras lokaler
och å angränsande gator. Dit samlas ock de, som genom
annonser i tidningarna veta, att nu finnas åter oerfarna svenska
flickor, som äro lätt bedragna, och så börjar ett lockande och
bland annat försök att få flickorna in på närbelägna
källarlokaler; och då, ve den som af lättsinne eller oförstånd aflägsnar sig från gruppen och följer med.

Såsom förut är sagdt, synes det mest vara flickor från
städerna som söka plats genom fästekontoren. De önska
vanligen plats i själfva Köpenham. De flesta agenterna derstädes,
äfven den mest beryktade af dem, Herr Jensen vid Halmtorvet,
äro emellertid uavtoriserede och hafva som följd deraf ej rätt
att fästa till Köpenhamn, endast till dess förstäder och till
landet. Redan detta åstadkommer stora bedrägerier, i ty att
flickorna tro sig fastade till stad med plats som huspiga,
kokerska m. m., och ofta hamna de sedan långt bort vid tyska
gränsen såsom ladugårdspigor. Naturligtvis äro flickornas
oerfarenhet och godtrogenhet samt deras obekantskap med det
danska språket och med ”tyendeloven” (Danska legostadgan)
orsak till, att så många kunna på detta sätt blifva bedragna.
Ibland lemna fästekontoren fästebevis, ibland ej. Att de, som
vända sig till fästekontoren, få annan plats än de blifvit lofvade, hör emellertid till ordningen för dagen.

I ett af ”Københavns Amts Landboforening” år 1886
afgifvet betänkande i tjänstefolksfrågan omtalas bland annat
dessa fästekontor på följande sätt:

”Paa de Dage, da Omflytningen af Tjenestefolkene, navnlig
paa Landet, gaar for sig, ligner Forholdene i og udenfor et af
den slags Fæstekontorer, der her er tale om (de uavtoriserede),
nærmest et Slavemarked, og meget af det, der foregaar paa
et saadant Sted, kan heller ikke godt betegnes anderledes
end som Menneskehandel. Værst handler Fæstemændene dog
vist nok mod de fremmede, navnlig de mange svenske Tjenestefolk, af hvilke en ikke ringe Del bliver lokket herover af
Fæstemændene, og som saa, naar de er komne herover, maa
tage til Takke med den Plads og de Vilkaar, som det behager
Fæstemanden at byde dem. Kan en ung Pige, der er fæstet
i Sverig til en Lærerindeplads, fra Fæstekontoret sendes ud
til en Herregaard som Malkepige, saa er næsten ikke mere
noget umuligt for de Mirakelmænd, der holder Fæstekontorer.”

Vanligt är ock att flickorna få mindre lön, än som blifvit
utlofvad; så t. ex. utlofvas fri resa och fritt logis, men för
bådadera göras sedan afdrag på lönen. Den ”fria resan” gifves
ibland sålunda, att agenten i bref sänder flickan ett tryckt
kort (ej biljett), som då det aflemnas till kaptenen berättigar
till fri resa å ångbåten enligt öfverenskommelse mellan
kaptenen och agenten.

Passa flickorna ej för den plats de fått, så mycket bättre;
då komma de åter till kontoret och kunna ännu en gång
inbringa agenten fästepenningen, hvilken varierar från 10—30
kr. för arbetsgifvare och 5—20 kr. för tjänstsökande förutom
ersättning för logis. Ibland tager dock agenten ingen
ersättning af de tjänstsökande. När flickorna gå till sin plats, säger
agenten: ”Finner Ni Eder ej å platsen så kom tillbaka”, och
en flicka berättade, huru en fästekvinna mött henne å gatan
och sagt: ”Inte är det möjligt, att Ni längre vill vara kvar
å den plats Ni fick. Jag har så goda platser; tag en af dem
i stället.”

Ofta fästes till fingerade platser. Så fick en flicka betala
agenten tolf kronor och reste tjugo mil till den utlofvade
platsen. När hon kom fram, fans emellertid ingen plats ledig
å egendomen, och hon måste på egen bekostnad resa tjugo
mil tillbaka igen.

Äro flickorna vackra, låter kommissionären ofta dagarna
gå utan att skaffa dem plats. Han kvarhåller deras betyg,
så att de ej kunna söka plats på annat ställe. De komma för
hvarje dag i allt större skuld till honom för logis m. m., och
tvingas sålunda mången gång att såsom han önskar träda i
hans tjänst, då förförelse blir nästa steg. En flicka hade blifvit
lofvad god plats, men direkt blifvit bunden i lastens tjänst.

Två flickor fingo logis hos en agent i Köpenhamn. Om
natten kom agenten in till dem, och det var blott flickornas
upprepade hotelser att ropa på polis, som kunde förmå honom
att lemna dem i fred.

En nu gift kvinna berättade, huru hon och en annan
flicka första gången de varit i Danmark på hemresan passerat
Köpenhamn, och då ej kunnat få nattlogis på det ställe, dit
de hade fått anvisning. De gingo förgäfves från hotell till
hotell. I somliga, der de sågo karlar sitta och dricka, tordes
de ej gå in, och det blef allt senare på kvällen, utan att de
kunde finna något logis, der man ville taga emot dem. Då
de så gingo gata upp och ned, började två agenter att förfölja
dem och sökte förmå dem att ånyo låta fästa sig: nej, de ville
hem till Sverige. Åter gingo de länge och sökte bostad,
agenterna följde dem, och till slut för att ej nödgas tillbringa
natten på gatan följde de agenterna till deras hem, och då
funnos der före dem tjugu flickor. Agenterna stängde nu in
dem och sade, att ”nu skulle de fästas till Tyskland, sex
månader ginge ju fort, och fina platser skulle de få.” Följande
morgon kl. 6 kom någon in med kaffe till dem, och då dörren
öppnades, passade fyra flickor på och sprungo sin väg och
rusade ned till ångbåten; strax derefter kommo tolf af de
andra flickorna springande, så fort de orkade. De hade också
lyckats slippa ut. Huru det gick med de öfriga fyra visste
hon ej.

Händer det sålunda, att genom fästekontoren en helt
annan plats och en betydligt mindre lön vinnes, än hvad som
utlofvats, och äro äfven de sedliga farorna stora, så finnes
dessutom ännu en anledning för de svenska tjänsteflickorna
att ej vända sig till fästekontoren. De besätta neml. såsom
regel dåliga platser med dåligt folk. Agenternas anseende
är sådant, att de hyggliga arbetsgifvarne i Danmark, liksom
ock de hyggliga arbetssökandena i Sverige, bjuda till att reda
sig dem förutan. I Småland hörde man jemt sägas: ”Ja, inte
kunde man tordas vända sig till fästekontoren” och i
Kristianstad, der utvandringen sker genom fästekontoren sades, att
det var stadens sämsta befolkning som utvandrade.

I Danmark har man ögat öppet för agenternas skändliga
beteende och pressen angriper dem gång på gång. Artiklar
med rubriker: ”Kampen om Svenskere”, ”Handel med Mennesker”, ”Svenskt slaflif i Danmark” tala i de skarpaste ordalag
om de nu rådande förhållandena. Så skrifves d. 6 april 1888.

”En af vore mest berygtede Uavtoriserede Fæstemænd, der
særlig ekcellerer i svenske Malkepiger til Landet, har et
Logishus knyttet til sin Forretning. Dette skal sikkert ikke bidrage
til at fremme en god Moral, saa meget mere, eftersom Forretningsmanden er en misliebig Person, der har siddet 12 Aar
i Tugthuset” och ”Enkelte Uavtoriserede holder mere end en
Forretning. Hvad Mening skal man f. Eks. danne sig om en
af disse Personer, som skal skaffe Pigerne Pladser, naar man
erfarer, at han har to Fæstekontorer i Byen og samtidig er —
 Bordelvært i en af vore mest berygtede Gader?”

Förarbete lär pågå för utarbetandet af en ny Tyendelov
och ny lag för agenter. Men redan nu har dock från dansk
sida ett vackert inlägg till förmån för våra svenska flickor
gjorts af Dansk Kvindesamfund, som genom sitt avtoriserede
Fæstekontor med största intresse arbetar äfven för dem. Det
var detta samfund, som först fäste Fredrika-Bremer-Förbundets
uppmärksamhet på den dåliga behandling, för hvilken de
svenska flickorna ofta voro utsatta vid ankomsten till
Köpenhamn. Samfundets derefter visade välvilja och tillmötesgående
förtjäna ock varm tacksamhet af alla svenska män och kvinnor,
som hafva hjärta för våra stackars utvandrande landsmaninnor.

Den af Fredrika-Bremer-Förbundet tillsatta komitén för
utredning af de till Danmark utvandrande allmogeflickornas
ställning och arbetsförhållanden utsände under våren 1889
till alla pastorsembeten i södra Sverige anvisningskort å
Dansk Kvindesamfunds avtoriserede Fæstekontor, och det
har visat sig, att dessa anvisningskort varit ganska flitigt
begagnade. Under tiden nov. 1888—okt. 1889 fingo enligt
underrättelse derifrån 98 svenska flickor genom kontoret
plats i Köpenhamn och 28 plats å landet. 10 flickor hade
bott fritt å kontoret intill dess plats anskaffats eller de
återvändt till hemlandet. Dessutom har kontoret i öfrigt
hjälpt med råd och dåd. Så t. ex. berättades, huru två
svenska flickor, som sågo hyggliga och anständiga ut, inkommo
å Dansk Kvindesamfunds kontor och bodde der flera dagar,
men de ville gärna hafva plats å samma ställe och i
Köpenhamn, och det var derför svårt finna plats åt dem. En dag
mötte de en fru, som lofvade dem stor lön, fri resa och andra
förmåner. Hon följde dem till kontoret, men då hon der ej
ville uppgifva sitt namn, afråddes flickorna att anförtro sig
åt henne. Efter en stund gingo flickorna ut, och frun stod
då kvar utanför väntande på dem och öfvertalade dem
till att säga ja. Flickorna återvände efter sina saker till
kontoret, der man rådde dem att åtminstone fordra skriftlig
uppgörelse, men då detta af flickorna sattes i fråga, försvann
frun helt hastigt och det hela gick om intet.

Jag har så länge uppehållit mig vid fästekontoren,
emedan jag anser, att många af de faror för hvilka våra svenska
flickor utsättas härleda sig från dem och vill nu redogöra för
de svenska flickornas ställning å de danska egendomarna samt
för utvandringens svåra följder för såväl individen som för landet.

Det kan icke nekas att den lön de svenska tjänstflickorna
erhålla i Danmark är vida större än den de kunna vinna i
hemlandet, och att i följd deraf många af de utvandrande
till Sverige hemföra ej obetydliga summor. Några utvandra
en sommar för att förtjäna till en symaskin, andra insätta
medel i sparbankerna, barn hjälpa sina föräldrar, andra afbetala skulder, köpa eller bygga hus o. s. v. Så hade t. ex.
en flicka varit i Danmark 1½ år och under denna tid hemskickat 170 kronor. — En kvinna blef enka med sex
oförsörjda barn, hvaraf fem döttrar. Dessa växte upp, började
utvandra, och då vanligen tre af dem hvarje höst återkommo
från Danmark med sin sparda penningesumma, hade flickorna
på detta sätt kunnat inköpa en snygg stuga och hade nu
modern boende hos sig. De voro glada och tacksamma för den
förtjänst de haft, och det hade gått dem alla väl. En af
dem, som var mycket stark, hade förliden sommar, lönen och
de penningar hon fått för extra betingsarbete
sammanräknade, förtjänat 110 kronor.

Men den ekonomiska vinst dessa och liknande
berättelser förtälja om kan dock icke motväga de sorgliga följder
för såväl individen som för landet, hvilka utvandringen i
allmänhet medför.

Låtom oss nu se till huru lifvet gestaltar sig för de
svenska flickorna i Danmark. De flesta erhålla plats som
ladugårdspigor eller som hvitbetplockerskor.

För ladugårdspigorna gäller vanligen följande
arbetsordning :

arbete i ladugården: kl. ½5 f. m. — kl. 1 à 2 e. m.

„ ½5 e. m. — „ 7 e. m.

på andra gårdar:

arbete i ladugården kl. ½4 f. m. — 11 f. m.

„	4 e. m. — 7 e. m.

På mellantimmarne lättare arbete inom hus. Lönen är
vanligen 100 kr. för 6  månader.

Ladugårdspigornas arbete är i regeln mycket tungt. Det
beräknas vanligen, att en flicka skall hinna mjölka 18—20
kor på de två timmar, som äro anslagna till mjölkningen.
En person går efter och profvar, att hvarje ko är riktigt slutmjölkad. Att ladugårdspigorna ligga om nätterna med
värkande armar ock söka genom kalla omslag döfva smärtan lär
ej vara ovanligt.

En flicka hade genom agent erhållit löfte om plats i
Köpenhamn mot 160 kr. pr år. Den plats hon fick var
emellertid utanför Köpenhamn och lönen 125 kr. Hon skulle tjäna
ensam hos en bonde; denne hade förut haft två tjänarinnor,
men när man nu fick en svenska, ”och svenskorna äro ju så
flinka”, tog man bara en piga. Hon skulle mjölka 14 kor
och sedan ”bära” mjölken med ok öfver axlarne ¼ mil och
detta två gånger om dagen. Dessutom skulle hon sköta grofgöromålen i hemmet såsom skurning m. m. Ej underligt om
det blef tungt för henne. Hon sjuknade snart och låg i
november döende. Fadren sade gråtande: ”Ja, hade jag följt
kyrkoherdens råd, så hade detta icke händt”.

För hvitbetplockerskorna gäller vanligen följande
arbetsordning:

under förra delen af sommaren arbetas: kl. ½ 6 f. m. — 7 e. m.

„ senare 	„	„	„ „ „	6 „	— 6 e. m.

af denna tid anslås ½ timme till frukost, 1 ½ timme till
middag och ½ timme till aftonvard. Lönen, vanligen 100 kr.
för 6 månader, kan genom extra eller betingsarbete stiga till
125 eller till och med 140 kr.

Äfven hvitbetplockerskornas arbete är tungt. Att dag
efter dag gå nedböjd öfver hvitbetsåkern är ansträngande
nog. Är det brännande solsken blir arbetet än mera
tröttande, och har det regnat eller regnar det, blir det ett
ohyggligt arbete. Kläderna blifva genomvåta och smutsiga. På
en del gårdar i Danmark finnas ej eldstäder i pigornas och
drängarnes rum, och då finnes ej tillfälle att hastigt torka
kläderna. ”Man lägger sig på dem, så torka de fortast”.

Frågar man flickorna huru de haft det i Danmark, får
man emellertid vanligen svaret: ”Möe gödt”, uttaladt med
dansk brytning. Och det är ju ganska naturligt att de, då
de i många fall utvandrat mot föräldrars och nästan alltid
mot pastors inrådan, skola tala väl om den ort, der de varit,
och dit de ämna återvända nästa år. Men talar man vid
hyggliga kvinnor, som efter flerårig vistelse i Danmark blifvit bofasta i hemtrakten, får man höra att lifvet i Danmark
i de flesta fall varit ganska tungt och fullt af frestelser och
faror. Danskorna själfva hålla sig numera för goda att
arbeta såsom hvitbetplockerskor, ladugårds- och värdshuspigor
och innan svenskorna började användas å dessa områden, var
det endast de sämsta danska kvinnorna, som åtogo sig nämda
arbeten. Orden ”malkepige”, ”roepige” och ”værdshuspige”
hafva derigenom fått dålig klang. De äro ofta liktydiga med
offentligt fruntimmer.

Å gårdarna, der ladugårdspigor och hvitbetplockerskor
arbeta och inkaserneras, föres ofta ett vildt lif. Kvinnorna
hafva visserligen sina rum skiljda från karlarnas, men att de
göra besök i hvarandras bostäder såväl om dagen som om
natten är ej ovanligt. ”Så fort som di ä’ ladugårdspigor, blir
di inte extimerade af sitt herrskap, utan det är ofta ingen
tillsyn alls, och vanorna ä’ sådana vid gårdarna, så kommer
karlarne inte in genom dörrarna, så kryper di in genom
fönstren eller pigorna ut”.

En jurist berättade huru stöld en natt hade blifvit
begången i ett rum, der tio svenska kvinnor legat. Vid
polisundersökningen visade det sig, att under natten tio karlar
äfven varit i rummet.

Å en del gårdar söka dock förvaltarne att hålla ordning,
gå omkring på aftonen och se till att ingen karl smugit in
till flickorna samt stänga igen om dem. Sant är emellertid
nog hvad en äldre hustru sade: Vill di vara rediga i
Danmark, så kan di det der lika väl som i Sverige, men det fins
så många lätta flickor, skall jag säga, och somma blir rent
som galna, när dom kommer ut och får höra det främmande
språket och se så mycket grannt, som di aldrig sett förr och
så danstillställningar och sådant; men se sådant ska’ en akta
sig för. Ja, ho’ vet nog, att om ho’ kommer i en främmande
stad, så fast ho’ har varit i många länder, så kan ho inte
hitta till rätta; huru skall det då vara för en smålandstös,
som aldrig har sett något förr”.

Å andra egendomar bryr sig ingen om huru det går till;
blott arbetsmaskinen arbetar ordentligt, får den i öfrigt reda
sig själf. Att förvaltarne gåfvo stryk och dermed oskäligt
pådrefvo arbetet var förr vanligt. Det skulle dock ej nu
kunna ske; flickorna ginge då till en annan egendom. Det
säges ock att förhållandena vid landtgårdarne börja blifva
bättre hvad sedlighet och ordning angår.

En bidragande orsak härtill är säkerligen att finna i
det uppdrag en bibelkvinna från Elsa Borgs hem i


Stockholm erhållit att verka bland de svenska tjänstflickorna i
Danmark. Det är nu fyra somrar denna bibelkvinna, anstäld
genom Kronprinsessans af Danmark försorg, förmanat, läst och
talat med de å landtgårdarna samlade svenska flickorna, och
i ett bref från Danmark skrifves, att ”hennes Mission har
overardentlig heldig Indflydelse baade paa Herskap og Tyende.”

Men huru svårt skall det dock icke vara att bevara sig
oförderfvad, då man ung och oerfaren kommer i en sådan
omgifning, lösryckt från hemmet, från alla familje- och slägtband och ingen som råder och varnar, men många som locka!
De fallna kvinnorna lära icke lemna någon möda ospard för
att få de ofördertvade lika dåliga, som de själfva äro. Åter
gäller: ”En får lof te’ fre’ sig hele tiden, om det skall gå”,
och att ”aldrig gifva sig ut ensam utan hålla väl ihop med
dem man kan lita på.”

I Danmark börjas och slutas arbetet på de flesta ställen
på bestämdt klockslag. Vanligen äro alla lediga kl. 7 på aftonen, och flickorna talade allmänt om denna ledighet såsom
en stor fördel; den medför dock många faror. Danslokaler
med det i Danmark öfverallt flödande bränvinet locka allt
som oftast; på en del egendomar dansas nästan hvarje kväll.

Mycket klagades öfver söndagsarbetet, hvilket ej lär vara
ovanligt i Danmark. Sällan tvingas väl någon direkt till
arbete på söndagen, men arbetsgifvare och förvaltare se med
missnöje på den, som nekar att arbeta. För söndagsarbetet
lemnas extra betalning. Att flickorna i alla afseenden fara
illa af detta söndagsarbete är ju klart. Kroppen behöfver
efter veckans tunga arbete hvila, och i det mångahanda hvari
de lefva, behöfva de väl en dags hvila och vederkvickelse.
De allvarliga flickorna från de goda hemmen medföra ju ofta
några andaktsböcker; när skola de få tid att läsa i dem, om
söndagen fråntages dem? Och är det ej under söndagens
stillhet, som tanken på hem och föräldrar ofta starkare tränger
sig på den bortavarande än under veckans arbete? Och dessa
hemtankar torde mer än en gång hjälpa flickan att ej
förorsaka far och mor sorg.

I dagligt tal reda sig svenskorna ganska snart med det
främmande språket, men då de gå i kyrkan förstå de ej alltid
gudstjänsten och komma kanske derför ur vanan med
kyrkobesöken. Så stå de der då ensamma i främmande land: ingen
församlings-gemenskap eller kyrklig omvårdnad, ofta ingen
husbondes omtanke och tillsyn, ingen slägtinge, ingen vän,
som kan hålla en skyddande hand öfver dem.

Synnerligen betänklig visar sig utvandringen vara för
helt unga flickor; detta dels i sedligt afseende, dels ock för
deras hälsa. Allmänt sades, att ingen flicka borde utvandra
före 18 års ålder, och nu begifva de sig ofta åstad så fort de
gått och läst, ja mången gång ändå förr; det berättades också
om många flickor, som från ansträngande arbete vid denna
ålder hemkommit med bruten hälsa eller sinnesförvirrade.

Angående vådorna såväl i sedligt afseende som för
hälsan gäller dock, att ett halft års vistelse i Danmark såsom
ladugårdspiga eller som hvitbetplockerska vanligen ej skadar;
men upprepas resorna år efter år, uteblifva sällan de sorgliga
följderna. Flickorna angripas så småningom af ”pyntesygen;”
de uppträda till och med på åkrarne i armband, halsband
och andra granlåter, köpa tunna fabrikstyger i stället för
de medhafda hemväfda ullkläderna och penningarne smälta
snart under deras händer. Flickorna börja ock tröttna på att
blott arbeta och att vara utestängda från alla de nöjen, de höra
omtalas. Försigtigheten slappnar af; de öfvergifva sina bepröfvade kamrater, våga sig ut på egen hand och ingå så småningom
bekantskaper bland karlarne på gården, ibland med någon
svensk, som sedan kommer dem på fall. Få då de barn, kvarstanna
de ofta i Danmark, utackordera barnet och fortsätta att tjäna.
Vida flera af de svenska kvinnorna i Danmark hafva sålunda
barn, än hvad man här hemma har reda på. Få de två barn,
räcka emellertid penningarne ej till, och så återvända de hem
eller återsändas af den danska polisen, som så fort någon
svenska begär hjälp, genast återsänder henne till hemlandet.

Har nu en flicka råkat i olycka eller har hon under
sommaren bortslösat sin arbetsförtjänst, så att hon ej har
penningar till hemresan och derför vill stanna kvar i Danmark,
vänder hon sig på hösten vanligen till agenterna i
Köpenhamn. Utan alla penningemedel, som flickorna ofta äro, blifva
de helt och hållet beroende af agenterna och deras godtycke,
råka snart i skuld till dem och måste till slut antaga hvad
plats agenten bjuder dem, denna må nu vara aldrig så dålig.

Det synes som om det i Köpenhamn ginge flickorna ännu
sämre än på landet, Gå de med halsduk ute på gatorna, få
de ofta långt följe, och vanligt är att höra: ”Nej, se en
svenska, henne ska’ vi åt. Jag vill här begagna tillfället att omnämna, att Værnehjemmet
"Bethania”, Helgolandsgade 8, V., erbjuder bostad för billigt pris, 50 öre
om dygnet för kost och logis. Den, som der vill blifva mottagen, bör
förete rekommendation utvisande att sökanden är en ordentlig flicka.
Hemmet är nybygdt och mycket väl ordnadt.

Lönen i familj är vanligen 8—14 kr. i månaden. Hvad
tillsyn, arbets- och matordning angå, är det naturligtvis olika
i olika familjer.

Efter de uppgifter jag erhållit är lönen:



å väfverier vanligen (fast lön) 7—12 kr. i veckan
„	„ (vid accordsarbete)  8—14 „ „
å cickoriafabriker  4—12 „ „
(vanligen 7 kr.)
vid cigarrfabriker  7-9  „ „
„ tändsticksfabriker  4—14  „ „




		
		
		
		

Under sommaren arbetas från kl. 6 f. m. till kl. 6 à 7
e. m. Under vintermånaderna nedsättas lönerna och då
arbetas från kl. 6 f. m. till kl. 4 e. m.

Det är ofta dåliga svenska kvinnor, som arbeta i
Köpenhamn, och de hafva gifvit det svenska namnet vanrykte
i Danmark. Det är kvinnor, som i syd-Sveriges städer
kommit på skam, och som derför dölja sig i Danmark eller som
i den danska landsbygden stält så för sig, att de icke vilja
eller icke kunna återvända till hemmet.

Att sända en ung oerfaren flicka ensam till Danmark
anses af goda och tänkande mödrar som ett stort vågspel. Jag
hörde också mödrar yttra följande: ”Hon hade aldrig fått resa
om inte min syster varit der, som kunde taga vård om henne”,
och ”Ja, så har jag också i hvarje bref förmanat henne eller skrifvit så mycket Guds Ord och bedt henne tänka på sin
framtid och på sina gamla föräldrar”. Det goda hemmets
inflytande och uppfostrans betydelse har öfverallt visat sig.

För de hyggliga flickorna från de goda hemmen går det
oftast bra, men för de oförståndiga och fåfänga äro farorna
i Danmark vida större än i Sverige, och såsom förut är sagdt,
de upprepade resorna eller längre tids vistande i Danmark
ökar faran.

I november månad återvända många af de utvandrande;
en del af dem skildras då allmänt såsom förvildade. Här ser
man en mor med ett barn på armen, der en flicka som sörjer
och gråter, ty hon skall hem och bekänna sitt fall. Många
äro ock högljudda och svärjande; och med bränvinsbuteljen,
som går laget rundt, uppträda de å ångbåtar, järnvägar och
hållplatser. Så återvända de till sina hem, och der fann jag
dem nu. Hos somliga talade redan ansigtsuttrycket om, att
de lärt mycket ondt; men jag såg ock många unga flickor,
som efter en å två halfårstjänster i Danmark hade ett
utseende så rent, förståndigt och flärdfritt, att man sällan får se
det bättre. De hade genom fästepigornas försorg undgått
farorna i Köpenhamn, på landet hållit väl ihop med sina
bekanta från socknen och voro nästan ovetande om alla de faror
som funnos utom dem å själfva landtgårdarna, men äfven der
hade de vetat att bevara sig.

I hemorten har man emellertid ej längre förtroende för
dem, sedan de börjat utvandra. De antagas ej gärna i tjänst
inom församlingen, åtminstone ej om de varit ute flera år.
De anses hafva fått för stora anspråk, för många nya idéer,
ja, med ett ord, de anses oanvändbara. Ej heller vilja de
gärna arbeta under vintern. De sträfva så hårdt under
sommaren, att de anse vintern som en hvilotid, hvilken på bästa
sätt skall fördrifvas; när våren kommer resa de åter sin väg.
Hafva de under sommaren hopsparat några penningar gå
dessa snart åt, och derefter blir det hemmet, som åter får
föda dem. Den vanliga arbetslönen i Danmark är 100 kr. för
halft år. När derifrån drages resekostnaderna till c:a 30 kr.,
återstå 70 kr., hvilket är det kapital, som en hemvändande
flicka disponerar, om hon varit mycket sparsam. Nu är det
visserligen sant, att en hel årslön i Kronobergs och Blekinge
län sällan öfverstiger 30—40 kr., men den tjänande får då
äfven kost och bostad året om, hvarför förtjänsten för dem,
som tillbringa vintern i sysslolöshet ej torde blifva nämnvärd,
men som vanligt är det den kontanta penningen som
värderas och eftersträfvas.

Antages emellertid helårsplats i hemlandet, kommer resluston ofta på våren, drängar och pigor blifva oregerliga och
skiljas mången gång från sin plats i olaga tid.

Och sålunda uppstår det förhållandet, att oaktadt det är
sant, att inom flera af socknarna i Kronobergs län knappast
finnes plats att få i hela socknen för ett par fullvuxna
drängar och pigor, så är det ock lika sant, att der är ondt om
tjänstfolk, synnerligast sommartiden. All ungdom vill tjäna
utomlands och fordrar, om den skall stanna hemma, högre lön
än hvad de små gårdsegarne kunna gifva.

Då den kvinliga ungdomen sålunda i allmänhet under
vintern saknar bestämdt arbete samt hemmen med de torftiga
förhållanden, som der råda, ej kunna gifva nämnvärd
sysselsättning, besannas ordet: "Fåfäng gå lärer mycket ondt”.
Tiden tillbringas med besök, kaffedrickande m. m. och derunder
sprides från stuga till stuga berättelser om Danmarks höga
löner, många förlustelser, fritiden och den obundna friheten.
Missnöje med hemmavarande förhållanden samt lättsinne och
fåfänga uppspira i de berättandes spår.

Hafva flickorna hopsparat och i banken insatt någon
penningesumma få de snart giftermålsanbud, och då visa sig
åter följderna af utvandringen från en annan sida. Flickan
har under barndomen varit upptagen af sin skolgång,
utvandrar kanske som helt ung och lär sig i Danmark hvarken det
ena eller andra af de göromål, som tillhöra en hustru; deremot har hon i det bördigare och rikare landet lärt sig en hel
del anspråk, som ända till de sista tiderna ansetts för stora
för Smålandsbygden. Efter giftermålet hopsmälta snart de
hopsparda penningarna, och fattigdomen trycker dubbelt.

Men en af utvandringens mörkaste sidor är dock det
sedliga förfall, som åtföljer densamma. I hvarje socken berättades
om kvinnor, som blifvit hemskickade med 1, 2 à 3 barn.
Modern hade först kunnat försörja sig, men så blef det henne en
dag omöjligt; hon begärde allmosa och blef då omedelbarligen
hemsänd. Ibland kunna flickornas föräldrar åtaga sig barnen,
och då återvänder modern vanligen till Danmark, hemsänder
någon gång litet penningar; mången gång låter hon ej höra
af sig, förr än hon kommer med ett barn till. Ofta kunna
dock hennes föräldrar ej åtaga sig tungan af ännu en mun
att föda, och då får fattigvården taga hand om barnen. Om
en ung moder berättades huru hon kommit till Sverige med
ett helt litet barn, gått till sitt hem, sakta öppnat dörren och
lagt barnet innanför densamma. De innevarande hade
ingenting märkt, förr än barnet började skrika; modern hade utan
att gifva sig tillkänna för sina föräldrar genast återvändt till
Danmark. — En annan moder blef af polisen hemskickad från
Danmark, och en mörk, ruskig höstafton kom hon till sin faders
stuga. Hon ledde då vid handen ett barn, som ännu ej var
två år och bar på armen ett på två månader. Då fadern fick
se henne ropade han: ”Ut med dig, jag vill inte se dig”, och
stängde dörren för henne. Hon hade rest mot faderns vilja.
Der stod hon då med barnen, som gräto och jämrade sig. Den
lilla ville hafva näring af modern, den äldre en bit bröd. Hon
gick ut i mörka skogen och lyckades så småningom leta sig
till en backstuga, der hon tills vidare blef mottagen.

Det är ej ovanligt att kvinnor hemkomma med barn,
inhysa sig någonstädes, rymma från barnet, som derefter måste
omhändertagas af fattigvården. År efter år kan modern
upprepa gamma åtgärd: hon har kvar sin plats i Danmark, nytt
arbetsbetyg behöfves sålunda ej, och intet hindrar henne att
fortsätta sitt lastfulla och förderfbringande lefnadssätt.

Förunderligt är ock huru litet många föräldrar anse
sedlighetsbrott som synd och skam. Jag hörde mången gång
uttryck såsom: ”Det kommer inte flera barn till i världen
än Gud vill” och ”Ja det har gått vår flicka riktigt bra i
Danmark. Visst har hon ett barn derifrån, men det betalar
hon oss för, så att det är det ingenting att säga på.”

Emellertid hafva de till Danmark utvandrande svenska
tjänstflickorna förvärfvat sig ett dåligt rykte. I Nöbbeled
sades: ”Så många som resa ut, så komma de nog i olycka,
om man bara visste om det;” och i Karlshamn: ”Det sägs
allmänt här, att ingen piga kan resa till Köpenhamn utan att
hafva barn med sig hem.”

En högre polisman i Köpenhamn uttalade de hårda orden:
”Ni måtte inte hafva några sedliga flickor i Sverige”. Han
stödde denna sin åsigt bland annat derpå, att t. ex. bland 18
för osedlighet under 3 månader tilltalade svenska kvinnor,
9 sade sig redan i Sverige hafva trädt in på lastens bana.
Detta skulle då tyda på att det är de osedliga flickorna, som
lemna Sverige. Att förhållandet långt ifrån alltid är sådant,
hafva vi ofvan visat och tillika att just de sämsta flickorna
stanna i Köpenhamn. Vidare visade han huru ”Beretning om
Kjøbenhavns Politi” år 1887 bland de prostituerade i
Köpenhamn upptog ej mindre än 87 kvinnor från Sverige. Från
Köpenhamn voro under samma tid 254.

Han var emellertid ej ensam om detta hårda omdöme.
Nej, det mötte mig öfverallt i Köpenhamn. Det sades att
man började blifva rädd att använda de svenska tjänstflickorna,
emedan man sällan lyckades träffa på någon sedlig flicka.
För att i någon mån se huru det förhöll sig med
sedligheten i de svenska församlingar, der den ifrågavarande
utvandringen mest eger rum, har jag derom insamlat en del
uppgifter  Nedanstående tabell visar:

1)	antalet åren 1884—1888 inom församlingen födda barn;
2)	under samma tid födda oäkta barn;
3)	huru många af dessa senare kunna anses härstamma från Danmark:

Antal åren 1884-1888 födda barnDeraf oäktaAf de oäkta härstamma från DanmarkEller i % av samtliga oäkta
SmålandWirestad660361748 %
Nöbbeled31715427 %
Ö. Thorsås2239222 %
Linneryd54528414 %
Södra Sandsjö50439923 %
Tingsås485291034 %
Markaryd52626312 %
BlekingeEringsboda5326400 %
Öljehult30321314 %
Karlshamn8879233 %
Ronneby1611164106 %
SkåneHjersås2022100 %
Knisslinge125800 %

Denna tabell upptager ej alla de församlingar, der utvandring till
större omfattning eger rum. Den lemnar uppgifter endast för de
församlingar, med hvilka jag under min resa kom i beröring. och funnit dels att antalet inom församlingarna
födda oäkta barn icke är större inom nämnda församlingar
än å landsbygden för öfrigt, dels ock att antalet derstädes
från Danmark härstammande i Sverige födda oäkta barn är
ofantligt stort, så t. ex. inom Virestads församling 48 % af
samtliga oäkta barn, och dock finnes i denna beräkning
upptagna endast de barn, som inom socknen födas och icke alla
dem, som hemsändas från Danmark med eller utan mödrarna.

Att komunerna drabbas hårdt af utvandringens följder
är naturligt. Enligt af komunalordförandena lemnade
uppgifter underhöllos t. ex. år 1889 af Tingsås komun 29 personer,
af Öljehults komun 7 personer och af Eringboda komun 11
personer, hvilka antingen voro oäkta barn härstammande från
Danmark eller personer, som genom utvandringen dit blifvit
till hälsan förstörda. Så snart en svensk kvinna ej är i stånd
att försörja sig själf i Danmark hemsändes hon nämligen genast,
och det är endast sådana medellösa kvinnor, hvilka, sedan de



					
					
					
					
					
					
					
					
					
					
					
					
					
					
					
					
					
fylt 21 år, tillbragt 12 år på fri fot i Danmark, som ej på
detta sätt kunna återsamlas till Sverige. För gifta makar och
deras barn gälla särskilda bestämmelser. Se svensk Författningssamling N:o 35 för år 1888.

Och för att se saken från ännu en annan synpunkt,
hurudan skall utvecklingen såväl den andliga som den materiela
blifva i de församlingar, der nästan all ungdom såväl manlig
som kvinlig utvandrar? Inga unga finnas, som med friskt mod
och obrutna krafter kunna bruka den svårarbetade jorden;
så blir då denna obrukad, eller man nöjer sig med att gifva
henne endast den mest nödtorftiga vård.

Skulle det vara omöjligt att råda bot för eller minska
de ekonomiska missförhållanden, som äro kvinnoutvandringens
egentliga källa? Skulle ej åtgärder kunna vidtagas, hvarigenom
den flit och den kraft, som nu nedläggas i främmande land,
komme fosterbygden till godo? I den af Konungens Befallningshafvande i Kronobergs län för åren 1876—1880 utgifna
berättelse skrifves angående de inom länet befintliga mossarna,
att "hvarje bränntorfmosse är en guldgrufva, såvida man
förstår att med enkla, billiga och praktiska inrättningar
tillgodogöra guldet i densamma." I den derpå följande
femårsberättelsen är införd en redogörelse öfver länets mossar och
beräknas deri, att 182,350 tunnland böra genast efter afdikning
utgöra odlingsbar mark — en högst betydlig ökning i ett län,
hvars hushållningssällskap år 1885 beräknade länets areal af
odlad jord och åker till sammanlagdt 147,829 tunnland.

Man kan invända att mossarnas odling och landtbrukets
höjande intet har att skaffa med den svenska allmogeflickans
utvandring till främmande land. Ja, så kan det tyckas, men
dagligen se vi väl dock, att der mannen har god arbetsförtjänst,
der lemnar hemmet tillräckligt med arbete åt kvinnan, men
der mannens arbetsförtjänst är ringa, der inga medel finnas
för inköp af materialier, der blir ej heller kvinnans arbetskraft
rätt använd inom hemmet. Detta har så mycket större
betydelse i en fattig trakt, der dåliga komunikationer, otillräcklig
skolundervisning (många skolor flytta å 3 stationer, och hvarje
barn får sålunda skolundervisning 2 à 3 månader årligen),
föga industriel verksamhet och nästan inga slöjdskolor finnas.

Slöjdskolor för flickor hafva ej statsanslag, utan det beror
af komuneras eller enskildas intresse huruvida sådana
upprättas eller ej, och det är ju då naturligt, att de fattigare
socknarna, der få bemedlade personer finnas, skola sist komma
i åtnjutande af slöjdskolans förmåner. Då staten understöder
1,167 slöjdskolor för gossar, hvarför lemnar den ej understöd
åt slöjdskolor för flickor? Sömnad, stickning, lappning, lagning,
väfnad, spånad, allt detta är ju dock saker hvarmed kvinnan
kan gifva mannens arbetsförtjänst drygsel, hemmet trefnad
och än mera, hon kan dermed mången gång skaffa sig och
andra en väl behöflig inkomst. Månne ej kvinliga hemslöjdens
befrämjande i någon mån skulle kunna bidraga till Kronobergs
läns förkofran?

Detta är emellertid endast frågor.

Hvad som kan och bör göras för att stäfja eller begränsa
utvandringslustan eller åtminsone att afvända de bedröfliga
följderna, det tillkommer naturligtvis icke mig att säga. Har
jag med denna uppsats lyckats att väcka medkänsla och
intresse för de utvandrande tjänstfiickornas öde, är mitt närmaste
mål vunnet.

Men väl vore om det inom vårt land uppstode dugande
och inflytelserika män, som behjärtade den allvarliga frågan
och toge henne om hand att bringa henne till en god lösning.

Till sist ber jag att här få begagna tillfället för att uttala
min hjärtliga tacksägelse för all den gästfrihet, som städse
visats mig under min resa såväl i prostgårdar som i andra
hem samt för den beredvillighet och det tillmötesgående jag
rönt af alla de personer, hos hvilka jag begärt råd och
upplysningar.

Gertrud Adelborg.

Norrköping 1890, M. W. Wallberg & C:o Boktryckeri.





