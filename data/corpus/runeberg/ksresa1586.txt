<table o c>
<td><big><b>Föreningen Heimdals Folkskrifter.</b> — N:r 44.</big>

<td><tab>
<td><tab>

<td><h1>EN RESA GENOM SVERIGE</h1>

<td><tab>

<td><h2>ÅR 1586</h2>

<td><tab>

<td><tab>

<td><tab>

<td><tab>

<td>STOCKHOLM
<td>F. & G. BEIJERS BOKFÖRLAGSAKTIEBOLAG
</table>
<table o c>
<td>Upsala 1897
<td>Almqvist & Wiksells Boktr.-Aktieb.
</table>
<chapter name="Förord">
<tab><b>Förord.</b>

År 1586 företog en förmögen borgare i Ulm, <i>Samuel
Kiechel</i>, en resa genom södra Sverige upp till Stockholm
och Uppsala, och den reseskildring som han författat, synes
vara af så stort intresse, att den bör göras allmänt bekant.  
Kiechel reste genom flera af Europas länder samt i
Palestina och Egypten och fick därigenom en öppen blick för
säregna karaktersdrag hos olika folk och människoklasser;
han berättar enkelt och rättframt, och hans uppgifter bära
sanningens prägel.  Det är ju dock klart, att han stundom
förleddes af enstaka iakttagelser till allmänna omdömen,
men denna svaghet vidlåder de flesta resenärer, och hans
sträfvande är tydligen att i hvarje fall inhämta och
meddela säkra uppgifter.

Hans skildringar äro skrifna på schwabiskt landsmål
och trycktes i Stuttgart år 1866.  En öfversättning af den
del som angår vårt land, meddelades i <i>Historisk tidskrift</i>
för år 1892, och aftryckes här med benäget tillstånd af
nämnda tidskrifts redaktion.  Några förklarande noter äro
ytterligare bifogade utöfver där förefintliga.

Resan ägde rum under <i>Johan III:s</i> regering.  År
1570 hade det nordiska sjuårskriget afslutats, och landet
återhämtade sig långsamt efter alla förödelser och förluster
i människolif och penningar.  Hela Småland och stora delar
af Västergötland och Östergötland hade härjats af danskarne, 
och ännu syntes bråtar i de stora skogarne.  Några år
efter fredsslutit började konungen syssla med kyrkliga
frågor och trädde äfven i underhandlingar med påfven och 
med katolska makter.  Rykten spredos utomlands, att
konung och folk skulle återgå till den katolska kyrkoläran,
och inom landet jäste det i sinnena af oro eller förbittring.  
Det hade dock snart blifvit slut med Johans närmande till
Rom, men kyrkoceremonierna hade ändrats genom den nya
liturgien.

Södermanland innehades af Johans broder <i>Karl</i> (sedan
konung Karl IX) såsom hertigdöme, och förhållandet mellan 
bröderna var tidtals spändt.  Tronföljaren <i>Sigismund</i>
var uppvuxen till yngling, och fadern spanade efter tillfälle
att skaffa honom Polens krona för att göra Sverige
mäktigare, hvilket äfven lyckades år 1587.

Dessa korta antydningar om Sveriges dåtida historia
äro ju allmänt kända, men hur det stod till i landet bland
bönder och borgare är mindre bekant.  Ett och annat
därom finner man i Kiechels framställning.

Resan verkställdes på vintern, och från Helsingör tog
Kiechel vägen genom det danska Skåne och därifrån norrut
in i Småland.  Han hade i ressällskap två lybska köpmän.  
— Och härmed lämna vi ordet åt honom själf.

<tab><tab><tab><tab><tab><tab> <i>K. H–d.</i>

*

</chapter>
<chapter name="">

År 1586 den 9 februari träffade oss en synnerlig
lycka, då ett fartyg kom från andra sidan af sundet öfver
till Helsingör, med hvilket vi kommo öfver detsamma;
vintertiden måste man nämligen ofta ligga stilla 3 till 4 dagar,
innan något fartyg kan passera den enda milen för is, som
utan att tillfrysa lägger sig emellan, ty då vinden blåser
utåt hafvet, så drifver han isen utåt, blåser vinden från
hafvet så drifver han den tillbaka, och där är sällan
alldeles lugnt väder. Vi hade besvär nog, innan vi kommo
öfver, drogo seglet upp och rodde samt kunde med möda
få fartyget genom isen. På andra sidan fanns en by,
kallad Helsingborg invid ett fast slott högst upp på ett berg
byggdt likt en klippa, som svarar emot Helsingör ty de
ligga alldeles emot hvarandra, så att intet skepp utan
stor fara kan gå emellan dem, emedan man kunde skjuta
från det ena slottet på det andra. Nu skall likväl en
gång ett skepp med fulla segel lupit igenom sundet, men
vill ej råda till att det blir bekant och att det kommer 
tillbaka i Sundet, ty det kan kosta det dyrt. I Sundet ligga
ock om sommaren konungens skepp med kanoner och
soldater, för att natt och dag passa på om något sig
tilldrager, så att ej något fartyg utan att stanna eller oförtulladt
lätteligen går genom nämnda Sund.

Sedan vi frukosterat, fingo vi 2 slädar, för den ena
två och för den andra en häst, ty det var djup snö och
obanade vägar; dessa slädar tingades för två mil, hvarefter
vi bekommo en annan, som förde oss vidare två mil, och
voro vägarna ofta så obanade, att hästarna hade svårt att
draga de tomma slädarne. Vi kommo mot natten till några
hus, som kallades “Ruy“ och ännu voro belägna i Danmark
samt lågo öfver natten hos en bonde, hos hvilken vi hade
ett magert härberge, litet att äta och dåligt vatten. Vi förde
dock med en kantin med dryckesvaror. Då vi skulle
sofva, redde vi vår sängplats på golfvet; icke allenast
männen med hustru och barn ligga vintertiden i stugan,
utan ock hundar och kattor, samt ungboskap, såsom lam,
kalfvar, getter och dufvor finnas därinne, och, hvad som är
olustigast, unga grisar, som gifva en stark lukt från sig
och gemenligen hålla till midt i stugan, komma om natten
och slicka en i ansiktet, så att för elak smak och stank
man förr blir mätt för en ringa penning än af den bästa
måltid. Från Helsingör och hit är 5 mil.

Den 10 foro vi med dagen härifrån och behöfde godt
5 timmar för att fara 2 mil, ty ju längre vi kommo in i
landet, desto ymnigare och djupare var snön, och var vägen
obanad, då härifrån finns föga samfärdsel med Danmark.
Då vi tillryggalagdt dessa 2 mil, kunde vi ej få nya hästar,
och vår förra skjutsbonde ville icke köra oss längre, <i>ty</i>
hans hästar orkade ej draga vidare. Nu voro vi redan i en
svensk by, som endast bestod af 3 hus, och gåfvo oss ut
att vara konungens tjänare, för att vi skulle desto förr
komma vidare. Så är ordningen i konungariket Sverige,
att det på halfannan eller två mils afstånd, vanligen från
den ena socknen till den andra, finns en gästgifvare — detta
lands mil likna i längd schweitziska mil —, hvilken skall
lämna främlingen vare sig en köpman eller någon annan
härberge, mat och dryck; måltiden för 2 rundstycken, eller
4 kreutzer i vårt mynt, och skall han ock lämna den
resande efter tidens lägenhet häst eller släda till nästa
gästgifvare, och skall han för hvarje mil hafva i betalning 2
rundstycken <footnote>Den första förordningen om gästgifverier är af år 1561, och den
som gällde vid tiden för Kiechels resa af år 1584. Där heter det bl. a.:
“Och skole de, som till gästgifvare satte blifva, vara förpliktede att
skaffe sig gott förråd, både på maat och dryck, teslikest hästefoder, så
att vägfarande folk som till dem lite, måtte för vedergäldning få theris
välfordran och nödtorft. The skole och icke dyrere sälie them 
vägfarendom hvad the hafue behof, än som skäl kan vara, och måge the
tage för en måltid mat och öl thertill, sådan som bonden dagligen
spisar, två öre, men de som vele hafve väl tillredt och tilpyntedt med
flere rätter, såsom är färskt oxe-, kalf-, får- och lamkött, gäss, höns,
ägg, hvete- eller skrädt rågbröd, då skall sådant vederläggias efter som
det gäller i nästa köpstad. — — — Dock skall ingen hafve makt att
tvinga af gästgifvarne någon then del, som han icke hafver, eller och
bättre öl, än som han äger, utan then bättre dryck vill hafva eller och
maten med krydder och annet sådant tillredt, då må han thet före med
sig eller vare sådant förutan till thess han kommer till köpstäderna, ther
sådant är tillfångs.“ — Gästgifvare fick såsom ersättning af kronan för
sina åtagna skyldigheter ett års fullständig skattefrihet, samt sedan
frihet från “gärder, körslor, dagsverken, utskrifningar och annan småhjälp“.</footnote>. Men då någon reser i konungens ärenden, 
brukar han medföra konungens vapen, hvilket bönderna
genast känna igen, och skola de icke allenast för intet gifva
honom mat och dryck utan och genom dag och natt hjälpa
honom med hästar, så att han kommer vidare; men om
däremot det kommer en främmande, som gärna ville betala
dubbelt upp — hvilket var fallet med oss — är det icke
så lätt att få dem att hjälpa en, äfven om de hade hästar i
stallet, ty hvad man ej kan med goda ord åstadkomma,
kan man ännu mindre uppnå med trots och pock. Slutligen
fingo vi efter långvarig bönfallan 3 eländiga hästar och 2
slädar samt spände de två svagaste tillsamman och den
tredje ensam för den andra släden. Nu var det sent på
dagen, och hade vi att resa två mil, men vi kommo på en
bättre väg, än vi haft tillförene; på vägen öfver ett dike
brast isen, och båda hästarne föllo intill buken ned i
vattnet jämte släden; en af oss, som satt på släden blef jämte
alla våra saker mycket våt. Jag var likvisst icke med på
denna släde utan gick till fots. Vi hade mycket göra,
innan vi fingo hästarne, våra saker och släden ur vattnet.
Nu öfverföll oss natten, och hade vi ännu långt att fara,
innan vi kommo till en by, hvilket ej väl bekom vår
reskamrat, ty det var mycket kallt och han genomvåt. Vi
kommo sent till en by Ulfsbäck i Småland, i hvilken fanns 
den första kyrkan i Sverige och som låg afsides från vägen.
Vi togo in hos kyrkoherden, ty den, som reser i Sverige
och vill äta eller dricka efter landets lägenhet, tage in hos
fogden eller prästen; oaktadt de ej hafva gästgifveri, så
utestänga de dock ej gärna en ärlig gäst. Kyrkoherden
härstädes bevisade oss all vänlighet, gaf oss mat, dryck och
bädd enligt sin förmåga samt ett eget rum, så att vi kunde
torka våra saker. Ved sparades ej, då det fanns i öfverflöd.
Då jag ej kunde tala med herr kyrkoherden, och prästerna
vanligen äro lärde, så drog jag med mycken möda fram
mitt latin, som i 10 år varit skåplagdt. Vill någon vara
välkommen i dessa trakter, så skall han förära husmödrarna
muskat, nejlikor, kanelbark, ingefära och dylikt samt
barnen mässingsringar, speglar, knifvar eller andra leksaker,
hvilket gläder dem mycket och är ganska välkommet.
Denna dag hade vi rest 4 mil.

Den 11 dennes foro vi om morgonen härifrån i ett
öde bergland, här och där en bondby eller gård, belägen i
en vildmark eller dalgång dit under åratal väl ej någon
främmande och ännu mindre några tiggare kommit inom
dörren. Denna dag foro vi 3 håll, och då vi togo de
sista hästarne, så skickade bonden blott med oss 2 små
gossar om 7 eller 8 år, som skulle föra hästarne tillbaka.
Natten öfverraskade oss, vi togo miste om vägen och foro
väl två timmar omkring, innan vi kommo till folk; till slut
kommo vi till en kvarn, bredvid hvilken lågo 3 eller 4
bondgårdar, af hvilka en gästgifvare, som var ganska
missnöjd, emedan vi kommo så sent; vi blefvo här öfver
natten; platsen hette Åby belägen 7 mil från den prästgård,
hvarifrån vi reste om morgonen.

Den 12 reste vi tidigt före dagningen härifrån och
kommo till 5 håll, ty vägen var tämligen banad och sjöarna
tillfrusna, samt gingo vägarna vintertiden mest öfver dem.
Då vi fingo de sista hästarne, var det redan afton, och hade
vi ännu 3 långa mil att fara öfver höga berg; ännu kunde
man se i nejden de största furor, som svenskarne nedhuggit,
då danskarne ryckte in i landet, och förskansade sig bakom
dem med gevär och andra vapen.

Strax efter midnatt kommo vi till en liten stad i
Småland Jönköping kallad. Vi lågo där hos borgmästaren och
hade den dagen rest hela 11 mil.

Den 13 lågo vi där stilla till middagen, ty det var
fastlagssöndag, på hvilken invånarne mycket höllo; och
kokas på en gång så mycket kött, skinkor, svinhufvuden, rökt
kött, tungor, fläsk och dyl., som länge håller sig, att efter
en månad, ja väl sex veckor efter framsättes af samma kött,
liksom det under vägen framsattes för oss sådant kött, som
blifvit kokt till julen. Då vi hos nämnde borgmästare
intagit en tämligen grundlig frukost, — ty vi förde med oss
en kantin med 9 stora glasflaskor, som ofta kom oss väl
till pass, ty på många ställen kunde hvarken vin eller öl,
allenast dåligt vatten erhållas — reste vi vidare, och ehuru
stadens ligger flackt, kommo vi snart igen upp i bergen,
där ännu fanns tämligen mycket snö, så att vi för två mil
hyrde oss slädar, och har man till vänster en insjö, som är
1 mil bred och 18 mil lång<footnote>Vättern.</footnote>. Då vi skickade hästarne
tillbaka och fingo andra, erhöll jag en liten modig och pigg
häst; en gång uppehölls jag och blef efter, då ilade min
häst efter de andra med en sådan fart, att jag ej kunde
hålla in honom; släden stötte då mot en sten samt själpte,
och jag föll ur. Hästen fortfor att springa framåt med
släden, och i denna fördes den omnämnda kantinen, som
där var fastbunden med ett rep, i hvilket han släpade efter;
till slut gick repet af och då föllo 3 fulla flaskor ut och
sönderslogos, så att allt utan nytta flödade bort, hvilket
bekom oss alla mycket illa; så snart hästen upphunnit de
andra, stannade han. Kl. 1 på natten kommo vi till en by
kallad Grenna, som ligger 4 mil från Jönköping, där vi
hade en mager fastlag.

Den 14 reste vi tidigt före dagningen och hade ännu
till vänster den ofvannämnda långa sjön. Det var ganska 
kallt och fullt upp med snö, då vägen gick mellan bergen.
Vid frukostdags kommo vi till en ståtlig kyrkherre, som
vid denna fest hade andra präster till gäster; äfven vi
inbjödos och blefvo, enligt detta landets sed, ärligen och väl
trakterade, att vi därefter väl värjde oss för kylan. Mot
aftonen kommo vi bort från rätta vägen, påträffade ett
vattendrag, öfver hvilket vi dock icke funno någon bro och
vågade, då det redan börjat skymma, icke öfverfarten med
hästarne och slädarne. Vi hörde likväl genast på andra
sidan af vattnet hundskall, hvilket angaf att ett hus eller en
by fanns i närheten. Efter långt farande fram och tillbaka,
som drog ut till kl. 3 på natten, ty det var ganska mörkt,
kommo vi slutligen till bron; icke långt därifrån låg en by,
i hvilken vi lågo öfver natten hos en bonde. Vi foro af
vägen och kommo en mil för långt till höger om den
samma; det är svårt för en främling, som icke känner vägen,
om han också kan språket, ty mycket sällan följer själfva
bonden eller hans dräng med, utan vanligen en så
tunnklädd pojke eller ett litet barn, att det förvånat mig, att
de ej omkommit af den förfärliga kölden. Vi reste denna
dagen 9 mil.

Den 15 reste vi tidigt vidare och jag fick för min
släde en liflig häst. Då vi kommo i en hålväg, for släden
på hasorna på honom, och han satte af i full fart utför
berget, så att synen förgick mig, ty jag kunde ej hoppa
ur. Nedanför berget var en sjö, på hvilken jag lät hästen
löpa ut. En knapp fjärdedels mil därifrån kom jag på en
krokig väg till en bro; fann för godt att glida ur släden,
ty jag fruktade att eljest hästen skulle sprungit med mig i
vattnet. Han skenade också af, slog sönder släden, så att
jag icke mer kunde begagna den, och det var väl, att jag
icke hade kantinen på min släda, ty då hade vi förlorat
allt vårt vin. Före kl. 1 på dagen kommo vi till en liten
stad Linköping, belägen icke mer än en mil från det ställe,
hvarifrån vi om morgonen reste ut. Hade vi icke dagen
förut varit på afvägar, så hade vi således kommit hit 
föregående natt. Sedan foro vi denna dag ännu fem mil,
kommo i god tid till en öppen köping eller liten stad,
Söderköping, belägen vid en arm af Östersjön, på hvilken
invånarne pläga skeppa säd till Lübeck.

Oafsedt att detta land är mycket kallt, rått, ringa
bebyggdt, bergigt och klippigt samt mycket skogbeväxt,
odlas mycket säd och rotfrukter, icke allenast till eget behof
utan därifrån utskeppas äfven stora massor, bl. a. särdeles
utmärkt spannmål, som är mycket mera härdig än den från
Polen och Litauen, och därföre står högre i pris, samt
lämpar sig bättre för att lägga på lager och utskeppa
<footnote>Denna uppgift är vilseledande, i det att spannmål i mycket
ringa grad utskeppades under 1500-talet. Utförseln bestod
hufvudsakligen af järn, ladugårdsprodukter m. m.</footnote>.

Den 16 och den 17 till eftermiddagen lågo vi stilla,
emedan mitt sällskap hade affärer att uträtta. Senare på
eftermiddagen foro vi därifrån till en icke mer än en mil
aflägsen annan liten stad Norrköping, där vi öfvernattade
hos en af deras bekanta. Staden har ett härligt laxfiske,
ty strax därinvid ligger en insjö, hvilken är 28 mil lång
och på sina ställen 2—3 mil bred, samt har vid nyssnämnda
stad sitt utlopp, och bildar tämligen höga vattenfall, hvilka
drifva några kvarnar. Fallen tränga igenom klipporna, så
att de jämte andra småbäckar bilda en vacker flod, som
slutligen utfaller i Östersjön, från hvilken laxen går upp i
sötvattensströmmen, tills han kommer under fallen, där han
fångas; enligt utsago skickas årligen till andra orter några
hundra centner.

Den 18 omkring kl. 1 på dagen foro vi därifrån. Då
vi nu farit en half mil, påstod den ena karlen, som rådde
om den ena släden och en häst, att vi åkte för fort. Nu
påträffades en bondgård, där vi hoppades bekomma andra
hästar, hvilket dock icke var förhållandet, och de
skjutsbönder vi redan hade, ville icke fara längre. Då
bondgårdens ägare bistod dem, måste vi vända om till
Norrköping för att beställa andra hästar och slädar. Denna dag
hunno vi alltså icke längre än 3 mil till en liten by
“Birlingstau“.

Den 19, före dagningen, foro vi till största delen
öfver en sjö; 2 mil därifrån var en koppargrufva belägen,
tillhörig hertig <i>Karl</i>. Mot middagen kommo vi till
Nyköping, där bemälte hertig höll sitt hof. Han är konungens
af Sverige broder och gift med en grefvinna från
Heidelberg <footnote>Gift 1579 i Heidelberg med Maria af Pfalz, f. 1561, d. 1589.</footnote>. Huset, i hvilket han bodde, var ännu icke färdigt
samt var till det yttre fult. För öfrigt ligger staden
öppen, är som andra städer i detta land icke innesluten af
murar och är i sanning belägen i en olustig trakt, samt vill
jag tro att icke många furstar eller främmande herrar komma
att hemsöka den. En arm af Östersjön går fram till staden.

Efter middagen foro vi härifrån. Då vi lämnat de
första hästarna, drog det så länge om, innan vi fingo andra,
att vi, då vi icke följde landsvägen, måste resa hela natten
och kommo vid tretiden till en bondgård, 4 mil från
Nyköping, Önnersta kallad, hvars ägare icke var mycket glad,
efter vi väckte den goda mannen ur hans sömn, och är det på
dessa orter så beskaffadt, att om någon vill ligga på en bädd,
måste han föra den med sig eller sticka fjäderdunet på hatten.

Den 20 tidigt på morgonen foro vi härifrån, nästan
halfva dagen öfver den frusna sjön, och kommo vid
middagstiden till Strängnäs, 4 mil från den by, hvarifrån vi
afreste på morgonen; det är en liten öppen stad och har ett
ärkebiskopssäte <footnote>Strängnäs var då liksom nu säte för biskop, icke för ärkebiskop.</footnote>, där det just nu var årsmarknad, som
brukar hållas på isen, och var just hertig Karl, hvilken
innehar denna stad, själf närvarande, och jag såg honom fara
därifrån dagen därpå. Bemälte hertig gick omkring på
platsen, där krämarne höllo till, och uppmanade folket att i
handel och vandel vara ärliga mot hvarandra. En gammal
bonde — sådana får man se på en 100 år och därutöfver
<footnote>Detta undantagsvis; lifslängden var under 1500-talet i medeltal
kortare än nu.</footnote> 
— som bar två vackra mårdskinn, gick efter hertigen och
förärade honom dessa, hvilka äfven mottogos af honom;
därefter fortfor bonden att följa efter nämnda herre.
Slutligen då en af dennes följe frågade, hvarföre han icke gick
sin väg, trädde han åter fram för hertigen, upprepade
anbudet af de tvenne mårdskinnen och bad, att hans furstliga
nåde för dem skulle skänka honom en häst, hvarvid
hertigen skrattade och sade, att bonden någon gång skulle
komma hem till hertigen, hvilket jag nu icke förstod, emedan
han talade svenska, men det öfversattes för mig på tyska.
Hertigen är icke det minsta högfärdig, ty jag har hört, att
han ofta tillbringar en half dag hos någon gammal bonde,
som har god reda på landets bruk, för att med honom
samtala om dagens händelser.

Den 21 och 22 stannade vi, ty mitt sällskap hade
affärer, då allahanda handelsmän, synnerligen många från
Stockholm, komma dit; äfven voro ditförda till salu många
starka och härdiga hästar. Om somrarna rides här mycket
litet, ty för de djupa vägarna och sumpiga träsken är det
svårt att komma fram till häst, hvilket jag sedermera vid
min hemresa fick erfara. Man påträffar väl 8 à 9 års gamla
hästar, som ännu aldrig burit sadel, då de merendels varit
brukade för slädar, och då dessa uppnått 9 à 10 år, äro
de bäst, emedan de ej brukas före sitt 5 år, hvilket mycket
stärker deras lemmar.

Den 23, kl. 1 på dagen, afreste jag och den ene
köpmannen, med hvilken jag rest från Köpenhamn, jämte andra
i fem slädar, på en djup obanad väg, ty det hade snöat på
natten. Hästen och släden tillhörde en stockholmare, som
för att få sälja dem, lämnade oss dem på försök under en
dagsresa, hvilken gick öfver sjön. Jag antager att vi på hela
dagen icke foro öfver en half mil på land. Mot aftonen
kommo vi till Stockholm, som ligger 7 mil från Strängnäs.

***


Stockholm är konungariket Sveriges hufvudstad, där
ock hans kungliga majestät har sin hofhållning. Den
ligger på en ö, rundtomkring omgifven af vatten, har två
portar och öfver vattnet en bro till fasta landet; de hus, som
ligga vid stranden nära sjön, äro alla byggda på pålar;
staden har ock en så djup hamn, att stora lastade skepp kunna
lägga till invid stranden. Skeppen hafva 18 mil att segla,
innan de komma till öppen sjö, mellan klippor och berg,
där vägen icke är mer än en mil bred. Denna stad är icke
stor och ej befäst, har inga vallar, utan endast dåliga
murar rundtomkring <footnote>Torn och murar funnos på Stadsholmen, Helgeands- och
Riddarholmarma, samt på Södermalm nere vid strömmen.</footnote>. Slottet skyddas mot staden af en graf
och ligger alldeles invid sjön, samt är väl försedt med
kanoner. Staden har ock ett kloster, som ligger på en
särskild ö, kallad Munkholmen <footnote>Riddarholmen. Munkarna fingo draga bort på Gustaf Vasas tid;
någon biskop har aldrig residerat där.</footnote>, till hvilken man kommer från
staden på en brygga. Här har förr en biskop haft sitt säte;
stipendiater underhållas nu därstädes.

Stadsinvånarne bruka beta sina kreatur, såsom hästar,
kor, får, svin, utom staden, ty utanför båda portarne ligga
malmar. Dessutom är det ganska besvärligt att i husen —
reverenter att säga — inga hemlighus finnas, utan måste
man gå bakom porten eller andra därtill inrättade ställen,
och äro de belägna gent emot hvarandra, särskildt för
manspersoner och för kvinnfolk, hvilket jag en gång fick erfara,
då jag blef ganska illa försmädad af en gumma (jag förstod
dock ej hvad hon sade), därföre att jag gått på kvinnornas
sida, hvilket jag som främling ej visste.

För öfrigt är det vintertiden ondt om nöjen i staden,
emedan alla sjöar äro tillfrusna och skeppen infrusna. Man
ser äfven några ganska stora fartyg, som kallas örlogsskepp
hvilka konungen begagnat mot Danmark, då båda
konungarna krigade med hvarandra. Bland dessa kallas
det största den Stora Draken, ett starkt och fast fartyg, 
som har flera däck öfver hvarandra, och hvilket, enligt
berättelse, skall mellan båda skeppsborden vara fylldt med
“osmundt“, d. v. s. malm, sådan den kommer ur bergen,
så att skyttet studsar tillbaka därifrån och ej lätteligen går
igenom fartyget eller tillfogar det skada.

På andra sidan om kanalen eller vattnet är en
djurgård, i hvilken finnes flera sorter vildt, såsom hjortar med
ganska breda horn, hvita hjortar, älgar, renar från
Lappland, och ännu andra mindre sorter af hjortsläktet, med
spräcklig hud. I landet finnes det lodjur, samt svarta
räfvar, hvilkas skinn skattas mycket högre än sådana af lodjur
och sobel. Det finnes ock mycket älgar, hvilka fångas på
den tid, då snön börjar smälta, för hvilken jakt konungens
broder hertig Carolus har stor passion. Man äter köttet,
ehuru det är hårdt och groftrådigt.

I detta land är det för öfrigt billigt, och man lefver för
godt pris; men det finnes icke ordentliga härbergen eller
värdshus <footnote>Stadslagen bestämmer att två tavernare skulle finnas i hvar
stad för att till vägfarande sälja mat och öl och hästfoder, men påbudet
synes ej iakttagits. Värdshus inrättades i Stockholm först genom en k.
förordning år 1602.</footnote>, utan man måste inackordera sig hos någon borgare, där
man för 1 riksdaler eller 5 ort i veckan får god kost, dryck
och husrum. Rapphöns och annan fågel kommer ofta på
bordet; men icke vin, utan blott öl, framsättes, ty då vin i vårt
land kostar 4 kreutzer, så gäller här måttet en fjärdedels
riksdaler. Här drickes merendels rhenskt vin — fruktar
blott att under vägen kommer mycket vatten däri. I
landet brygges tämligen godt öl, men har man dessutom
utländskt sådant, såsom från Lübeck, Danzig o. s. v., liksom
finskt och litauiskt mjöd, hvilka sorter svenska kvinnorna
gärna dricka. Alla utländska drycker äro mycket dyra för
de stora tullarne.

Jag bodde hos en Jacob Loorman <footnote>Loorman var handlande i Stockholm och tyska kyrkans föreståndare.</footnote> från Lübeck,
hvilken bodde i Stockholm och var därstädes gift, där jag
betalte fem “ort riksdaler“ i ett för allt i veckan, hvarför jag 
blef ärligt och mer än till nödtorft trakterad, samt fick en
god bädd. Där hafva de äfven den sed, att vid dryckeslag
eller samkväm dricker man vanligen bordet rundt om, så
att en dricker sin närmaste granne till, och i det man
räcker honom dryckeskärlet, kannan eller glaset, bjuder man
handen till lyckönskan. Om en man uppstår från bordet,
endast för att gå utom dörren, så räcka alla, då han å nyo
satt sig vid bordet, honom handen och hälsa honom
välkommen; hvilket brukas icke allenast i Sverige, utan äfven
i Danmark, till en del i sjöstäder, liksom i Litauen och
Lifland, hvilket bruk skall hafva den innebörd, att man icke
bär någon afund eller agg mot den man räcker handen.

I svenska krönikor läser man, att schweizarne skola
härstamma från Sverige; härmed må vara hursomhelst, så
likna icke allenast landen hvarandra, utan äfven folken.
Ty först hvad konungariket Sverige angår, så är det
uppfylldt med berg, sjöar och branta klippor, så att det är
både svårt och besvärligt att resa därstädes. Beträffande
folket, så finnas där starka, arbetsamma och groft byggda
män, hvilkas kraftiga och sunda natur icke lätteligen
behöfver någon medicus. De komma till en hög ålder och
äro tarfliga ock gammalmodiga i sin klädedräkt, i
synnerhet bondfolket; de hafva ett sträft uttal, äro mycket
trotsiga i sin fattigdom, hålla mycken boskap och göra väldigt
stora ostar, af hvilka somliga väga många pund. I de
omnämnda sjöarna finnes mycken fisk, men inga karpar finnas
i hela landet, utan måste ditföras från andra orter; men
gäddor finnas så många, att de torkade i stor mängd föras
till andra trakter, och, som man ofta sagt mig, men jag ej
själf sett, göras så stora ostar, att två personer hafva svårt
att bära dem. Då en adelsman håller bröllop, vill han visa
sin rikedom genom antalet af sina bönder: alla
underhafvande måste till en sådan sin herres fest låta mjölka alla
sina kor och på en gång hembära mjölken, hvaraf göres en
ost. Härigenom visar han sin prakt och makt.

Konungen af Sverige äger ännu andra land såsom 
Finland, hvilket gränsar mot Sverige i norden, ett furstendöme
med särskildt språk, och till detta gränsar Lappland,
hvilket merendels är bebodt af vilda folk, som lämna skatt åt
tre herrar, konungen af Danmark, Moskoviten och
konungen af Sverige; dock skall svensken ha två tredjedelar däraf
och de andra blott en tredjedel, och har detta landet ingen
ände; de ha ett eget språk och ett djur, som är mindre än
en hjort och som man kallar ren, med hvilket invånarne
om vintern fara på släde. Man kan få se dessa djur i
Sverige, synnerligast på Djurgården i Stockholm. De äro
spräckliga, liksom kalfvar, och springa mycket hastigt. Af
renhudar gör man i Sverige handskar, stöflar och skor, som
man kallar lappskor och som äro utmärkta mot kylan. Då
man för den förfärliga kylans skull ofta på resa begagnar
4 à 5 par strumpor ofvanpå hvarandra, så lär man det
oaktadt frysa, men har man på sig ett par strumpor med
lappskor där ofvanpå, så fryser man icke. Ju kallare det är,
dess mer värme lämnar detta skinn ifrån sig, blott det icke
blir vått; går man med det i vatten, så tränger detta tvärt
igenom, och måste den håriga sidan vändas utåt och den
glatta inåt. För öfrigt skola de flesta lappar vara
trollkarlar, och har jag hört mycket talas därom af trovärdiga
personer, men emedan jag har det af hörsago och själf icke
sett något, afhåller jag mig från att skrifva därom.

Jag vistades här från den 23 februari till den 7 mars,
och afreste då på släde jämte en nederländsk fru, hvars
man var guldsmed, och är det besynnerligt att se, hur man
här vintertiden skjutsar kvinnor, ty slädarne äro särskildt
gjorda härtill, så att kvinnorna kunna ligga helt och hållet
betäckta med undantag af ansiktet. För resten äro slädarne
öfverdragna med tillbundna fällar, så att de åkande ligga
som barn i vaggan. Stjälper slädan eller om hästen
skenar, kunna de åkande icke hjälpa sig själfva, ty äfven
händerna äro inlindade. Somliga betäcka ock ansiktet, hafva
ett litet glasfönster, hvarigenom de skydda sig mot den
starka kylan. Och finnes på hvarje kvinnosläde en särskild 
körsven, som står bakpå. På det sättet foro vi denna dag
5 mil och togo in hos en fogde, som är styresman öfver
en köping “Riisburg“, och han trakterade oss mycket väl
med mat och öl.

Den 8 kl. 1 på morgonen foro vi därifrån, och hade
jag med frun ännu en mil gemensam, men obanad och djup
väg, så att hästarna på flera ställen sjönko ner till buken;
vi kommo till en annan fogde, där bemälta fru hade något
att uträtta, och hon stannade där. Efter frukosten, och
sedan min häst fodrats, for jag ensam därifrån och hade
ännu en mil till Uppsala, hvilken väg tog två och en half
timme, för den djupa snöns och den obanade vägens skull,
så att jag först framkom sent på eftermiddagen, oaktadt
afståndet från den by, hvarifrån jag på morgonen utfor,
icke var mer än 2 mil. På åtskilliga ställen hade min häst
mycken möda att komma igenom snön; hade jag haft en
lat häst, tror jag, att han fastnat.

Uppsala är en öppen stad, liksom nästan alla i
konungariket Sverige, och har omkring sig en tämligen flack
trakt, hvilket sällan ses här i landet, ty man kan annars
icke resa en half mil, utan att fara backe upp och backe
ned. Här finnes ett kungligt slott, som anses för en
fästning, men är mera byggdt till lust. Det ligger tämligen
högt på ett berg, omgifves af en betydlig ringmur, och
skall på detsamma byggts i 24 år, men är ännu icke på
långt när färdigt. Åtminstone är mycket arbete därpå
nedlagdt, och inredas sköna, konstnärligt prydda rum, hvilka
äro mycket höga, hvälfda och med stor kostnad försedda
med bilder och konstverk, präktigt målade med färger, men
kommer det ej att hafva något bestånd, ty då det ena
rummet eller gemaket är färdigt, remna väggarna på det andra,
så att man måste oupphörligt bygga och lappa. Jag
förmodar att dylikt beror på den förfärliga kölden; just då jag
var där, byggde man på slottskyrkan, hvilken redan var
taklagd och försedd med fönster, och däri brändes dagligen
en stor stockeld, för att murbruket icke skulle frysa och
folket kunna uträtta sitt arbete med mura och annat. I
bemälta stad finnes äfven ett ärkebiskopssäte, och efter
landets art en skön domkyrka, som jag ej väntat att här få se.
I densamma hafva konungen och drottningen af Sverige sin
grafplats, och finnes öfverst i koret ett särdeles skönt
epitafium öfver konung Gustavus i hvit alabaster. Konungen
ligger där, uthuggen i kroppsstorlek. Strax bredvid detta
epitafium finnes på vänster hand ett stort silfverskrin, i
hvilket St. Eriks kvarlefvor skola ligga; enligt hvad mig
sades, skall skrinet förut varit i samma storlek af godt guld,
men blifvit uppsmält under kriget och förvandlat sig till
silfver, och vill jag väl tro, att om folket icke hållit så
mycket af St. Erik, som lär hafva byggt kyrkan och
inrättat ärkebiskopsdömet, så hade ett sådant skrin varit
förvandladt till trä före detta.

Den 9 låg jag stilla och tillbragte denna dag med att
bese kyrkan och slottet, och var slottsbyggmästaren en
schlesier <footnote>Mäster Anton Watz från Breslan hade vid denna tid ledning af
byggnadsarbetet i Uppsala.</footnote>, som visade mig mycken vänlighet och bjöd mig till
gäst hos sig.

Den 10 for jag i dagningen från Uppsala jämte en
annan tysk, som åkte med i min släde, och kom på aftonen
tillbaka till Stockholm. Vägen är 7 mil och är dels
mycket backig, dels far man öfver sjöar, hvilka alla om
vintertiden äro hårdt tillfrusna. Det är lustigt att se, huru
bönderna denna årstid fiska under isen; de hugga nämligen
i isen flera hål, icke större än de kunna få ned noten, och
rikta den samma från ett hål till ett annat så långt, som
noten räcker. Då den varit länge nog i vattnet och de
vilja draga upp, hjälpa de hvarandra, så att ofta mer än
40 à 50 personer samla sig. De taga ett starkt tag och
fånga mycken fisk, på vissa ställen en fisk, som kallas
strömming mer än hälften så stor som en sill, hvilken de
torka, och sedan äta rå.

***


Nu stannade jag 4 dagar i Stockholm och sökte
lägenhet att återkomma ur landet, då jag redan var mätt på det
samma, emedan det erbjöd så få nöjen. Hur det är här
om sommaren vet jag icke, men enligt all anledning kan
man endast spatsera ett stycke utanföre den ena eller andra
porten mellan berg och klippor.

Jag köpte en häst, som jag haft med på prof till
Uppsala, för 9 riksdaler, och träffade en dansk, som för skuld
lämnat Narva, hvilket jag då likväl icke visste; denne ville
resa hem. Den, som icke på vinterföre kommer ur landet,
kan knappt för isens skull göra det före pingst. Då föret
började gå bort, var det icke skäl att dröja. Dansken och
jag kommo öfverens; han hade på kredit köpt en häst med
släde och tillbehör af en lübsk köpman, som därföre
troligen väl icke fått mycket betaldt.

Vi reste den 12 mars ungefär kl. 2 på e. m. från
Stockholm och hvar och en hade sin egen häst och släde.
Vi hade icke kommit mer än en half mil från staden, förrän
vi redan foro vilse, emedan vi höllo för långt åt vänster,
ty föret var mycket dåligt, så att man kunde inse, att det
vore omöjligt att länge fortsätta på släde. Vi foro sålunda
långt in på natten, tills vi slutligen kommo till en by, där
vi hos kyrkoherden anhöllo om härberge, hvilket han en
lång stund icke ville bevilja, men till slut tillät han oss
sätta in hästarna i stallet (min reskamrat såg så törstig ut,
att jag själf icke hade trott honom allt för väl). Jag tänkte
för mig själf, om det så nära staden händer att man icke
vill härbergera oss, hur skola vi då komma ur landet, när
vi hafva 80 eller 90 mil att resa, och jag hade nästan i
sinne att dagen därpå fara tillbaka till staden, då byn, som
hette Botkyrka, icke ligger mer än 2 mil därifrån.

Den 16 dennes foro vi tidigt före dagningen härifrån
måna om att icke dröja, emedan snön mestadels smält bort
på vägen, och isvattnet på somliga ställen gick in i släden.
För öfrigt var det ej så farligt att isen snart skulle brista,
emedan isarna ännu voro öfver en aln tjocka; om också
regnväder infaller under åtta dagar, så bryta isarna ändå
icke så snart upp. Ofta inträffar stor olycka, då människor
för sent på året begifva sig öfver, och isen brister under
dem, då häst och karl drunkna, liksom ock då om hösten
folk för tidigt vågar sig öfver sjön, innan den ännu är
säkert tillfrusen. Vi reste vidare och kommo vid
middagstiden till en gästgifvaregård, där vi fodrade våra hästar,
och foro straxt därifrån, men råkade åter vilse, så att det
var långt in på natten, innan vi åter kommo in på banad
väg, och det var så mörkt, att vi icke kunde se hvarandra.
Till slut såg jag på en från landsvägen aflägsen kulle
ljussken från en usel koja, i hvilken bodde en fattig bonde,
som vi väckte, och bådo, att han ville härbergera oss,
hvilket ock skedde efter många böner. Han hade blott ett
litet stall, i hvilket han hade fyra eller fem kreatur och
hvars dörr var så låg, att min kamrats häst icke kunde
komma in i stallet; min häst var däremot så liten, att den
kunde hafva godt af detsamma, under det att min kamrats
fick stå utanför på gården. Med svårighet erhöllo vi litet
korn för hästarna, men för oss själfva, ehuru vi hade
ganska god aptit, kunde vi af bonden för penningar få hvarken
bröd eller annat, kanhända han själf ej hade mycket i
huset, ej heller vatten eller mjölk till att dricka, och hellre
än jag ville dricka snövattnet, lade jag mig därföre på
golfvet och sof öfver hunger och törst; detta ställe heter
Lästringe och är 7 mil från den plats vi lämnade i morse.

Den 17 dennes vaknade vi i god tid, gjorde oss snart
färdiga härifrån, ty hungern dref oss; på sjön stod vattnet
högt, och på land fanns, utom i skogarna, ingen snö, så att
vi mer gingo till fots än åkte; jag tänkte emellanåt att
fortsätta vägen ridande och lämna släden, men ville icke gärna
göra detta, dessutom hade jag ingen sadel. Efter långt
sträfvande kommo vi vid middagstiden till Nyköping, som
jag förut beskrifvit, och där hvilade vi, ty vi voro helt
trötta. Nu blef min kamrats häst halt, så att han beslöt
att stanna i staden och byta ut sin släde och seldonen mot
en sadel, hvilket ock skedde; men jag ville icke stanna där
utan önskade begifva mig till Söderköping 6 mil därifrån,
emedan den ene köpmannen, med hvilken jag rest från
Köpenhamn, ännu var kvar där. För att få vara med
förtroget folk lämnade jag min kamrat, som dessutom föga hade
mitt tycke, och begaf mig vid middagstiden därifrån,
oaktadt jag icke kände vägen och var mycket okunnig i
språket, jagade alltså på, så snart jag var på en sjö, för att
icke blifva försenad. På vägen kom jag till en liten sjö,
där min häst genast trampade ned sig ända till buken,
och vattnet strömmade in i släden, måste alltså vända om
och fara rundt omkring sjön. Nu kom jag senare på
eftermiddagen till den hafsarm, genom hvilken fartygen om
somrarne måste segla, då de vilja till eller från Söderköping.
Hafsarmen, som utgör en del af Östersjön, ett vildt haf, är
en god half mil bred, och vägen däröfver var så dålig, att
vattnet gick nära upp till knäna, hvarjämte funnos många
hål, gjorda af fiskare, hvilka, som ofvan beskrifvits, fångat
strömming. Men jag satte i Guds namn öfver denna sjö.
Jag blef visserligen ganska ängslig, emedan på isen funnos
så stora råkar, att en häst lätteligen kunde träda ned foten
däri. Jag kom mot aftonen till en bonde, hos hvilken jag
jämte min kamrat legat vid uppresan, hvarför han kände
mig och ville tala mycket vid mig, som jag dock ej förstod
och ännu mindre kunde svara på. Stället hette “Büerling“,
tre mil från Nyköping. Denne gode man gaf mig mat och
dryck efter sin förmåga, liksom foder åt min häst, och tillät
icke att jag sof på golfvet, utan visade mig den äran att
låta mig sofva på en bänk. Han lade ock för mig en tung
silfversked för att därmed äta mjölk eller soppa. Jag måste
berätta, att det i Sverige är en vanlig sed, att om man
kommer till en fattig bonde, har han dock sina
silfverskedar, åtminstone för sig och sin hustru, om han ock icke
har någon bädd i huset. Och hvad förmögna och ansedda
bönder beträffar, skola många äga 50, flere eller färre,
tunga silfverskedar, som de akta för sin skatt. Jag
förmodar, att de icke, om de få penningar, tro sig mäktiga att
sköta desamma. Om de fått in penningar, som de kunna
undvara, låta de göra sig en silfversked, icke till köps utan
så tung, att han väger omkring 3 eller 4 riksdaler 
<footnote>En riksdaler beräknas motsvara 4 kronor i vårt mynt.</footnote>. Och
det har mig berättats, att före kriget, då folket varit
mycket förmögnare och bönderna stundom haft del i
bergverken, funnos de, som ägt en half tunna full med
silfverskedar. Så berättade för mig konungens myntmästare, en 
nederländare, att han kände en bonde, som ännu ägde en half
tunna silfverskedar, ehuru kriget tämligen smält det
tillsamman för dem. Dock funnos de, som ägde någon liten
förmögenhet, så att på flera ställen under vägen lades
sådana skedar för oss på bordet, hvari bönderna sätta sin
stolthet.

Den 18 dennes tog jag afsked af bonden och begaf
mig tidigt i väg därifrån; ju längre jag kom, dess mindre
snö och dess djupare vatten hade jag. Efter 2 mil kom
jag till en rinnande bäck eller graf, jag ville fara öfver,
men då jag kom på midten, brast isen under min häst, så
att han sjönk ned ända till bröstet och slädan efter; jag
hoppade ur och isen brast äfven under mig, så att jag till
hälften stod i vattnet. Nu ville jag icke lämna remmarne
på släden, var rädd att min häst skulle skena i väg,
vadade alltså efter densamma, till dess jag kom öfver. Vid
stranden stodo två hjul, där två personer nyligen
blifvit afrättade, emedan de begått mord. Därifrån hade jag
ännu en god mil till Söderköping, som jag till största
delen sprang till fots, och dock kunde jag knappt värja mig
för kylan, emedan jag var alldeles våt in på bara kroppen.
Jag kom före frukostdags till staden, och hade jag då rest
tre mil från mitt nattläger.

Denna dag liksom den följande den 19 låg jag
därstädes stilla för att torka mina tillhörigheter, värma upp mig
och låta min häst hvila sig.


Den 20, som var söndagen Judica <footnote>Judica = femte söndagen i fastan.</footnote>, bad mig den förut
omtalade köpmannen från Lübeck, med hvilken jag rest till
detta land och här åter träffade, att jag skulle följa honom
till ett slott, som låg två mil därifrån, och med hvars fogde
han hade affärer. Han satt jämte sin tjänare i en släde,
och jag for ensam med min häst och släde, oaktadt föret
på landbacken var alldeles borta. Slottet ligger på en klippa
midt i en arm af Östersjön, hvilken de skepp passera, som
segla till Söderköping, och är på alla sidor kringflutet, samt
måste alla fartyg, som går in eller ut, där erlägga tull.

Vi hade en mycket besvärlig öfverfart, ty det var
mycket vatten på isen, som var på många ställen mycket
sprucken, emedan tövädret varat i åtta dagar; det var nu
14 dagar före påsk. Då vi kommo fram, åto vi frukost
med fogden, som var en adelsman. Detta slott heter
Stegeborg, på hvilket nu regerande konung Johannes är född.
Efter måltiden förde fogden oss omkring, bland annat i
stallet för att bese hans hästar, och köpmannen
tillhandlade sig en af dem. Härefter togo vi afsked och foro i
våra slädar åter ut på sjön, men köpmannens dräng red
efter på den nyförvärfvade hästen. Då han var några steg
ifrån oss, brast isen under hans häst, han själf föll på
sidan, och hästen höll sig med stor möda med framfötterna
öfver isen. Häröfver förskräcktes vi mycket, vi vågade ej
genast att med våld draga upp hästen, ty vi fruktade, att
isen skulle gå ännu mer sönder. Slutligen reste sig hästen
efter långt sprattlande. Därefter åkte vi på långt afstånd
från hvarandra, och drängen ville icke rida utan ledde
hästen. Jag var mycket rädd, innan vi kommo öfver, ty
sagda sjö är två timmars väg lång, och isen på långa
stycken delvis sprucken, så att jag sannerligen icke skulle velat
göra resan tillbaka, om jag äfven fått adelsmannens bästa
häst till skänks. Vi kommo om aftonen åter till
Söderköping, och var detta min sista slädfärd på detta år. Nämnda
småstad är den förnämsta orten i Östergötland. Strax invid 
densamma ligger en klippa, som är så brant som en mur,
och hvilken heter Ramsberg; ingenting växer därpå eller
däromkring.

Den 21 och 22 låg jag stilla härstädes, tills jag fått
utbyta min släde och seltyg mot en sadel, men kunde i hela
staden ej få köpa en sådan. Till slut förbarmade sig min
värd öfver mig och gaf mig för släden med tillbehör en
träsadel som man kallar klöfsadel, utan läder, bukgjord och
stigbyglar, och jag måste till och med tacka därför.

Den 23 kommo konungens myntmästare och en annan
nederländare jämte min förra reskamrat, som jag lämnat i
Nyköping. De ämnade resa till Kalmar, där Kungl. Maj:t
för närvarande befann sig. Oaktadt vägen för mig var
hälften längre, beslöt jag, då jag ej hade sällskap på den raka
vägen ur landet, att följa med. Jag for således från
Söderköping med nämnda personer; vi afreste vid aftontiden, och
visade sig min häst alldeles ovan vid ridt och sadel, ville
hellre gå baklänges än framåt, och jag trodde först, att jag
icke skulle få honom fram. Denna afton redo vi endast 1
mil och kommo till byn Hella.

Den 24 redo vi ut i god tid om morgonen på en
ovanligt svår och obanad väg, ty här i landet reser man mycket
litet annat än om vintern, då det ej finnes ordentliga vägar.
Vi redo på den dagen icke mer än 3 mil och stannade i
byn “Degree“.

Den 25 foro vi om morgonen härifrån, och funno på
åtskilliga ställen djupt snövatten, som runnit ned mellan
bergen, men hvilket väl åter snart bortflyter. Min häst
tycktes allt bättre vänja sig vid ridning, jag fick också
stigbyglar och bortbytte den halmsäck jag lagt på sadeln
mot en dyna för att sitta mjukare. På aftonen kommo vi
till byn Nygård, 4 mil från förra nattlägret.

Den 26 dennes foro vi tidigt därifrån och reste 5 mil
till en by, Wy, där vi blefvo öfver natten.

Den 27 redo vi öfver 5 mil till en gästgifvaregård,
som hette “Auaby“.

Den 28 voro vi tidigt i väg och kommo om aftonen
till byn “Cadry“ (5 mil), där vi öfver natten togo in hos
fogden, som trakterade oss efter förmåga.

Den 29 reste vi i dagningen därifrån och hade en
mycket djup och dålig väg och mycket vatten; under
vägen anträffade vi en stenig, häftigt strömmande bäck,
som nästan kullkastade min häst, ty vattnet gick
honom öfver buken. På aftonen kommo vi till en by Åby,
sex mil.

Den 30 foro vi därifrån och hade icke mer än 2 mil
till Kalmar, men vi använde 6 timmar på denna väg, ty
det hade frusit under natten och bar icke, så att hästarne
jämt trampade djupt ned sig; steg man af hästen, så hjälpte
det icke heller. Våra häster togo under denna halfva
dagsresa mer skada än under de föregående åtta dagsresorna.
Vi kommo sent på eftermiddagen till Kalmar, då jag drog
af mig stöflarne, som jag icke haft af fötterna på åtta
dagar. Jag kunde icke få något stall åt min häst, hvarför
det stackars djuret måste stå på gatan till om aftonen, och
all vägsmuts frös fast på honom. Till slut fick jag för
min och min kamrats häst hyra ett kök på nedre botten i
en murares hus, och där ställde vi in våra hästar.

Staden Kalmar är den förnämsta orten i Småland,
liten, men befäst, och skulle befästningen lätteligen kunna
göras mycket stark och försvarbar, enär den ligger på en
slätt och på andra sidan alldeles invid Östersjön. Där
finnes äfven ett kungligt slott, väl befäst och omgifvet af en
stark vall, späckad med kanoner. Oaktadt sjön är på ena
sidan, går dock vallen rundt omkring slottet.

Jag låg under den heliga påskfesten stilla och gick
om morgonen, påskdagen den 3 april, till slottet för att
höra predikan, som lästes på svenska i en stor sal; Kunglig
Majestät med gemål och fröken höllo sig i ett särskildt
rum, så att allmänheten ej fick se dem. Och midt emot
den nämnda salen låg ett annat stor rum, där hertig 
Sigismundus för sig lät läsa mässa <footnote>Sigismund hade uppfostrats i den katolska läran och katolikerna
hoppades att med hans hjälp åter vinna inflytande öfver den svenska
kyrkan.</footnote>. Efter middagen gick jag
dit på aftonen, då man där uppförde skön musik, och hade
nämnde hertig i sitt sällskap sex jesuiter.

Den 4 blef jag af en adelsman, till hvilken jag hade
ett rekommendationsbref, insläppt i matsalen, då jag såg
Kunglig Majestät sitta vid taffeln och äta. Nämnde konung
satt vid öfre ändan af ett långt bord, till vänster hans
gemål, drottningen <footnote>Johans andre gemål, Sigismunds styfmor, Gunilla Bjelke.</footnote>, till höger hans son, hertig Sigismund,
bredvid honom fröken, konungens dotter <footnote>Prinsessan Anna.</footnote>, därefter hertig
Magnus’ gemål, hvilken var konungens syster och en vacker
ung herre, den omnämnde hertig Magnus’ son, ungefär 12 à
13 år gammal <footnote>Prinsessan Sofia, g. m. hertig Magnus af Sachsen-Lauenburg,
och hennes son Gustaf.</footnote>. Bredvid drottningen sutto hennes ogifta
systrar <footnote>Gunilla Bjelkes systrar Elsa, sedan gift med Klas Bjelke
(friherre till Vik), och Brita, sedan gift med Sten Gustafsson, grefve
till Bogesund.</footnote>, stora skönheter, liksom drottningen, med hvilken
konungen gift sig för hennes skönhets skull, då hennes far
endast var adelsman eller riddare där i landet.

Bemälte konung har ett vackert, gult, ända ned på
bröstet räckande skägg, sådant som jag nästan aldrig sett
på någon vare sig hög eller låg person, och som klädde
honom mycket väl.

Midt emot Kalmar öfver sjön ligger en liten af
Östersjön kringfluten ö, som skall vara en half mil bredd och
18 mil lång och kallas for Öland. Den har många byar
och några socknar, och där uppfödas mycket hästar, som
utföras; de äro små, men uthålliga och billiga.

Under tiden sökte jag efter lägenhet att komma ur
landet, ehuru jag ännu hade 40 mil kvar till Köpenhamn,
och om jag skulle rest sjövägen, hade jag väl måst dröja 
åtminstone en månad, innan isen alldeles gått bort. Samma
afsikt hade ock min förra kamrat, med hvilken jag från
Stockholm rest till Nyköping.

Den 5 dennes vid middagstiden lämnade vi Kalmar
och redo samma eftermiddag 4 mil på en mycket djup och
vattenfylld väg, ty landet är tämligen slätt, så att vattnet
fördelar sig vida omkring; på aftonen kommo vi till en
kyrkoherde, hos hvilken vi tillbringade natten; stället heter
Söderåkra.

Den 6 dennes foro vi tidigt härifrån, och kommo vid
frukosttiden till en liten stad, kallad Avaskär, 3 mil från
vårt nattläger; där gränsa till hvarandra de båda
konungarikena Danmark och Sverige, och tillhör denna stad
Danmark. Detta landskap heter Blekinge. Landskapet från
Kalmar och hit är tämligen flackt och har man Östersjön
på vänster hand. På eftermiddagen foro vi därifrån, och
gick vägen genom en svår, stenig och obanad bergstrakt
och kommo vi om aftonen till byn Nättraby, som ligger
4 mil från förenämnda stad. I Nättraby åto vi frukost.

Den 7 foro vi därifrån på en krokig, obanad och
mycket bergig väg och kommo vid middagstiden till en öppen
liten stad, Ronneby kallad, som är den förnämsta orten i
Blekinge, och låg två mil från vårt nattläger. Efter
måltiden foro vi därifrån öfver vilda, steniga berg och klippor,
som på somliga ställen voro så glatta och jämna, att man
kunnat tro dem vara gjutna eller konstslipade; det är både
farligt och obehagligt att rida däröfver.

På vägen skildes jag och min reskamrat från
hvarandra, men stötte åter tillsamman en mil därifrån, redo
därefter länge vilse under natten, innan vi påträffade folk.
Slutligen kommo vi till en präst och bådo herren om
härberge mot betalning, men erhöllo intet. Till slut begärde
vi att allenast få ställa in våra hästar i hans stall; vi skulle
nog hjälpa oss hos hästarna; men äfven därtill nekade han,
och vi måste fara vidare. Ej långt därifrån kommo vi till
en gammal tysk krigsman, som mottog både oss och 
hästarne, men den gode mannen hade hvarken mat åt oss eller
foder åt hästarna, hvilka måste nöja sig med hö. Prästen
önskade vi sjukan, ty vår värd sade oss, att han var rik,
men mycket snål; orten heter Hästaryd och ligger 3 mil
från ofvanbemälda stad (Ronneby).

Innan jag nu lämnar landet, måste jag nämna något
om de båda landskapen, Småland, som tillhör konungen af
Sverige, och Blekinge, som lyder under danska kronan, om
deras hushållning, seder och bruk.

Att börja med äro husen vanligen byggda i fyrkant
af med knut försedda otimrade stockar, och icke högre än
en våning, och taken likformigt betäckta med bjälkar.
Rummen äro icke brädfodrade och mellan stockarna bestrukna
med lera eller kogödsel. Hustaken äro i allmänhet betäckta
med grästorf, och på dem föda sig om sommaren till en
stor del får och getter och bildar taket öfre delen af
stugan. På taket brukar finnas ett enda litet fönster, en half
aln i fyrkant, det är öfverdraget med pergament eller glas.
Flera ljusgluggar eller fönster bruka de icke ha. Dörrarna
till rummen äro så låga, att man måste djupt bocka sig för
att komma in. Däremot är tröskeln så hög, att den är
svår att komma öfver. Detta är för den uppväxande
ungboskapens skull, hvarom mer här nedan. I stugan hafva
de ett bord, vanligtvis så långt som stugan är bred. Kök,
kammare, sofrum samt allt hvad till hushållet hörer, allt
inrymmes om vintern i detta rum, och i stället för spis
bruka de bakugnen; i densamma uppgöres eld en tre
timmar före dagen, så att detta rum hela dagen är så varmt,
att hustrun, barnen och tjänstfolket, som icke har utgöra,
hela vintern gå i bara linnet, äfven om det utom hus är så
kallt, att ungboskapen kunde förfrysa i stallen.

Hvad sängställen beträffar, har hvar och en sin
särskilda plats; bredvid bordet är vanligen en sängplats, fylld
något med sängkläder, men till största delen med halm.
Densamma är afsedd för bonden och hans hustru. Omkring
bakugnen, där det är varmt och godt, ligga barnen; de,
som ännu äro så unga, att de hållas i vagga, ligga i en
liten rund kista, i ett stycke urholkad af ett träd; denna
kista är bunden vid ett rep, som är fäst upptill vid en bjälke
och sväfvar ungefår en aln öfver marken, den gungar man
fram och tillbaka.

På bänkarna, som äro täckta med halm, sofva drängar
och pigor, främmande gäster ligga på golfvet; men vill
värdfolket visa dem särskild ära, så låter man dem sofva
på bordet.

Jämte hundar, kattor, höns och dufvor, som ingenting
betyder, hålla de äfven i rummet kalfvar, lamm, getter och
så grisar, som vanligen hafva sin plats i midten af stugan,
och slicka en i ansiktet nattetid, då man sofver. Då
således människor och kreatur vistas i samma rum, kan man
föreställa sig, hvilken angenäm doft där måste vara, då
lukten ingenstädes går ut, om man ej öppnar dörren, och
en främling blir af den dåliga lukten mättare än af den
bästa måltid.

Vidare plägar husbonden alltid vara den förste vid
bordet och sitta ofvantill, hans hustru vid sidan, och har
han rättighet att under måltiden gifva ifrån sig en stark
rapning eller flera sådana efter hvarandra, liksom hans
hustru och barn. Jag tror att det är för att roa främmande
gäster i stället för att tala till dem. Då någon har
tillräckligt mat och dryck med sig för att själf äta, och äfven
bjuda sin värd, är han välkommen; dessutom förstå
bönderna att begära af en gäst muskott, kanel, nejlikor,
ingefära o. d.; men att få något af dem äfven för penningar
händer ej ofta. Deras dryckeskärl, som de sätta på bordet,
består af en stor, vid trästånka, som man måste lyfta med
bägge händerna. — Kvinnorna äro af naturen sköna,
finbildade och hvithylta, och hålla sig i klädedräkten renliga,
snygga och “adeliga“; jag vill tro, en kan ofta ett
fjärdedels år bära samma lintyg om halsen; eljest i medfödda
seder, dygder och skönhet icke olika sigenerskorna. Detta
rör bondfolket, som bor här och hvar i skogarna och 
ödemarkerna och aldrig kommer därifrån; för öfrigt är det icke
utan att det äfven i städerna finnes vackra kvinnor.

På skog hafva dessa båda landskap ingen brist, och
fullt upp med berg och klippor. Om vintern är det fullt
upp med snö och is, att man undrar på, hvad folket lefver
af, då man ser, att allt omkring dem är liflöst. Nog nu
därom.

För att återkomma till min resa, så red jag i
dagningen från Hästaryd. Vi färdades denna dag på en mycket
bred väg, som förde oss ut ur landet. På vägen gjorde
hästen med mig ett farligt fall, dock utan att vi skadades.
Vi kommo om aftonen till en obefäst, välbebyggd stad, Ahus,
belägen i ett särskildt landskap, Skåne, ett slätt, bättre
odladt och fruktbarare land samt bebodt af ett i klädedräkt
och hushållning renligare folk. Vi hade denna dag rest 9
mil, och låg staden vid en arm af Östersjön.

Den 9 reste vi i dagningen därifrån, och hade en
tämmelig väg, foro igenom ett väl odladt land samt kommo
till en präst, hos hvilken vi åto frukost; där måste jag om
igen bruka min latin och framleta de glosor jag glömt, ty
den gode herren ville fråga mig om allt möjligt. Då vi
redo därifrån, hade vi under vägen ett ganska bredt vad,
så att vi måste länge rida i djupt vatten, innan vi kommo
öfver. Då vi voro en half mil nära den by, där vi blefvo
öfver natten, mötte vi en bonde, som var på hemvägen ifrån
marknaden och hade för sin tomma vagn två hästar, af
hvilka den ene var ung och vacker, samt till storlek och
färg alldeles liknande den jag red. Jag lät min reskamrat
fråga bonden, om hästen var till salu, och fick till svar, att
den var fal för 13 riksdaler. Jag öfverenskom med honom
om närmare beseende, om han ville vända om en half mil
tillbaka till vårt nattläger, och köpte jag hästen af bonden
för 12 riksdaler, med villkor att han morgonen därpå skulle
rida med oss till en stad Lund, där han skulle få sin
betalning, ty jag tänkte probera hästen, men då han icke hade
någon sadel, lät jag bonden rida hästen, men såg honom
dock icke om morgonen sitta upp. Byn, där vi lågo öfver
natten, hette Veberöd i Skåne, 7 mil från Åhus.

Den 10 dennes på morgonen foro vi därifrån och
omförmälde bonde red med ända till staden Lund, där jag
betalade honom hans häst, som jag nu öfvertog. På
eftermiddagen redo vi därifrån och hade ännu två mil kvar till
nattlägret. Så snart vi hade kommit ungefår en half timme
utanför porten, förde jag den nyköpta hästen vid tygeln;
i detsamma slet han sig lös från mig och sprang bort öfver
fältet; jag kunde icke följa honom med min häst, ty denne
var trött, och jag tänkte att jag sett hästen för sista
gången. Sedan jag länge ridit omkring, kom på en annan väg
åkande en vagn, som tog af in på vår väg, och bredvid
hans hästar sprang äfven min häst lös; jag kunde likväl
icke fånga honom, ty han slet sig lös för andra gången,
men följde likväl godvilligt efter, till dess vi kommo till
Malmös stadsport, då fick jag fatt honom och förde honom
vid tygeln till härberget. Vi hade nu rest 4 mil från vårt
förra nattläger.

Malmö är hufvudstad i Skåne, en liten men
tämligen befäst stad, belägen tätt intill sjön. Staden har förut
haft god handel, beroende på den sillfångst, som där varit,
men som nu drifs i Marstrand i Norge; ännu fångas något
litet sill, men intet jämförligt med fordom; det är ett
särskildt Guds straff, att sillen gått förlorad. I Malmö måste
jag ligga stilla i tre dagar, ty det var motvind att komma
öfver till Köpenhamn, som ligger 4 sjömil därifrån. För
att fördrifva tiden beslöt jag probera min nya häst och
rida ut på fältet. Då jag nu fört honom sadlad ur
stallet, kunde jag icke sitta upp ensam, utan måste man
hjälpa mig. Innan jag satt riktigt i sadeln, började hästen
springa, så att jag icke kunde hålla in honom. Han sprang
upp på en gödselhög och gick öfver med mig, så att jag
störtade på nacken, hvilket jag väl lär känna i flera dagar;
det var en min lycka, att jag fallit så mjukt. Nu hade jag
nog af hästen, och var det den första och sista gången,
som jag satte mig upp på honom, emedan han var alldeles
vild och otämd, som hästarna i Danmark pläga vara. Han
var likväl ett vackert exemplar till häst.

Den 13 blef vinden så god, att åtskilliga fartyg
afseglade. Jag och min kamrat inskeppade våra hästar, och
under det jag gick upp till tullhuset för att betala tull för
hästarna samt innan jag hann till hamnen, hade fartyget
afseglat. Jag trodde nu att jag förlorat båda mina hästar,
liksom jag förut trodde att jag var af med den ena, då han
slet sig lös på fältet, ty nämnda kamrat var utan pengar
och jag hade försträckt honom 5 riksdaler; dessutom hade
han rymt för skuld; dock visade han sig i denna sak
ärligare än jag trott honom. På ett annat fartyg kom jag i
sällskap med 30 personer, bestående dels af kvinnor, dels
af män, hade en mycket god vind och kommo på mindre
än 3 timmar till Köpenhamn. Där hade jag länge att leta,
innan jag träffade min kamrat med hästarne. Så snart jag
funnit de senare, sålde jag dem till en köpman, som köpte
dem af mig för 24 riksdaler eller lika mycket, som jag
gifvit för dem, och hade jag ridit eller åkt med den ena
väl 120 mil.

*

</chapter>
