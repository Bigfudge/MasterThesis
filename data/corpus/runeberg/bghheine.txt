


<img></img>

<h2>HEINRICH HEINE</h2>


<table o>
<td c><h1>HEINRICH HEINE</h1>
<td c><small>AF</small>
<td c><big>GEORG BRANDES</big>
<td c><img></img>
<td c><sp>KJØBENHAVN</sp><br><small>GYLDENDALSKE BOGHANDELS FORLAG (F. HEGEL & SØN)</small><br><sc><sp>græbs bogtrykkeri</sp></sc><br>1897
</table>

<chapter name="Forord">

<h2>Forord.</h2>

<big><big><big>D</big></big></big>en 13. December 1897 er hundrede Aar
forløbne, siden Heinrich Heine blev født, og
næsten to og fyrretyve, siden han døde. Men han
hører til de Døde, som leve. Det spændstige,
kraftfyldte Liv, han har meddelt sine Vers og sin
Prosa, bringer Slægt efter Slægt til at dvæle ved
hans Skrifter. Endnu er den Tid ikke forbi, i
hvilken den sexten-, syttenaarige Yngling eller Pige
med et laant Exemplar af «Sangenes Bog» for sig
afskriver Smaavers deraf for at kunne læse dem
atter og atter. Endnu gives der trediveaarige
Mænd og Kvinder, som vækkes og ægges af det
krigerske Vid i Heines Satirer og som i hans
«Vinteræventyr» finder Pirring for deres
Livsaander, Næring for deres Begejstring, deres Harme
og Daadstrang. De endnu ældre kan det
altsammen halvvejs udenad.

Jeg har i Anledning af denne Hundredaarsdag
udløst af min Bog Hovedstrømninger VI, hvad jeg
har skrevet om denne store Digter, foretaget
Rettelser og Tilføjelser og bragt det i Sammenhæng,
saa det danner en lille Bog for sig.

Navnet Heinrich Heine har ligesom noget
Betegnende ved den i Fornavn og Efternavn
forekommende Dobbeltvokals lyse, skarpe Fløjtelyd.
Den, som bar det, var en fristende Fløjtespiller,
der i levende Live fik en stor Del af Europa til
at lytte til sine Toner, og som nu har sin
Tilhørerskare spredt over hele Jordens Kres.

Heinrich Heine var ved sin Afstamning
Orientaler, ved Fødsel og Opdragelse Tysker, ved en
stor Del af sin Dannelse Franskmand, og som
Aand Verdensborger paa mere udpræget Maade
end nogen anden tysk Digter, Goethe undtagen.

Ingen Digter af israelitisk Æt har siden Jehuda
ha Levi’s og Mose ben Esra’s Dage naaet saa højt
i digterisk Flugt; dog ligner Heine ingenlunde
disse sine store Forgjængere. Han gjengiver, som
lidt senere Disraeli i England, Lassalle i Tyskland,
Gambetta i Frankrig, den Brydning, hvorunder
hans Races Egenskaber gnistrede, da den moderne
Kultur brød ind over den og ramte den som
Staalet Flinten. Som Tysker tilhører Heine den
tyske Romantik, har dens Grundstemning af
Sværmeri, dens Vellyd og dens Farve; men som Tysker
er han ogsaa Lærling af Goethe og af Hegel, har
begges Hellenisme, noget af den førstes hedenske
Aand, noget af den andens Dialektik i sit Vid.
Som Verdensborger forener han germansk
Følelsesromantik med fransk Esprit og jødisk Inderlighed,
Vemod, Skjælmeri i en Form, som lettilgjængelig
og tiltrækkende har skaffet hans Frembringelser
Indpas Verden over, saa de i vore Dage er
oversatte paa alle Sprog.

Det nye tyske Rige har vægret sig ved at
rejse Heinrich Heine det Mindesmærke, hans
Beundrere dèr havde ønsket for ham, og som han
saa godt kan undvære. Østerrig-Ungarns
Kejserinde blev i sin Tid tvungen til at tage sit Bidrag
til Heines Statue tilbage. End ikke i den
Provinsby, hvori han fødtes, har nogen Billedstøtte
af ham turdet finde Plads. Og overfor denne det
tyske Riges Holdning har vore Dages Franskmænd
ikke engang havt det Indfald at rejse ham et
Mindesmærke i det Paris, han elskede saa højt,
og hvor han tilbragte den sidste Halvdel af sit
Liv. Imidlertid har udenfor det tyske Rige sikkert
Ingen, der har skrevet paa det tyske Sprog, saa
stor en Læsekres som hans.

Nyere europæisk Litteratur er rig som Noah’s
Ark. Den har vilde og tamme Dyr, kongelige
Løver og mægtige Ørne, plumpe Bjørne og hvide
Svaner, kloge Ræve og forfængelige Paafugle og
smægtende Nattergale, ikke at tale om Æsler og
Hunde og Aber i Overflod. Den har ogsaa en
Antilope.

Og Antilopen var slankere og mere yndefuld
end alle Markens vilde Dyr, som Gud Herren
havde skabt, og den sagde til Kvinden: Mon Gud
skulde have sagt: I maa ikke spise af alle Herrens
Træer<sp>?...</sp>

Thi det var Antilopen, som sagde det.

Antilopen er aarvaagen, indsmigrende,
bevægelig; naar den føier sig tryg, er den munter
og skjælmsk; altid er den smidig og hurtig og
gratiøs. Dens Væsen er Ynde. Der gives en
Antilopefamilie, som hedder Beni Israel. Til den
maa Heinrich Heine have hørt.

Selv Byron har neppe i det nittende
Aarhundrede virket saa dybt som han. Man sporer
hans Indflydelse allevegne i Tyskland som i
Østerrig og Italien, i Rusland som i Polen, i Frankrig
fra Gautier til Richepin. I Norden har hans
Skrifter tidligt fundet Indgang. Han er her bleven
slugt af en Læseverden. Han har paavirket
talrige af de Ypperste blandt Danmarks Ældre, Mænd
som Christian Winther, Orla Lehmann, Emil
Aarestrup, M. Goldschmidt, og talrige af de Yngre fra
J. P. Jacobsen til Sophus Claussen, ligesom i Norge
Slægtled fra Henrik Ibsen og hans Generation til
Alexander Kielland, Gunnar Heiberg og deres.
Men i endnu højere Grad end de Skrivende har
han paavirket deres Publikum, været medvirkende
under Tilblivelsen af næsten hver enkelt udviklet
Personligheds sjælelige og intellektuelle Liv.

Umaalelig er hans Indflydelse, men umaadelig
har den været; umærkelig og vældig. Farlig og
forvirrende var den altid for karakterløse Væsener
og skrøbelige Hoveder, men befriende, oplivende
for sunde, stærke Sjæle; i gamle Dage betagende
som en Smitte, senere hen velgjørende som en
Befrugtning, og nu, da den ikke mere virker
samlet, ligger den i Luften og vil kunne spores
ogsaa i det kommende, nye Aarhundredes Luft.

<tab><tab><tab><tab><tab><tab><big><tab><b>G. B.</b></big>
</chapter>

<chapter name="Indledning">

<big><big>O</big></big>ver de tyske Lande rugede fra den hellige
Alliances Dage af den store systematiske Reaktion,
som var udgaaet fra Wienerkongressen, havde sit
Midtpunkt i Østerrig og hvis fuldgyldigste
Repræsentant Metternich, en Elev af Talleyrand uden
Mesterens Smidighed, men langt skadeligere end
han, haabede at kunne omspænde hele Europa.

Det gjaldt om at Alt, hvad Revolutionen og
Napoleon havde rokket, rystet eller kuldkastet, nu
kunde rejse sig istandsat eller gjenoprettet. Man
udryddede ethvert Spor af de Napoleonske
Statsindretninger og under Skin af at forfølge et stort
revolutionært Parti, som Regjeringerne vel vidste
ikke gaves, begyndte de en Forfølgelseskrig mod
hvad man dengang kaldte Liberalismen. Borgerstandens 
liberale Ungdom i Tyskland var i hine
Dage saa retløs og forfulgt som i vore Dage den
frisindede Ungdom i Rusland. Og Haand i Haand
med den politiske gik, som i Reglen, den religiøse
Reaktion.

Den tyske Videnskab, der efterat Romantikens
Oversvømmelser havde befrugtet Jordsmonet med
sit Dynd, var skudt mægtigt i Vejret med alle sine
Grene, skiftede paa samme Tid Farve. Den blev
ved Forholdenes Ugunst mere virkelighedsfjern og
samtidigt nærmere knyttet til det Bestaaende end
før. Hegel, der blev ansat i Berlin og her stod
som Tysklands filosofiske Diktator, gav sin Lære
et nyt, konservativt Præg. Hvad den skjønne
Litteratur angaar, saa svælgede den dalevende
Slægt, efter at Goethe havde naaet sit 80de Aar,
i en Goethebeundring, for hvilken Alt, hvad den
alderstegne Digter skrev eller sagde, var Visdom
og guddommelig Poesi. Alle den Art Folk, der
havde været Hindringer paa Goethe’s Vej,
saalænge hans Navn endnu tilhørte Litteraturens
kjæmpende Kirke, bleve hans Dyrkere fra det Øjeblik
af, da dette Navn kunde tages som ubestridt
Autoritet og opfattes som et konservativt og nationalt
Vaabenmærke. Imidlertid udtryktes i enkelte af
de ypperste yngre Forfatteres Skrifter, i Chamisso’s
som i Platen’s Digte, de Bedstes Sorg over den
stedse stigende politiske og sociale Iver for
Tilbageførelsen af svundne Tilstande.

I denne Stillestaaen, denne Undertrykthed og
denne Gjæring, med Elementer af Selvopgiven
og Haab, af Selvbespotten og Frihedsattraa faldt
saa i 1830 Efterretningen om Julirevolutionen i
Paris og virkede paa den offenlige Bevidsthed i
Tyskland som et elektrisk Stød. Alles Øjne 
rettedes mod Frankrig, og det var i de aandeligt
Levendes Krese Begejstring, som man følte.</chapter>

<chapter name="I.">
<h2><small>I.</small></h2>

Heinrich Heine laa i Sommeren 1830 paa
Helgoland, drømte ved Kysten, stirrede ud over
Havet, lyttede til Bølgernes Plasken. Han havde
opgivet enhver Forhaabning om bedre Tider. Han
læste i de faa Bøger, han havde med, Homer og
Bibelen og Longobardernes Historie og nogle gamle
Bøger om Hexe og Hexeri. Han begreb neppe selv,
at han for nylig i München havde været Redaktør
af «Politiske Annaler». To Dage efter at
Julirevolutionen var fuldført, men da Efterretningen
om den endnu ikke var naaet til Helgoland, skriver
han i et af sine Breve derfra, at han nu har
besluttet at lade Politik og Filosofi ganske fare for
helt at hengive sig til Naturbetragtning og til
Kunsten: alt dette Plageri var dog til ingen Nytte,
og om han end pinte sig aldrig saa meget for den
almindelige Velfærd, saa nyttede det dog saare
lidt; Verden stod vel ikke stille men bevægede sig
i et Kresløb uden ringeste Resultat; da han endnu
var ung og uerfaren, havde han troet at gik end
det enkelte Menneske til Grunde i Menneskehedens
Befrielseskamp, saa sejrede dog den store Sag
tilsidst; nu indsaa han, at Menneskeheden som Havet
bevægede sig efter Lovene for Ebbe og Flod.

Selv om Udtrykkene nu er blevne arrangerede
bag efter, selv om disse Breve ikke er ægte, men
et Memoire-Brudstykke, der for en Kontrastvirknings
Skyld senere blev indskudt som Overgangsparti i
Bogen om Börne, saa har man her uden al
Tvivl et rigtigt Billede af Heines Stemning i hine
Dage.

Den 6te August skriver han saa: «Jeg sad
netop og læste i Paul Warnefrieds Longobardernes
Historie, da den tykke Avispakke med de varme,
glødende hede Nyheder ankom fra Fastlandet. Det
var Solstraaler, indviklede i Trykpapir, og de
opflammede min Sjæl til den vildeste Brand. Det
var mig, som kunde jeg antænde det hele Ocean
indtil Nordpolen ved Ilden af den Begejstring og
den vilde Glæde, som luede i mig.» Det var ham
Alt som en Drøm; især klang Navnet Lafayette
for ham som et Sagn fra hans tidligste Barndom;
han kunde neppe fatte, at den Mand, som havde
anført den daværende Slægts Bedsteforældre i den
amerikanske Frihedskrig, nu paany sad til Hest
som Nationalhelt. Han syntes, han maatte selv
til Paris for at se det.

Han skriver i heftig Pathos, som han dog snart
selv maa dæmpe med en let Selvironi: «Lafayette,
den trefarvede Fane, Marseillaisen <sp>...</sp> Jeg er som
beruset. Dristige Forhaabninger stige lidenskabeligt
i Vejret som Træer med gyldne Frugter og vildt
voxende Grene, der strække deres Løvværk helt ind
i Skyerne <sp>...</sp> Borte er min Længsel efter Ro. Jeg
ved nu paany, hvad jeg vil, hvad jeg skal, hvad
jeg maa <sp>...</sp> Jeg er Revolutionens Søn og griber
paany til de indviede Vaaben, over hvilke min
Moder har udtalt Trylleordene <sp>...</sp> Blomster!
Blomster! Jeg vil kranse mit Hoved til Kamp paa Liv
og Død. Men ogsaa Lyren, ræk mig Lyren, at
jeg kan synge en Slagsang <sp>...</sp> Ord som flammende
Stjerner, der kunne skyde ned og brænde Paladserne 
og oplyse Hytterne <sp>...</sp> Ord lig blanke Kastespyd, 
der kunne suse op i den syvende Himmel og
træffe de fromme Hyklere, der have sneget sig
derind, i det Allerhelligste <sp>...</sp> Jeg er helt Glæde
og Sang, helt Sværd og Flamme <sp>...</sp> maaske
ogsaa rent gal.»

Han fortæller blandt Andet, at Fiskeren, som
nogle Dage senere roede ham over til Sandbanken,
hvorfra man gik i Vandet, smilende har fortalt ham
Nyheden med de Ord: «De fattige Folk har vundet
Sejr,» og Heine forbauses over Menigmands rigtige
Instinkt. Og saa var det dog netop lige omvendt de
rige Folk, som var og blev Sejerherrerne tilsidst.

Men alene en saadan Ytring som den sidstanførte 
viser, hvorledes de tyske Forfattere
opfattede Julirevolutionen. Den fyldte dem med
saadanne religiøse Følelser, med hvilke fyrretyve Aar
tidligere Datidens ledende Aander i Tyskland havde
omfattet den store Revolution. Den var dem ikke
et Udslag af den liberale Borgerstands Kraft og
Evne til at lade de lavere Klasser arbejde og bløde
for sig, men i al Almindelighed Signalet til
Menneskeslægtens politiske, økonomiske og religiøse Befrielse.
Den var for dem den Stordaad, som med ét Slag
rystede Aaget af Folkene og Trykket af Sindene.

Tysklands klassiske Litteratur i Tiden før og
om Aarhundredeskiftet havde været antikiserende i
Stof eller Form; den romantiske Litteratur, som
fulgte, havde i Stofferne eller i Formen dyrket
Middelalderen; begge havde taget Afstand fra den
omgivende Virkelighed, fra Nuet, fra Samtidens
politiske og sociale Forhold; ingen af dem var
direkte gaaet ud paa disses Omdannelse. Idealet
svævede enten i Grækenlands dybtblaa Luft eller
i Middelalderens katholske Himmel. Nu blev det
resolut draget ned paa Jorden. For de Drømmendes 
og Stræbendes Øjne fremtonede det moderne
Ideal, et Ideal, der ikke mere har noget mythisk
Element. Og med en Hast, en Voldsomhed, der
altfor tidt gjorde Prosaformen journalistisk og
Poesien blot lyrisk eller rent fragmentarisk, gik
nu de oppositionelt anlagte Digtere og Skribenter
ud paa at inddrage det moderne Liv og dets
Indhold i Litteraturen. Men da denne Tilegnen og
Inddragen skete under Kampstilling, blev Vid og
Satire mere fremtrædende Magter end nogensinde
tilforn i Tyskland, medens man hvad Trods og
Stormløb mod det Bestaaende angaaer, syntes at have
gjenoptaget Stemninger og Inspiration fra Goethes
Ungdom, «den stormende Voldsomheds Tid».

En enkelt Storhed var der imidlertid, som
ofte nævnt, hyppigere unævnt, skjønt udenlandsk
virkede mere forbilledligt end nogen Fortidspersonlighed 
i selve det tyske Aandsliv: Lord Byrons
Skikkelse i hans Livsværk. Hans kunstneriske
Svagheder og Mangler fik man i Tyskland først sent
Øjnene op for. Kun Gutzkow kritiserer ham
skjønsomt omtrent fra Aar 1835 af. Men han,
hvem allerede Goethe havde beundret og yndet,
dog især paa Grund af de Partier hos ham, hvor
den gamle Mester troede at finde Paavirkning af
sit Eget, han med sin ubændige Trods og sin
Daadstrang, med sin Foragt for den Ufrihed, der
skjulte sig under «Frihedskrigene» mod Napoleon,
med sin Optræden for alle undertrykte Folk, sit
Oprør mod den sociale Vedtægt, sin Sanselighed og
sin Spleen, sin lidenskabelige Frihedskjærlighed paa
alle Felter, blev nu, forklaret ved sin Død som
Befrier, en Personliggjørelse af Alt hvad man
forstod ved moderne Aand og moderne Poesi.

Med inderlig Begejstring blev han besunget
af Wilhelm Müller, «Grækersangenes» Digter. Hans
Stolthed og hans Foragt for politisk Ufrihed møder
os hos Platen, hans aristokratiske Tone, hans
Uvilje mod Fordomme, hans Rejselyst, hans
Kjærlighed til Dyrene og Naturen, hans Ynde og Ironi
gaa igjen hos Fyrst Pückler. Han bliver indtil
Forgudelse beundret af en ham saa ulig Aand
som Börne, og hvor stor hans Indflydelse har
været paa Formningen af Heinrich Heines
Digterideal behøver ingen Paavisning, saa slaaende
fornemmes det af Enhver, der er blot noget bekjendt
med Gangen i Europas nyere Litteratur.
</chapter>

<chapter name="II.">
<h2><small>II.</small></h2>

Under Forhold og Indflydelser som de nævnte
var det, at Tysklands oppositionelle Litteratur
mellem 1820 og 1848 blev startet. Naar man
overskuer saa stor en Gruppe af aandelige
Frembringelser, har man naturligvis for det Første i
al Almindelighed i den en Mængde Aktstykker
til Kundskab om, hvorledes Menneskene i hin Tid
og hint Land følte og tænkte, i hvilket Klædebon
deres Kultur var hyllet, hvilke Former deres Haab
og Ønsker, deres Menneskekjærlighed og
Frihedskjærlighed, deres Retsfølelse og Statssans antog,
endelig om, hvorledes deres Smag var artet ɔ:
hvordan Den maatte skrive, der vilde skaffe sig
Ørenlyd og vække en levende Interesse. Saaledes
tilfredsstilles vor historiske Videbegjærlighed paa
dette Punkt.

Dernæst opstaar uvilkaarlig Spørgsmaalet om
denne Litteraturs Værdi. Af et meget stort Antal
Forfattere bliver nu, som bekjendt, efter et Par
Menneskealdres Forløb altid kun nogle faa tilbage,
som endnu læses. Af et uhyre Antal Værker
blive kun nogle enkelte staaende, som endnu
tilegnes. Nu er af hin Periodes Aander kun meget
faa i vore Dage kjendte og læste udenfor
Tyskland. I Tyskland naturligvis langt flere, dog er
det forholdsvis ikke mange af Datidens Værker,
som Almenheden endnu læser.

Den første, groveste Kritik udøves da af
Tiden.

Af alle hin Tidsalders Mænd læses udenfor
Tyskland den Dag idag af Tænkere kun Feuerbach
— dog lidet — og Schopenhauer stærkt; men
denne sidste kom først til at paavirke
Aanderne i en senere Periode, og begge disse
Tænkere læses endda langt mindre for Indholdets
Skyld end paa Grund af Originalitet og Dristighed
i Stil. Af Digterne læses udenfor Tyskland kun
Heine stærkt og stadigt. I Tyskland bedømmes
og betragtes han som Brændenælden i Litteraturens
Urtegaard; Historikerne brænde deres Fingre paa
ham og bande ham. I Litteraturhistorier og
Avisartikler betegnes hans Prosa som forældet og hans
Poesi som forkunstlet, medens hans Værker
samtidigt nu da deres Trykning er bleven frigivet
oplægges paany i talløse Udgaver.

I Tyskland som udenfor Tyskland bliver han
imidlertid lige saa meget sunget som læst. De
musikalske Kompositioner af hans Digte er mere
end 3000 i Tal. Allerede for ti Aar siden naaede
Antallet af Kompositioner for én Sangstemme
(fraset Duetter, Kvartetter og Mandskor) 2,500. Digtet
«Du bist wie eine Blume» er komponeret 160
Gange, «Ich hab im Traum geweinet» og «Leise
zieht durch mein Gemüth» hver 83 Gange, «Ein
Fichtenbaum steht einsam» 76 Gange, «Ich weiss
nicht, was soll es bedeuten» 37 Gange. Blandt
disse Kompositioner findes talrige af Schuberts,
Mendelssohns, Schumanns, Brahms’s, Robert Franz’s
og Rubinsteins skjønneste Sange, af hvilke
Digteren selv kun har hørt nogle faa. Heine er af
alle Tysklands Lyrikere den, hvis Digte er blevne
hyppigst komponerede. Efter ham med sine 3000
Kompositioner følger Goethe med omtrent 1700
og saa først i lang Afstand de andre.

Udenfor Tyskland lever Heines Ry ikke blot uanfægtet 
men i stadig Væxt og Stigen. Han sysselsætter
Sindene i Frankrig som en Samtidig. Han er den
eneste fremmede Digter, hvem Franskmændene
betragte som en af deres egne, en af deres største. Intet
fremmed Forfatternavn forekommer i franske Bøger
nutildags saa hyppigt som hans, og intet nævnes
med større Beundring, end ikke Shelley’s eller Poe’s.
Edmond de Goncourt bruger det stærke Udtryk,
at alle moderne franske Forfattere i
Sammenligning med Heinrich Heine minder ham om
Handelsrejsende, og det var et af Théophile Gautier’s
Mundheld, at Filistrene burde straffes med at slæbe
Stene til Pyramider over Heines Grav.

Jævnlig opkastes i de forskjellige større
Samfund det Spørgsmaal, hvorledes man burde bære
sig ad med at danne sig en aldeles udsøgt
Bogsamling af de hundrede bedste Bøger, som findes.
Svarene lyde selvfølgelig meget forskjelligt. Men
i alle romanske og slaviske Lande vil Heines Navn
være et af Listernes første. I England findes paa
Listerne gerne 90 engelske Bøger og 10 fremmede, 
men Heinrich Heine er iblandt dem. Troen
paa, at der kan findes hundrede Bøger, som alle
Mennesker vilde have bedst af at læse, en Tro,
der stammer fra den protestantiske Forestilling
om, at der gives én Grundbog af den Art, er
naturligvis en Barnlighed, og hint Spørgsmaal kun
interessant, forsaavidt det viser, hvilket aldeles
upersonligt Dannelsesideal der foresvæver Spørgeren
og dem, som naivt indlade sig paa Svar. Lærerigt
er det imidlertid at se, hvorledes Svarene i visse
bestemte Tilfælde have lydt om Heine. Der kom
en ikke ringe Forundring til Orde i Tyskland for en
halv Snes Aar siden, da en Mængde engelske Lister
offenliggjordes og Heine fandtes paa alle, hyppigst
af alle tyske Forfattere; thi der var Lister, paa
hvilke der ikke fandtes nogen Bog af Goethe.

Dette Verdensry beroer imidlertid ikke paa
Heines Fortrin alene, men desuden paa, at der er
store Partier af hans Værker, som kun udkræve
yderst ringe Kultur for at forstaas, og til hvis
Nydelse der heller ikke udfordres Sjælsadel, andre
Partier, hvor sjælelig Adel snarere er en Hindring
for Nydelsen. Men det beroer vistnok fuldt saa
meget paa, at hans Talent alligevel i sin Retning
var Samtidens største.

Naar det litterære Kunstværks Værdi nu røber
sig i dets Modstandsevne mod Tiden og dets
Evne til at vinde Læsere udenfor sit Fødeland,
men denne Modstands- og Spredningsevne ligefuldt
ikke afgiver nogen Maalestok for Værdien, hvorpaa
beroer da denne? Paa Oprindeligheden og Styrken
af det Sjæleliv og den Sindsbevægelse, for hvilken
Værket er Udtryk i Forening med Værkets Evne
til at smitte os med den. Al Kunst er et Udtryk
for en Sindsbevægelse og har til Øjemed at
fremkalde Sindsbevægelser. Jo dybere en kostbar Sten
er udskaaren, des skarpere, des tydeligere staar
Billedet i Voxet, naar det trykkes af. Jo dybere
Indtrykket er i Kunstnerens Sjæl, des tydeligere,
des betydeligere bliver det kunstneriske Udtryk.
Kunstnerens Sindsbevægelser adskille sig fra andre
Menneskers kun derved, at de i hans Sjæl forme
Erindringerne paa en Maade, som gjør, at de,
naar de udformes, smitte Tilhører eller Læser.

De Spørgsmaal, det enkelte Værk besvarer
En, er altsaa saadanne som: Hvor vidt rakte
Forfatterens Blik? Hvor dybt har han formaaet
at se ned i sin Samtid? Hvor ejendommeligt har
han følt Glæde eller Sorg eller Vemod eller Elskov
eller Begejstring eller Menneskeforagt? Vi sige:
Saa stærk en Rædsel og Afsky har Dumhed eller
Uret indgydt ham. Saa bidende, saa vittigt har
han hævnet sig og os paa det ved Dumhed eller
Slethed Foragtelige. Men Heine er den af alle
Samtidens Aander, overfor hvem det interesserer
os mest at faa disse Spørgsmaal besvarede.

Aldrig har hin Litteraturgruppes Anseelse i
Tyskland, særligt i Nordtyskland, staaet saa lavt
som i vore Dage. De Skribenter, der omkring
Aaret 1830 bekjæmpede alle de Former af
Voldsherredømme, som den Gang føltes trykkende, saa
langt den tyske Tunge taltes, er i vore Dage
ramte af en Upopularitet, der ikke synes at ville
vige saasnart. Det er forklarligt. Thi den
nulevende yngre Slægt i Tyskland, der har Rigets
Enhed bag sig — hin Enhed, der den Gang stod
som en fantastisk Forhaabning — og der har set
Tyskland udfolde sin samlede Magt i raadsnar, til
alle Sider sejerrig Handling, interesserer sig lidet
for de gamle Drømmerier om, hvorledes Enheden
skulde bringes til Veje, og ledes ved hine
Forfatteres evindelige Spotten over tysk Søvnighed og
Daadløshed, tysk Pedanteri og Theoretiseren, da
Udfaldet har vist, hvor praktisk og behjærtet det
spottede Tyskland, naar Lejlighed gaves, kunde
være.

Særligt er siden den tysk-franske Krig de
Skribenter, som for et halvt Aarhundrede siden
stadigt hævede Frankrig paa Tysklands Bekostning 
eller stadigt betonede, at Friheden vilde
bringe Tyskland de Goder, som Bismarck har bragt
det, blevne ramte af en Art Ban. Man betragter
dem som slette Patrioter og daarlige Spaamænd.
Kun et ringe Mindretal formaar at indsé, hvor
kraftigt selve hin Harme og Haan over den
daværende uselige Tilstand har medvirket til det
Omsving og Opsving, som er fulgt. Endnu færre
er de, som ud af Tredivernes og Fyrrernes
Litteratur læser en levende Bebrejdelse for svegne eller
glemte Idealer, og som, naar de blade i hine
gamle Skrifter, med Vemod spørge sig, hvad der
i den nye Tingenes Tilstand er blevet af det
Bedste, disse kjæmpede for.
</chapter>

<chapter name="III.">
<h2><small>III.</small></h2>

For Heinrich Heine er af disse Grunde
i det nye tyske Rige Øjeblikket lidet gunstigt.
Hvad man har at bebrejde ham er saa Meget, at
det ikke lader sig opregne i Korthed: Først hans
Kjærlighedsforhold til Frankrig og formentlige eller
virkelige Frivolitet. Dernæst hans ugermaniske
Oprindelse og Vid, hans Følsomhed, hans Lapseri,
hans Kaadhed. Saa den udfordrende Maade, paa
hvilken han lagde sit Hedenskab for Dagen. Det
nye Tyskland er i religiøs Henseende indifferent,
men er det stiltiende, og er i moralsk Henseende
disciplineret. Medens i vore Dage i Tyskland de
højeste Dyder: Sandhedskjærlighed, Selvstændighed,
Sjælens Stolthed og Finhed, gjælde langt mindre
end Pligtopfyldelse, Korrekthed, Samfundstugt,
militært Sving, <i>Schneidigkeit,</i> som man siger, var
det paa Heines Tid omvendt. Disciplinen var
ikke i Pris. Og som Religiøsitet dengang gjaldt
mere end Religion, saaledes Menneskelighed mere
end Nationalfølelse. Patriotismen var i hin Tid
i de Bedstes Øjne en Dyd, de ikke betragtede
som ubetinget; de mente, at Retfærdigheden ikke
hørte op at være en Dyd, fordi den øvedes mod
et fremmed Folk.

Hos Heine kom til den abstrakt radikale
Aandsretning Hadet til Preussen, hvis Fremtid
han ikke anede, og hvis Styrke han ikke forstod,
denne Preussens Styrke, der ypperligst er anskueliggjort 
i Carlyle’s Skildring af Frederik den Andens
Fader: Evnen til med ædru Strenghed at overvinde 
Chaos, slaa Vrøvlet ned og administrere.
Dette Had var hos Heine nærmere Rhinlænderens
Dødsfjendskab mod Preussen. Man mærke disse
Strofer til den preussiske Ørn:

<poem>Du hässlicher Vogel! wirst du einst
Mir in die Hände fallen,
So rupfe ich dir die Federn aus
Und haue dir ab die Krallen.</poem>

<poem>Du sollst mir dann in luft’ger Höh’
Auf einer Stange sitzen,
Und ich rufe zum lustigen Schiessen herbei
Die <i>rheinischen</i> Bogenschützen.</poem>

Paa Wienerkongressen havde Preussen efter
lang Vægring overtaget Rhinlandene. Det fik
derved istedenfor den Afrunding, det havde haabet
paa i Øst, en ganske sønderrevet Skikkelse, og
tilmed kom en fra Gammelpreusserne ganske
forskjellig Folkestamme under det preussiske Scepter.
Dette var den Egn, hvor engang Skillelinjen mellem
Kelter og Germaner laa. Her skjød den romerske
Militærprovins sig ind. Over dette Land havde
senere Præsteherredømmet ruget, saa at i forrige
Aarhundrede Frederik den Stores Aand der slet
ingen Indflydelse havde havt. Den gamle, møre
Klerikalisme stødte da her lige sammen med den
franske Revolution, og man hilste de Mænd, der
udbredte dens Ideer, med Jubel.

Gammelpreusserne nærede Uviljens Mistro til
Rhinlænderne, og disse gjengjældte denne Følelse
med Renter. Preusseren var og blev ved Rhinen
noget Fremmed, Uhyggeligt. Om Sønnen, der
tjente i Hæren, hed det: «Han er hos Preusserne».
Berlineren bar sig som Embedsmand i Köln eller
Düsseldorf overmodigt ad, nedsatte Alt, og
Rhinlænderen betragtede længe en Ansættelse i de
gamle preussiske Provinser som en Forvisning til
Sibirien. Overalt hørte man Klage over 
Preussernes Mangel paa Evne til at vinde Hjerterne i
de Stammer, de havde tilerobret sig.

Heinrich Heine fødes i Aarhundredets Slutning
i Düsseldorf, dengang Hovedstaden i Hertugdømmet
Jülich-Cleve-Berg. Byen forblev i sex Aar besat
af franske Revolutionstropper. De drog bort 1801,
og Max Josef blev Regent; men i 1806 blev han
Konge af Bayern og i hans Sted Joachim Murat
Storhertug. Dog allerede 1808 maatte denne
afstaa Landet til Kongen af Hollands ældste
umyndige Søn, d. v. s. til Napoleon som Drengens
Formynder. Landet blev nu helt regjeret efter 
fransk Mønster, Livegenskab, Lehnsvæsen og Hoveri
ophævede, Retsvæsenet omdannet og en ubetinget
Religionsfrihed indført, dette en Aarsag til at
Napoleon hyldedes af Rhinlandenes jødiske
Befolkning som en Frelser fra tusindaarig
Undertrykkelse.

Uden al Tvivl har Berøringen med Datidens
dristige og sejrrige Franskmænd bidraget meget til
at give Heinrich Heines Aand dens første Sving.
Respekten for overleverede Autoriteter fik et
tidligt Knæk. Hans medfødte Vid blev udviklet i
Retning af hvad Franskmændene kalde <i>Esprit</i>.
Spiren til hans Napoleonsbeundring blev lagt.
Nutildags synes denne Beundring fra Heines Side
en næsten isoleret Kjendsgjerning i Aarhundredets
tyske Litteratur. Den var saare langt fra at
være det.

Man kan gaa lige tilbage til Wieland og hos
ham finde en ligesaa levende Napoleonsbeundring,
endog før Historiens Gang havde godkjendt den.
Allerede 1798 erklærer han, at Frankrig nu behøver
en Diktator, og at Ingen egner sig dertil uden
General Bonaparte, der da var i Ægypten. I
1800 spaar han, at Bonaparte vil gjøre sig til
Konge, maa gjøre det, og forsvarer ham mod de
engelske Blades Angreb. Napoleon, som var bleven
underrettet om disse Profetier, underholdt sig af
den Grund længe med Wieland i Erfurt 1808.

Ingen af Aarhundredeskiftets store Tyskere
havde kjendt Nationalhad. Uden en Gnist deraf
havde Goethe i 1793 gjort Felttoget i Frankrig
med som Tilskuer. Schiller havde glædet sig ved
sit franske Borgerbrev, tænkt, det maaské engang
kunde komme hans Børn til Gode. Knebel, Goethes
Ven, havde ønsket at turde besynge Bonapartes
Sejre. Goethe saa da ogsaa med stor Sindsro
Napoleon slaa Frederik den Andens Rige i Kvas;
denne preussiske Stat maatte i hans Øjne tage sig
ud som et forbigaaende Fænomen i Tysklands
Historie. Han havde været Vidne til Napoleons
Opkomst og Sejersløb, havde set ham faa Bugt med
det ham, Aristokraten og Evolutionisten, saa forhadte
Anarki. Saa lærte han ham selv at kjende midt
iblandt hans Marschaller, omgivet af Friskhed,
Elskværdighed, Genialitet, Uimodstaaelighed. Det
Indtryk, Napoleon personligt gjorde paa ham, var
saa stærkt, at det kun forøgede den tidligere nærede
Beundring. Derfor gjentog han, selv efter det
russiske Felttog, selv under Tysklands Rejsning,
sit: «Det nytter ikke noget, Manden er dem for
stor.» Først da Alt var ude, gjorde han med sit
Festspil i Anledning af Freden en Slags nødtvungen
Afbøn.

Mindre bekjendt end Goethes saa tidt omtalte
Forhold til Napoleon er Hegels, der som Heines
Lærer og som den Tænker, der stadigt stod for
ham som den ypperste, havde en ligesaa uomtvistelig 
Indflydelse paa ham.

Hegel virkede i al Almindelighed som en
i aandelig Henseende frigjørende Magt, som den
Magt, der nedbrød den religiøse Dogmetro og stillede
Individet frit overfor den statskirkelige Kristendom.
Selv saa lyriske Naturer som Heine havde i den
Henseende en svag Farve af Hegelianisme, ikke
at tale om at Heine fik sin skarpe Forstand
gjennemdannet i Hegels Skole, saa man i Formen
af hans Vid sporer den Hegelske Dialektik, der
lader enhver Bestemmelse slaa over i sin
Modsætning.

Dog mere særligt indvirkede den Hegelske
Filosofi paa de unge Gemytter som et Stykke
moderne Hellenisme. Hegel paavirkede Ungdommen
endnu utvetydigere i hellenisk Retning end selv
Goethe havde gjort.

Man mindes maaske fra Heines Skrift om
Börne det Sted, hvor han taler om Börne’s
nazarenske Indskrænkethed. Han siger «nazarensk»,
forklarer han, for hverken at bruge Udtrykket jødisk
eller kristelig, da begge disse Udtryk for ham har
samme Betydning og af ham anvendes ikke til at
betegne en Tro, men et Naturel; og han stiller
Ordet nazarensk i Modsætning til hellensk, der
ligeledes for ham betegner en saavel medfødt som
tilegnet Aandsretning og Synsmaade. Med andre
Ord: alle Mennesker er for ham enten Nazarener
eller Hellenere, enten Mennesker med asketisk,
billedfjendtligt, sygeligt spiritualiserende Hang eller
Mennesker med livsklart, udviklingsstolt og
virkelighedskjært Væsen. Og han betegner saa sig selv
som Hellener — en Betegnelse, ingen tysk
Romantiker nogensinde vilde have tillagt sig.

Men Hellenisme i denne Forstand udstrømmede
fra Hegel. Hegel tilhører efter sin hele
Aandsretning den samme Tendens i Datiden til at fylde
de antike Former med en ny Tids Indhold som vi
møde hos Goethe, naar han digter sin Ifigenia
og hos Thorvaldsen, naar han udfører Statuen af
Fyrstinde Barjátinska i græsk Klædebon. Det er
ingen Tilfældighed, at Hegel og Thorvaldsen fødes
i samme Aar 1770 med kun et Par Maaneders
Mellemrum. Og det var heller ingen Tilfældighed,
at Hegel bedst forstod den Side af Goethe’s Væsen,
der vendte mod Grækenland. Han kaldte Studiet af
Antiken den sande Indledning til Filosofien og formede
efterhaanden sit System som Helhed efter Oldtidens
Systemer. Det forholder sig til Aristoteles’s
Tankebygning som Goethes Ifigenia forholder sig til
Euripides’s eller som Thorvaldsens Alexandertog
forholder sig til Parthenonsfrisen.

Hans egenlige, oprindelige Sindelag overfor
Kristendommen røber sig i de Studier og
Forskninger fra hans Ungdom som Theolog, hvis
Indhold efter Haandskrifterne er gjengivet af Haym.
Han viser her, at den græskromerske Religion var
en Religion for frie Folk, at Ideen om et frit
Samfund for Grækeren var det Højeste, det Ideale,
som han viede sit Arbejd og sit Liv. Kristendommens 
Gud var kun et Surrogat for den republikanske 
Frihed, der gik tabt. Man havde ikke
længer Magt, man kunde ikke mere ville; men
man kunde ønske og bede. Og jo mere nu Mennesket 
blev Slave, des mere behøvede det en Gud
udenfor sig og over sig. Og Hegel slutter, at det
er vore Dage forbeholdt at tilbagekræve de Skatte
som Menneskets Ejendom, der er blevne slyngede
op i Himlen. Han foregriber her Heine og
Feuerbach.

Hegel ser i sin Ungdom bestandig den jødiske
Oldtid gjennem den klassiske Opfattelses Glar. Han
iagttager Jødefolkets Historie og Skjæbne mod en
Baggrund af Sofokles’s Verdensanskuelse og Aristoteles’s
Theorier. Begreber som Lov og Straf er ham kun
grimme. Den kristelige Forestilling om 
Syndsforladelse kan han kun bevare ved at ombytte den
med Begrebet om en ved Kjærlighed forsonet Skjæbne.
Med andre Ord, han kan kun finde Christi Lidelseshistorie 
skjøn, hvis han ser den under samme Synspunkt, 
under hvilket han ser «Oedipus i Kolonoi»,
som en Skjæbne, der rammer den Uskyldige, ikke
som et Offer bragt for Andres Synd. Ogsaa for
ham er da Jødedom og Kristendom i Grunden Et
og det Samme, den stygge Modsætning til
Hellenismen.

Han frelser for sin Bevidsthed kun Jesu Person
og Historie ud af det Positivt-Religiøses Skibbrud,
idet Jesus i personlig Form bliver ham hvad 
Antiken var ham i Statslivets Form: et skjønt og
guddommeligt-menneskeligt Liv. Denne Jesus er
da ikke Jesus slet og ret, men en Jesus-Apollo
som den, Heine senere skildrer i Digtet «Freden»:
den mægtige Skikkelse, der som Hjerte i Brystet
bærer den røde, flammende Sol. Og naar Heine i
den bekjendte Fortale til «Romancero» taler om
sit sidste Knæfald for «Skjønhedens højtbenedidede
Gudinde, vor kjære Frue fra Milo», der saa
medlidende saa’ ned paa ham, selv trøstesløs over ikke
at kunne bringe Hjælp, da møde vi hos ham en
lignende Sammensmeltning af det Hedenske og det
Kristelige. Thi dette er ikke Venus slet og ret,
men Venus-Madonna.

Hegel er da Stamfaderen til selve den hedenske
Hellenisme, som det blev Skik at anklage Heine for.

Hegel, der var født som Undersaat i det
lille, despotisk regjerede Würtemberg og aldrig
havde kjendt det at have et Fædreland, hvor
stærkt han end længtes derimod, var i Aarhundredets 
Begyndelse saa opfyldt af Bitterhed over
de tyske Tilstande, saa fuld af Harme og
Sarkasmer over sine Landsmænds politiske Sløvhed,
at han ganske som Goethe kom Napoleon imøde
med en Kosmopolits overstrømmende Beundring,
Han, som bestandig havde svælget i en tænkt, en
fantastisk Forsoning af det Ideale og det
Virkelige, havde hele sin Ungdom igjennem savnet
Indtrykket af virkelig Magt, da Napoleons Skikkelse
traadte ham imøde og begejstrede ham. Som det
er blevet sagt om Goethe, at han benyttede
Kanontordenen ved Jena til i al Stilhed at ægte
Christiane Vulpius, saaledes om Hegel, at han i selve
Jena fuldendte sin «Phänomenologie des Geistes»
under Kanontordenen fra Slaget. Det er sandt,
at han netop i hine Dage sendte de sidste Ark af
Værket til sin Forlægger, og Modsætningen er
slaaende mellem hans uendelige Ligegyldighed for
Preussens Undergang og hans lidenskabelige
Ængstelse for, at en af de kostbare Manuscriptsendinger
i den urolige Tid skal gaa tabt med Posten. Et
af de Breve til Forlæggeren, der ledsage
Sendingerne, bærer Slagets Datum.

Det Værk, han under disse Forhold lagde
sidste Haand paa, fremstilte Menneskeaandens 
Udviklingsgang under en ejendommelig Sammenblanding
af psykologiske og historiske Synsmaader. Menneskeheden 
stod efter denne Filosofi nu ved sit Maal; de
enkelte dødelige Mennesker, der nu havde naaet
til Erkjendelsens højeste Princip, var i Indsigt
blevne som Guder, og deres virksomme Liv var
nu ogsaa kun den skjønne Udfoldelse af en Tilværelse,
som Grækerne tænkte sig Gudernes, fuldt tilfreds
og fuldt forsonet. Da Hegel skrev sine sidste
Ord, om at Verdenshistorien kun var et muntert
Spil af Aanden, der véd sig som Aandsmagt, da
holdt Napoleon til Hest udenfor Jenas Porte.

Og Hegel saa ham og saa ham med Glæde.
«Jeg har,» skriver han fra Jena, «set Kejseren,
denne Verdenssjæl. Det er i Virkeligheden en
underlig Følelse at se et saadant Individ, der her,
concentreret paa et eneste Punkt, siddende paa en
Hest, griber ud over Verden og behersker den.
Preusserne kunde man ganske vist ikke stille noget
bedre Horoskop — men fra Torsdag til Mandag
er en saadan Fremgang dog kun tænkelig for denne
overordenlige Mand, som det er umuligt ikke at
beundre.» Og Hegel beundrer ikke blot ham, men
det hele franske Folk. Et Fjerdingaar senere
skriver han, at han i Dagens Historie ser det
overtydende Bevis for, at Dannelse sejrer over
Raahed, Aand over aandløs Forstand. Ja han
tilføjer: «Som jeg allerede tilforn har gjort, saadan
ønske nu Alle den franske Hær Held, der slet
ikke heller kan svigte den under den uhyre
Forskjel mellem dens Anførere og Soldater paa den
ene Side og deres Fjender paa den anden.»

Heine har vistnok ikke ment, at hans Sværmeri
for Napoleon trængte til Forsvar; ellers kunde
han have beraabt sig paa, at han her til
Forgjænger havde den Mand, han kun har omtalt
med Ærefrygt som «den store Hegel, den største
Filosof, som Tyskland har frembragt siden
Leibniz», den Mand, om hvem han som en utvivlsom
Kjendsgjerning fremfører den højst tvivlsomme
Sætning, at «han rager højt op over Kant», og hvem
han kun dadler saa skaansomt og blidt som i denne
Vending: «Hegel lod sig krone i Berlin, desværre
ogsaa salve en Smule.»

Dog ikke blot Heines store Forbilleder og
Lærere, ogsaa Samtidige af ham som Varnhagen
von Ense, der dog havde udgydt sit Blod i Krigen
mod Napoleon, nærede den samme Beundring for
ham og holdt sig lige saa fri for germansk
Nationalhad. Om vor Baggesen, der i sit Væsen
halvtysk gjerne skabede sig mere tysk end Tyskerne,
skriver Varnhagen: «Napoleon og Franskmændene
hader han paa en ganske modbydelig Maade, indtil
Væmmelse heftigt og uden Grund; thi Alt, hvad
der er godt hos os Tyske og hvorfor vi skatte os
højest, er ham en Gru; det haaber han at faa
tvunget ned ved Hjælp af Kant, Jacobi, Voss og
Klopstock» — Kant er her øjensynligt nævnt paa
Grundlag af det saa lidet tyske kategoriske
Imperativ, de øvrige paa Grund af Nationalfølelsens
Bornerthed.

Man ser da, at én og samme Kultus af Napoleon 
lader sig forfølge hos de Mænd, der have
havt størst Indflydelse paa Heines som paa det
unge Tysklands Udvikling.

Den gav sig hos Heine digterisk Udslag
adskillige Aar før den blev epidemisk i Frankrig, og
naaede hos ham en Højde, som ikke overtræffes
hos Beyle eller Hugo. Ja, man kan sige, at dens
poetiske Udtryk i Heines berømte Ungdomsdigt
<i>De to Grenaderer</i> (som han efter sin egen
Opgivelse har skrevet kun sexten Aar gammel, dog
rimeligere i sit nittende Aar) overgaar Alt, hvad
der existerer af beslægtet Art i Frankrig selv.
End ikke Bérangers Mesterværk <i>Souvenirs du peuple</i>
har en lignende Simpelhed og Storhed, skjønt det
bedre end noget andet Digt har givet Napoleonslegenden 
i det franske Folk et haandgribeligt og
rørende Udtryk. I Heines «Grenaderer» svarer
hver Linjes Rytmik paa det Nøjeste til Stemning
og Indhold; de vemodige Jamber: <i>Der andre
sprach: das Lied ist aus,</i> de ildfulde Anapæster:
<i>Dann reitet mein Kaiser wohl über mein Grab</i>.
Man læser, uden at forstyrres synderligt, hen over
Grenaderens umulige Bøn om at faa sit Lig bragt
med til Frankrig. Hovedstrofen: <i>Was schert mich
Weib, was schert mich Kind,</i> Grenaderens Protest
mod at føle sig bunden ved Kvinde og Barn, som
han har efterladt hjemme, bøder ved sin Vildskab
mesterligt paa Romancestilens Følsomhed. Kun
tilsyneladende handler dette Digt om Troskaben
mod Napoleon alene; det forherliger den glødende
Troskab mod Feltherren, uendelig Begejstring for
den store Personlighed overhovedet.

Gaven til at skildre gjennem at fremføre
Skikkelser i Lyriken var fælles for Béranger og
Heine. Men Béranger var en Visedigter, Heine
et Geni. «Grenadererne» begynder, som Heine
næsten altid, med det Stilfærdige, Jævne. Intet
er ham fjernere end Victor Hugo’s lyriske Tilløb:
<i>Lui! toujours lui!;</i> han virker ikke ved direkte
Fremstilling, men ved Udmaling af det Mindre,
det Lille, hvori den store Historie spejler sig, og
som afgiver Maalestokken, indtil endelig et
Drømmesyns Sværmeri bryder ud af den simple Dialog.

Var nu end Gjenstanden for denne Dyrkelse
den neppe værd, saa er selve Følelsen ikke derfor
mindre skjøn, og den er ganske af samme Art,
hvor Heine i <i>Reisebilder</i> skildrer, hvorledes han
som Barn saa Napoleon ridende gjennem den
hertugelige Have i Düsseldorf. Kapitlet begynder:
«Men hvorledes blev jeg ikke tilmode, da jeg saa
ham selv, saa ham med højtbenaadede egne Øjne,
ham selv, Hosiannah! Kejseren.» Man mærke
dette <i>Hosiannah!</i> I Ekstasens Øjeblik kommer
Barndomserindringen, det gammeltestamentlige 
Hil- og Jubelraab paa hans Læber. Og hvad tænkte
dengang Barnet paa? Paa at det under en Bøde
af fem Thaler var forbudt at ride igjennem Alléen.
Og se! Kejseren med sit Følge red midt igjennem
Alléen — de gysende Træer bøjede sig frem, hvor
han kom forbi <sp>...</sp>

Heine gjælder som politisk Digter for revolutionær, 
og han var det. Men hans politiske Lidenskab 
er udelukkende rettet mod middelalderlige
Tilstande og middelalderlig Tro. Han er for Alvor
antiklerikal, men ikke for Alvor demokratisk
begejstret. Hans største politiske Digt <i>Tyskland, et
Vinteræventyr</i> giver det fyldigste Vidnesbyrd derom.
Virkelig Lidenskab findes her kun hvor Digterens
usynlige Ledsager, Liktoren med den frygtelige
Øxe, i Kölner Dôm sønderslaar Skeletterne af de
hellige tre Konger, «Overtroens stakkels Skeletter».
Men i dette store Poem — Heines vægtigste Værk —
har man renest udtrykt de politiske Stemninger og
Tanker, som fyldte ham, det i tysk Poesi nye
Element af det krigerisk Udfordrende og i Nærkamp
Stridende. Det fandtes ikke hos Goethe. Han var
vel tilsidst gjennemtrængt af «Datidens fuldstændige
Værdiløshed», men han frygtede, at en Omstyrten af
Autoriteterne vilde gjøre Alting værre. End ikke
hos Schiller havde der kunnet findes noget direkte
Forhold til Samtidens Politik. Hans Pathos fik sit
Afløb i Frihedsdramer. Men hos Heine findes fra
1830 af altid dette direkte Forhold. Han havde sin
Sjæl deri. Og han har her været ærlig, selv hvor
man har miskjendt Ærligheden hos ham.

Man efterslaa det Sted i <i>Reisebilder,</i> der er
blevet lagt ham mest til Last som Udtryk for
Praleri og Affektation, den Passus, der følger efter
Skildringen af Besøget paa Valpladsen ved
Marengo: «Det bliver en smuk Dag, raabte min
Rejsefælle. — Ja, det bliver en smuk Dag,
gjentog i stille Bøn mit Hjerte og skjælvede af Vemod
og Glæde. Ja, det bliver en smuk Dag, og
Frihedssolen vil gjøre Jorden lykkelig. Der vil
blomstre en ny Slægt op, avlet i frie Favntag,
ikke i Tvangslejet under de gejstlige Tolderes
Kontrol, og med den frie Fødsel ville Menneskene
ogsaa faa frie Tanker og frie Følelser, om hvilke
vi fødte Trælle ingen Anelse have <sp>...</sp>» og imod
Slutningen disse Ord: «Jeg véd ikke, om jeg
fortjener, at man lægger en Laurbærkrans paa min
Kiste. Hvor meget jeg end har holdt af Poesien,
den var mig dog kun et helligt Legetøj, et
indviet Middel til himmelske Formaal <sp>...</sp> men et
Sværd skal I lægge paa min Kiste, for jeg var en
tapper Soldat i Menneskehedens Befrielseskrig.»

Overalt i tysk Litteraturhistorie, Historie,
Æsthetik og Kritik, ikke blot hos Menzel, men
hos Goedeke, hos Treitschke, hos Heines Abe og
Fordømmer Grisebach, hos den ellers saa fint
dømmende Hehn vil man finde denne Heines
politiske Kamp omtalt med dybeste Foragt. Selv
Scherer er kold og afvisende. Ja, da den italienske
Digter Carducci for nogle Aar siden i en Ode
forherligede Heine som Frihedshelt, nedlagde endog
Karl Hillebrand, Tysklands bedste Kritiker og
Heines tidligere Sekretær, der altid havde talt
med Pietet og Beundring om den store Afdøde, en
Art Protest: Heine selv havde aldrig taget dette
saa højtideligt. Denne Misstemning og Mistro er
forklarlig. Thi Frivoliteten i Heines Væsen
medførte i hans Ungdom en afskrækkende politisk
Holdningsløshed. For at opnaa et Professorat i
München er han 1827 rede til at fornægte sin
Fortid for Kong Ludvig, dog uden Resultat. Han
tilbyder samtidigt at forsvare den usle Hertug af
Brunsvig, Diamanthertugen, ifald han kan faa en
brunsvigsk Orden derfor; ligeledes uden Resultat.
Først fra 1830 af er hans politiske Karakter
befæstet.

Sagen er dernæst, at Heine manglede «de
pathetiske Gebærder», var for stolt til at
anvende dem. Det forvirrer Tyskerne. Men man
gjør ham højligt Uret. Dette var og blev den
store Pathos i hans Sjæl. Helt har han følt det
Digt, som afslutter et Kapitel af <i>Romancero:
Enfant perdu,</i> skrevet i hans senere Leveaar. Han
var virkelig, hvad han her kalder sig, en
fremskudt Vedet, en glemt Forpost, prisgivet til
Nedskydning. Og naar det i hans efterladte Hymne
i Prosa hedder: «Jeg er Sværdet, jeg er Flammen»,
saa er det sandt. Der staar endnu den Dag idag
Gnister af hans Sværdslag, Lys af hans Flamme.
Mange varme sig endnu ved hans Ild.

Börne finder i sine berømte «Pariserbreve»
Heine inkonsekvent, blødagtig, karakterløs som
Politiker. Han bebrejder ham ikke saa meget
Selvovervurdering, som at han overhovedet
overvurderer de enkelte Menneskers Virksomhed, da
efter Börnes Mening Individerne ikke mere
nutildags, som i Fortiden, betyde noget. Selv en
Voltaire og Rousseau vilde nu ikke være af
Betydning. Individerne er nu kun Folkenes Herolder.
Dette glemmer Heine. Og i sin Stræben efter at
behage Demokraterne siger saa Heine, at det
jesuitisk-aristokratiske Parti i Tyskland bagvasker
ham, fordi han dristigt byder Absolutismen Spidsen;
men for at indsmigre sig hos Aristokraterne siger
han samtidigt, at han har budt Jacobinismen
Spidsen, er en god Royalist og altid vil vedblive
at være monarkisk sindet.

Börne forstaar just ikke Spøg. Skjemtende
har Heine fortalt om et Pariser-Modemagasin, i
hvilket han Somren forud havde sin Gang, og
hvor han blandt de otte unge Piger i Butiken
med deres otte Elskere — alle sexten af højst
farlig republikansk Tænkemaade — var den eneste
Royalist. Ordlydende siger han etsteds: «Jeg er
ved Gud ingen Republikaner. Jeg véd, at naar
Republikanerne sejre, skjære de Halsen over paa 
mig <sp>...</sp> jeg tilgiver dem iøvrigt gjerne denne
Naragtighed.» Börne tilføjer: «Jeg ikke. Republikanere, 
der var saadanne Narre, at de for at naa
deres Maal mente at maatte rydde Heine af Vejen,
hørte hjemme i en Daarekiste.»

Der er i hine Ytringer af Heine Noget, som
trods Spøgen bringer Læseren til at studse.
Afvexlende Udbrud af den yderste Radikalisme,
gjennemgaaende den mest skjærende revolutionære
Stemning som Grundakkord — og disse stadigt
tilbagevendende Forsikringer om ikke at være
Jacobiner, ja end ikke Republikaner.

Her kræves en Forklaring, Noget, Ingen
endnu har forsøgt at give.

Thi den Forklaring, at Heine var karakterløs, 
karakterløs i en saadan Grad, at han som moden
Mand uafbrudt i det alvorligste Anliggende og med
to store Landes Øjne hvilende paa sig slog sig selv
paa Munden — den forklarer Intet. Det er i
Principerne, at Uklarheden her maa ligge.

Man huske hans trofaste, grænseløse Napoleonskultus. 
Den giver sig endnu en sidste Gang Luft
i <i>Vinteræventyret</i> i Sørgesangen over den døde
Kejser, da hans Kiste fra St. Helena føres ind i
Paris:

<poem>Die elysäischen Felder entlang
Durch des Triumphes Bogen,
Wohl durch den Nebel, wohl über den Schnee
Kam langsam der Zug gezogen <sp>...</sp></poem>
Og husk saa fra «Reisebilder» Scenen paa
Marengosletten: Russeren, som dér spørger Heine: Er
De godt russisk? — og Heine, som svarer: Ja,
jeg er godt russisk. — Thi, forklarer han, den
uendelige Omskiften af Feltraab og Repræsentanter
i den store Verdenskamp har medført, at Revolutionens 
mest glødende Venner kun i Ruslands Sejr
se Verdens Frelse og maa betragte Kejser Nikolaj
som Frihedens Gonfaloniere (ɔ: dens Bannerfører)
i Europa. Den russiske Regjering er gjennemtrængt 
af liberale Ideer, dens Absolutisme er kun
et Diktatur, i Kraft af hvilket den vil lade disse
Ideer træde ud i Livet osv.

Fejltagelsen er kolossal i sin Naivetet. Men
den er i denne Sammenhæng ligegyldig. Det
Interessante er, at <i>var</i> Absolutismen i Rusland dette,
saa havde den Heines Medhold og Sympathi, ganske
som Napoleons Vælde havde havt den.

Men man overveje dette! Heine, Radikalismens 
yderligst gaaende Repræsentant i sin Tidsalders
Poesi prisende som Frihedens Bannerfører Nikolaj,
Tidsalderens haardeste Tyran. — Er det den samme
Mand, der finder en ungdommelig Glæde i altid at
bringe Forestillingerne om Konge- eller
Kejserværdighed og om Guillotinehug i tæt Idéforbindelse?
Man huske Heines Ord til Barbarossa: «Du
wirst hier an ein Brett geschnallt — das senkt
sich <sp>...</sp>» osv. og Slutningsraabet til den gamle
ærværdige Kejser: «Die Republikaner lachen uns
aus — seh’n sie an unsrer Spitze — so ein
Gespenst mit Scepter und Kron’ <sp>...</sp>» Han sætter
altsaa Pris paa Republikanernes Dom, deler i visse
Maader deres Standpunkt.

Eller man mindes det usigeligt vittige Digt
«1649—1793—?» der først behandler den korte
Justits med Kongerne under den engelske og den
franske Revolution, saa spaar om den kommende
tyske:

<poem>Der Deutsche wird die Majestät
Behandeln stets mit Pietät.
In einer sechsspännigen Hofkarosse,
Schwarz panaschirt und beflort die Rosse —
Hoch auf dem Bock mit der Trauerpeitsche
Der weinende Kutscher — so wird der deutsche
Monarch einst nach dem Richtplatz kutschirt,
Und unterthänigst guillotinirt.</poem>

Er dette nu ikke en Leg med Ord og et Spil
med Følelser, saa maa der her gives en Forklaring,
en Fortolkning, hvis Nøgle Heine selv ikke har
kjendt. Thi at der her er Selvmodsigelse i Ordene,
i Ordlyden, det er unegteligt.

Fortolkningen er den, at Heine var paa én
Gang en stor Frihedsdyrker og en udpræget
Aristokrat. Han havde al en frihedstørstig Naturs
Kjærlighed til Frihed, smægtede efter Frihed,
savnede og elskede den af hele sin Sjæl, men han
havde paa samme Tid den store Naturs Kjærlighed
til menneskelig Storhed og den fine Naturs rent
nervøse Rædsel for alt Middelmaadigheds-Regimente.

Med andre Ord: Der var i Heinrich Heines
Sjæl ikke en konservativ Blodsdraabe. Hans Blod
var revolutionært. Men der var i hans Sjæl ikke
heller en demokratisk Blodsdraabe. Hans Blod
var aristokratisk, han vilde se Geniet anerkjendt
som Fører og Hersker.

Han applauderer, naar han i sin historiske
Tilbageskuen eller Fremtidsdrøm ser en ussel Konge
eller Kejser blive guillotineret. Men han vil
give Cæsar hvad Cæsars er. <i>Apodote ta kaisaros
kaisari</i> er sikkert det af Jesu Ord i det nye
Testamente, som har slaaet dybest ned i hans Sind.
— Han frygter ikke en Frihedstilstand, mod
hvilken Alt hvad vi hidtil have kjendt af Frihed
paa Jorden, er Børneleg, men han troer det ikke
muligt, at Gjennemsnitsdannelsens Filister-Idealer
bære Frihed i deres Skjød. Han afskyer al
Middelmaadighed, ogsaa den liberale, ogsaa den
republikanske, som den store Personligheds og den
store Friheds Fjende.

Derfor hans Mistro til de nordamerikanske
Fristater, hans ringe Sværmeri for deres Frihed:

<poem>Manchmal kommt mir in den Sinn
Nach Amerika zu segeln,
Nach dem grossen Freiheitsstall,
Der bewohnt von Gleichheitsflegeln <sp>...</sp></poem>
Naar Heine tilbeder Marseillaisen, saa er det,
fordi Sangen er ham den store Revoltes Symbol.
Naar han dyrker Napoleon, saa er det, fordi denne
er Kongernes og den gamle Verdensordens Ydmyger, 
og naar han overser alt det Frihedsfjendske
hos ham, saa er det, fordi Napoleon staar for ham
som Folkets Repræsentant, ren for hvert Stænk af
demokratisk Middelmaadighed.

Det er da kun en enkelt Gang i Mismod,
hvor han ikke er sig selv, men taler i udenfra
hentede Formler, at Heine kan indlade sig paa
at udtale den plebejiske Taabelighed, at de store
Individers Betydning er forbi, en Paastand, som i
Grunden kun er den borgerlige Misundelses
klassiske Udtryk. Paa Bunden af sit Væsen er Heine
saa overbevist om det Modsatte, at han kan gaa
til den gale Yderlighed, i Nikolaj, al Tvangs
forstokkede Repræsentant i Datiden, at se
Frihedsmændenes Høvding i Europa. Men Nikolaj var
idetmindste en Personlighed, en Kraft. Og Heine
var Geni nok til at føle, det i sidste Instans ene
og alene kommer an paa Personligheder og Kræfter.
Tallet gjør det ikke, Monarker gjør det heller ikke,
end ikke Monarker i rigeligt Flertal. Derfor Heines
evige Løjer med de tre Dusin tyske Monarker.

Hvad Heine ræddedes for, var maaske først
et Liv uden Skjønhed. Den Fourier’ske <i>Phalanstère,</i> 
det store Arbejdshus uden Overflod, hvor
Alt er lige til Øllet, og hvor der ingen Plads
heller findes til den Overflod, som Kunsten er —
syntes ham uundgaaelig i Fremtiden, men 
tilfredsstillede ham ikke.

Dog hvad der end mere vakte hans Uvilje
var et Liv uden Storhed, med Lighed i
Middelmaadighed til Religion, men Hadet til Geniet, til
de søgende Aander og til dem, der aabent forkaste 
nazarensk Askese, til eneste virkelig Moral.
Hvad han i lige Grad afskyede var Samfundet,
som han kjendte det, regjeret af et Kleresi uden
Aand og et Aristokrati uden Finhed, og saa et
Samfund, som han forudsaa det, bestaaende af
emanciperede Slavesjæle, der kun havde ophørt med
det Kryberi, som var deres Instinkt, for at give
den Misundelse Tøjlen, som var Kjærnen i al
deres Sædelighed.

Han var visselig <i>for</i> Revolutionen mod Ludvig
den 16., denne skikkelige Kleinsmed, der var
bleven Konge. Dog var han ligesaa vist <i>for</i>
Cæsar mod Brutus, denne Klodrian af en Aagerkarl, 
som ikke kunde andet en stikke en Kniv i
en stor Mand.

Han indbildte sig at være Monarkist; han
kaldte sig Royalist af Overbevisning, fordi han
var cæsarisk sindet og manglede Ordet. Han
indbildte sig at være Demokrat, han kaldte sig derfor,
fordi han var født som Plebejer, hadede alle uretfærdige 
Fødselsprivilegier, og følte sig stillet i en
evig Opposition til Junkere og Præster. Men i
sit inderste Sjæleliv var han konsekvent. Den
tilsyneladende Modsigelse i hans politiske Sympathier
og Tendenser kom af at han elskede Storhed og
Skjønhed saa højt som Frihed og ikke vilde ofre
Menneskeslægtens højeste Udvikling paa en
uvirkelig Ligheds og virkelig Middelmaadigheds Alter.
</chapter>

<chapter name="IV.">
<h2><small>IV.</small></h2>

Den sandsynligste Datum for Heinrich Heines
Fødsel er 13. December 1797. Man udgav ham i
1816 for to Aar yngre for at skaffe ham som endnu
ikke værnepligtig Ret til Udvandring af Preussen;
derfor har man troet ham født i 1799. Hans Fader,
Samson Heine fra Hannover, havde i sin Ungdom
som Proviantmester med Officersrang hos Prins
Ernst af Cumberland gjort et Felttog med i
Flandern og Brabant, men havde efter sit
Ægteskab med Peira (Betty) von Geldern nedsat sig
som Kjøbmand i Düsseldorf. Han var en smuk,
rolig, gravitetisk Mand, lidet begavet, ogsaa en
middelmaadig Kjøbmand, uden Forstand paa Kunst
og Poesi, men med en barnagtig Kjærlighed til
Uniformer og med noble Passioner: for Spil,
Theaterdamer, Hunde og Heste. Han skal have
havt tolv Heste med sig, da han flyttede til
Düsseldorf. — Moderen, der havde faaet en god
Opdragelse og talte fransk og engelsk saa flydende
som tysk, var forstandig, sjælfuld, musikalsk, Elev
af Rousseau, hvis «Emil» hun havde studeret, en
Beundrerinde af Goethe, tidligt paa sin Post mod
Fordom og Konveniens, og i Modsætning til
Faderen, der saa op til Napoleon, lidenskabelig
Patriot. Opdragelse var hendes Yndlingstanke, og
hun underviste med stor Omhu og Taalmodighed
sine Børn. Begge Forældrene var i religiøs
Henseende frisindede, Faderen indifferent, Moderen
Deist, dog lode de deres Børn iagttage det
gammeldags jødiske Ceremoniel.

Efter en kort Tid at have besøgt en jødisk
Pogeskole, i hvilken maaske Grunden blev lagt til
den Bibelkundskab, der er saa hyppigt fremtrædende
i Heinrich Heines Skrifter, blev Drengen sat i en
af franske Gejstlige, mest Jesuiter, ledet katholsk
Undervisningsanstalt, som var indrettet i et
tidligere Franciskanerkloster, men hvis Lærere dog
var ogsaa verdsligt dannede Mænd. Han havde i
Hjemmet havt en lykkelig Barndom, fandt ogsaa i
Skolen Venner og Beskyttere, der tog sig af ham,
naar han paa Grund af sin Konfession eller sin
Spottelyst var truet med Overlast.

Det tidligst paafaldende Træk hos den
tilkommende Digter var en stedse tiltagende
Nervøsitet, der ytrede sig i, at al Larm var ham
forhadt og pinlig. Endog en smuk klangfuld Stemme
som hans Søsters, endsige Klaverspil og højrøstet
Tale virkede paa ham som Skrig og Støj. Og
skarp som hans Hørelse var hans Lugtesans.
Tobaksrøg var tidligt ham, som Goethe, en Gru.
For Musik havde han ingen Sans, og at danse
lærte han aldrig. Femten Aar gammel begyndte
han at skrive gode Vers.

Rhinlandet med dets Livsglæde, men ogsaa
med dets Overtro, Sagn og Legender, den
katholske Kultus i disse Egne med dens middelalderlige 
Bygninger og Ceremonier og Valfarter, over
hvilke den herskende romantiske Poesi kastede sit
forklarende Skjær, Indtrykkene af den israelitiske
Afstamning, af Bibelens Poesi og de samtidige
Jøders i Undertryktheden avlede Frihedslængsel
og Selvironi, Sværmeriet for Franskmændene og
Napoleon paa den ene Side og den strax derefter
følgende Paavirkning af Tysklands patriotiske
Vækkelse, hvilken bragte alle Disciplene i Skolens
øverste Klasse, deriblandt Heine, til at melde sig
— mest forgjæves — som Frivillige under Frihedskrigen 
1813: alle disse ydre Forhold og sjælelige
Tildragelser formede og prægede Drengens Sind.
Han læste helst store Humorister som Cervantes
og Swift. «Don Quixote» og «Gullivers Rejse»
var hans Yndlingsbøger.

I sit sextende Aar havde han en første
romantisk Forelskelse i en ligeledes sexten Aar
gammel Datter af en Skarpretter, Josefa ved
Navn, som boede i Huset hos sin af hele Egnen
skyede og frygtede Tante, hvis Mand ogsaa havde
været Skarpretter. Heine har beskrevet den unge
Pige som selsom og bleg med rytmisk ædle
Bevægelser, et fintskaaret Ansigt med store mørke
Øjne og blodrødt Haar. Hun kunde mange Folkeviser 
og lærte ham dem, var efter hans eget Udsagn
den første som vakte hans Sans for Folkepoesien, og
øvede overhovedet ved den Skjønhed, der omstraalede
hende, og den Uhygge og Rædsel, der omgav
hende, en ikke ringe Indflydelse paa den vordende
Digter. Man sporer i Heines første Digte en
Forkjærlighed for Døds- og Gravtanker, der synes at
stamme fra det ømme Forhold mellem de to Børn.
I Heines «Drømmebilleder» Nr. 6 synes den
Usalighed, for hvilken den i Drømmen aabenbarede
unge Kvindes Hengivelse alene kan kjøbes, at
symbolisere den Uære, som hang ved Skarpretterens
hele Slægt og virkede som en Forbandelse paa
Enhver, der traadte i Forbindelse med den.

Fra 1816 fortrænges Josefas Billede i Heines
Sjæl af en anden ung Piges. Forældrene havde
bestemt deres Harry (saaledes skreves Fornavnet
oprindeligt) til Kjøbmandsstanden. Rothschildernes
glimrende Bane havde gjort et dybt Indtryk paa
dem. Man sendte Sønnen først paa en Handelsskole 
i Düsseldorf, saa et Par Maaneder til en
Bankier i Frankfurt og anbragte ham dernæst
paa et Kontor i Hamburg, hvor en Onkel af ham,
den bekjendte Salomon Heine, havde svunget sig
op til en Matador i Handelsverdenen. Ved Hjælp
af den rige Onkel, af hvem Brodersønnen sit Liv
igjennem forblev afhængig, aabnede denne i 1818
under Firmaet «Harry Heine & Comp.» i
Hamburg en Kommissionsforretning i engelske
Manufakturvarer, der som det var at vente allerede i
det følgende Foraar maatte indstille sine
Betalinger. I Onkelens Hus fandt Heine imidlertid
ikke blot den knarvurne Velgjører, der trods sin
Godhed aldrig forstod ham og altid ærgrede sig
over ham, men i dennes tredie Datter Amalie
Heine den Kvinde, der blev hans Ungdoms Skjæbne,
og som han under forskjellige Navne (Maria,
Zuleima, i Breve Molly) har besunget og
forbandet. Hendes Ynde bliver han aldrig træt af
at prise; hun straaler i Skjønhedsglans som den,
der steg af Bølgernes Skum; hendes Øjne, Læber
og Kinder ligne Madonnabilledets i Kölner Dôm,
hendes Øjne er Violer, hendes Hænder Liljer osv.,
men det synes, som om hun aldrig har elsket ham.
Haabet har han i alt Fald, med Tiden at kunne vinde
hende, et og andet Vidnesbyrd om Velvilje har
han maaske ogsaa modtaget, og saa meget synes
af hans Digte klart, at hendes Giftermaal med en
Anden, en Godsejer fra Königsberg, i Aaret 1821
ramte ham som et Slag og efterhaanden kom til
at staa for ham som et utilgiveligt Forræderi.

Ny Hjælp fra Onkelen satte Heine i Stand
til at slaa ind paa den studerende Vej, da han
havde vist sig saa uskikket til Kjøbmandsvirksomheden, 
der var bleven ham i højeste Grad imod.
Efter at have oplevet Jødefejden i Hamburg 1819
rejste Heine over Düsseldorf til Bonn for at dyrke
det juridiske Studium dèr og erhverve sig den
juridiske Doctorgrad, som Onkelen fordrede, han
skulde tage.

Universitetet i Bonn, der havde været lukket
i flere Aar under det franske Regimente, var da
nylig aabnet paany og havde en Række af
fortræffelige Professorer; men da netop samtidigt
Forfølgelsen af Burschenschafterne og af alle nationale
Bevægelser indenfor Studenterverdenen i Kraft af
Karlsbader-Beslutningerne begyndte, blev Heine
strax ved sin Ankomst til Universitetet i
Anledning af en Studenterfest paa Aarsdagen for Slaget
ved Leipzig, taget i Forhør og inddraget i en
smaalig og frugtesløs politisk Proces, der ikke
kunde andet end vække hans mest personlige Afsky
for den indbrydende Reaktion. Det Vidnesbyrd,
han ved Universitetets Optagelsesprøver i 1819
erholdt, lød paa, at han ikke havde lært Græsk,
kun havde ringe Indsigt og Øvelse i Latin og ikke
havde formaaet at gaa op til Examen i
Mathematik, men at han «ikke var uden alle
Kundskaber i Historie» og at «hans tyske Arbejde,
skjønt underligt affattet, udviste en god Bestræbelse.»

Den unge Student i den Fløjels Jakke med
Kniplings-Mansketter og Kalvekryds beflittede sig
i Klædedragt og Optræden paa en skjødesløs Elegance. 
Han var af Middelhøjde, bar sit lysebrune
Haar temmelig langt om det skjægløse Ansigt,
havde regelmæssige Træk, en næsten græsk Næse,
blaa Øjne, en stor udtryksfuld Mund, hvis Læber
hyppigt fortrak sig til det kolde og spotske Smil,
der saa hyppigt omtales i hans Digte, og
ualmindeligt smukke, hvide Hænder.

Han hørte Forelæsninger over det tyske Sprogs
Historie, over Tacitus’s Germania, over
Nibelungenlied, i det Hele paa den ene Side
litteratur- og kulturhistoriske Foredrag, paa den anden Side
juridiske Forelæsninger over Romerret og germansk
Statsret. Af Professorerne udøvede den romantiske
Skoles Chef A. W. Schlegel en afgjørende
Indflydelse paa den vordende Digter, som forelagde
ham sine Vers og i dette Tidsrum skrev sin første
Tragedie «Almansor».

I Slutningen af 1820 drog Heine fra Bonn
til Universitetet i Göttingen med gode Forsætter
om juridisk Flid, men Staden behagede ham, hvad
hans «Harzreise» noksom vidner om, kun saare
lidet, og da han efter faa Maaneders Ophold i
Anledning af en ubetydelig Strid med en anden
Student fik <i>Consilium abeundi</i>, rejste han 1821 til
Berlin. Indført i Varnhagens Hus, Byens aandelige 
Midtpunkt, hvor Rahel samlede Dannelsens,
Talentets og Blodets Aristokrati omkring sig, lærte
han snart Blomsten af Berlins bedste Selskab at
kjende. I Lutter og Wegeners endnu existerende
Vinstue i Behrenstrasse traf han ved Nattetid
sammen med Datidens gode Hoveder og geniale
Zigøjnere, deriblandt Mænd som E. T. A.
Hoffmann og Grabbe. Og her lykkedes det ham efter
flere frugtesløse Henvendelser at finde en
Forlægger, der erklærede sig villig til at udgive hans
første Digtsamling og honorere den med fyrretyve
Friexemplarer. Den udkom December 1821, gjorde
hans Navn bekjendt, næsten berømt, og allerede
den fremkaldte baade Efterligninger og Parodier.

Heine hørte ved Universitetet Datidens ypperste
Lærde: Hegel, hvem han med Lidenskab dyrkede,
Bopp, der lærte indisk, og Wolff, der lærte klassisk
Filologi, samt Juristen Eduard Gans. Med ungdommelig 
Iver indlod han sig med en Kres af Mænd, der
attraaede en Reform af Jødedommen og tilstræbte
at indvie dens Bekjendere i europæisk Kultur.
Med ikke mindre ungdommelig Forbitrelse angreb
han under det fremmede Kostyme i «Almansor»
de frafaldne Jøder, der opgave den fælles Sag, og
indirekte Kristendommen, der stod for ham som
fjendtlig Magt. Tragedien udkom — sammen med
Heines andet Begynderarbejde «William Ratcliff» —
1823, blev opført, men faldt paa Grund af
Racehadet mod Forfatteren igjennem.

Opholdet i Berlin viste sig ikke fremmende
for Heines Brødstudium. Han havde allerede i
Hamburg vænnet sig til et ret letfærdigt Levned,
og han fortsatte det her. For at samle sig rejste
han i 1823 til Lüneburg til sine Forældre, derfra
til Hamburg og paany til Göttingen, hvor han i
1825 disputerede for den juridiske Doctorgrad.
Strax derefter lod han sig døbe. Han skiftede
Religion, ikke af Overbevisning om Christendommens 
Sandhed, tværtimod under en levende Følelse
af Antipathi mod den og Skam over det Skridt,
han foretog, men fordi han vilde gjøre et Forsøg
paa at unddrage sig den ydmygende og trykkende
Afhængighed af Onkelen og ikke kunde opnaa
Indtægter, Livsstilling eller Embed paa andet
Vilkaar. Man finder hans Stemning fra hine Dage
gjengiven i det med Urette overroste Brudstykke
«Rabbien fra Bacherach», der kun paa enkelte
Punkter fortalt med Liv og Kunst i Virkeligheden 
godtgjør Heines Evneløshed overfor den
Opgave at skrive en historisk Roman, men som i sin
Slutning ved den Selvskildring, Digteren her under
en fremmed Maske har udført, røber Skamfølelsen
ved nominelt at være gaaet over til et
Troessamfund, der var ham Fjendens Lejr.

I Brevvexlingen mellem Varnhagen og Rahel
finder man stænkvis malende Ord om Heines Person
og Væsen i hine Dage. Mærkværdigt nok citerer
Varnhagen strax første Gang, han omtaler «vor
lille Heine», et Udbrud af Rahel til denne, der er
utroligt slaaende, fordi det viser, med hvilket
Skarpblik hun har udfundet netop den
Digterpersonlighed, med hvem Heine havde Noget
tilfælles, men som han paa ingen Maade turde ligne
under Straf af som Menneske og Digter at gaa
tilgrunde. Udbruddet lyder: «De maa ikke blive
nogen Brentano, jeg taaler det ikke!» Rahel
skriver humoristisk: Heine maa og skal blive
sand, selv om han skal prygles dertil.
«Menneske, bliv sand!»

Og hvor godt har ikke Varnhagen selv kjendt
ham, hvor fin er ikke den følgende, sex Aar
senere Vending i et Brev til Rahel: «Og nu har
du foruden de andre kloge og flinke Mennesker,
som more dig, ogsaa Heine, den ejendommelige,
berejste, friske Heine hos dig! Frisk behøver
ikke her at betyde: som han kommer fra Havet;
ogsaa nedsaltede Sild kalder man jo netop i
denne Egenskab friske.» Næsten i samme
Lignelse bevæger sig denne Ytring om Heine som
trediveaarig: Forhaabentlig ser du ham tidt og
benytter han Omgangen med dig til sit Bedste.
Han maa konservere sig i en god aandelig
Atmosfære; thi der er noget ved ham, som let fordærves.<footnote>Briefwechsel zwischen Varnhagen und Rahel: Band
VI, 48, 56, 316, 344. Andre interessante Udtalelser om
Heine af Rahel er følgende. Heine sehe ich fast nicht;
er wälzt sich so in sich herum, sagt, er müsse viel arbeiten,
ist fast erstaunt, dass ihm so etwas Reelles als des Vaters
Tod, der Mutter Leid darüber betraf <sp>...</sp> Aussehen thut
er gesunder; klagt beinah nicht wieder; aber es ist so
manche vorüberfliegende Miene festgestellt zwischen seinen
Zügen, die ihnen nicht wohlthut; so im Munde ein Zerren,
wenn er spricht, was ich sonst — auch schon — fast als
eine kleine Grazie bemerkte, obgleich es nie schön Zeugniss
gab — Von Heine’n wollt ich dir eben schreiben. Das
Resumé, was ich heraus habe, ist und bleibt sein grosses
Talent, welches aber auch in ihm reifen muss, sonst wird’s
inhaltsleer und höhlt zur Manier aus. — Varnhagen svarer:
Für Heine giebt es nur Ein Heil, er muss Wahrheitsboden
gewinnen, auf dem innerlich ganz fest gegründet sein,
dann mag er sein Talent in der Welt auf die Streife
schicken um Beute zu holen und Muthwillen zu üben.
VI 347, 356, 365.</footnote>

Rahel og Varnhagen bleve de første Forfægtere 
af Heines Talent. Den ældste rosende
Anmeldelse af hans Digte stammer fra hans fine
diplomatiske Beskytter. Men man føler ret vel, at
Parret har havt et skarpt og bekymret Blik for de
Svagheder i hans Karakter, der kunde blive farlige
og fordærvelige for de store digteriske Evner.

</chapter>

<chapter name="V.">
<h2><small>V.</small></h2>

Den Bog, der i vore Dage er Heines mest
populære og til hvilken hans Navn især er knyttet,
<i>Buch der Lieder</i> fra 1827 bestaar af Digtgrupper
fra forskjellige Aar og Perioder.

«Junge Leiden» fra 1816—1821 er som den
første Gruppe den svageste. Den falder i flere
Afdelinger: Drømmebilleder, Sange, Romancer,
Sonetter. Indholdet er: Barndomserindringer fra
Düsseldorf, kjære Minder fra en lykkelig Barndom,
Kjærlighed til Moderen, Napoleonskultus, megen
katholsk Rhinlandsromantik, Dødningedans med
ranglende Knogler paa Kirkegaarde, og alleslags
Drømmesyner. Her klinge skjemtende Toner,
spøgefulde Klager over den Pengeforlegenhed, der
opstaar, naar Dukaterne altfor hurtigt løbe deres
Vej, og skjærende Toner, hvis Kilde er
Fortvivlelse over de Ydmygelser, Digteren har lidt
som begyndende, snart falleret Kjøbmand blandt
Pengemændene i Hamburg. Her er fra Studentertiden 
Udbrud af levende akademisk Venskabsfølelse
og af Begejstring for den ved Universitetet og i
Litteraturen lige fremragende A. W. Schlegel,
dernæst tysk-patriotiske Udbrud i Burschenstilen, som
Heine hurtigt forlader. Her er lidenskabelige
Udtryk for Geniets Selvfølelse, og her er
Elskovs-Sorger og Klager af forskjellig Art, først
Elskovsattraa, (efter E. T. A. Hoffmanns Maner blandet
sammen med Kirkegaardsrædsler), dernæst ret
sentimentale Veklager over uigjengjældt Kjærlighed, og
Udbrud af vild Fortvivlelse over den Falske, der
har givet ham Dødsstødet og ved sit Bryllup drikker
hans Blod og fortærer hans Hjerte. I et enkelt
Digt «Die Fensterschau» slaar dog Stemningen
undtagelsesvis over i en vis grovkornet Lystighed.

De ypperste af disse Ungdomsdigte, hvis
Form i det Hele er gammeldags, er først de
berømte, epigrammatiske fire Linjer, som begynder
«Anfangs wollt’ ich fast verzagen», det tidligste
Exempel paa Sammentrængtheden i Heines Stil,
saa et Par af Sonetterne, som ere langt
lidenskabeligere end tyske Sonetter ellers, endelig blandt
Romancerne «Belsazer», der rimeligvis er paavirket
af Byrons Hebraiske Melodier og det allerede
omtalte uforlignelige Digt om de to Grenaderer.

Den næste Afdeling, som fører den besynderlige 
Titel «Lyrisk Intermezzo», fordi den nemlig
1823 første Gang fremkom som lyrisk Mellemspil
mellem de to daarlige Tragedier Almansor og
Ratcliff, behandler samme Æmner som det første
Afsnit, men i ejendommeligere Former og paa
friere kunstnerisk Maade. Udgiveren af «Buch
der Lieder»s oprindelige Text Ernst Elster har i
sin Indledning og en yngre Kritiker Wilhelm
Bölsche i et selvstændigt Værk om Heine med
megen Skarpsindighed eftervist, at vi her kun
sjældent have en direkte Udstrømning for os af
den oplevede Kjærlighedssorg, men en Art
Erindringsextrakt. I Regelen tumler Digteren her
frit med den gamle Elskovskval, ja leger
undertiden med den; derfor af og til det Klikkende i
Udtrykket; Læseren troer stundom ikke ret paa
Følelsens Alvor, bliver betænkelig overfor de stadige
Forsikringer om en dræbende Kummer, under
hvilken Livet dog stadigt fortsættes og Kunsten
stadigt øves.

Men det var ganske naturligt, at Heine her
paany tyede tilbage til den ene og samme
Lidenskab, om den end ikke i Mellemtiden havde faaet
frisk Næring. Han havde ikke oplevet nogen
senere, der i Styrke eller i Betydning for hans
Sjæleliv kunde maale sig med den. Den var og
blev den vigtigste Begivenhed i hans Liv. Det
synes, som om den Lykke, den i sin Tid havde
bragt ham, var saare flygtig; da han første Gang
sang om sin Kjærlighed, dvælede han derfor
udelukkende ved sin Elskovssorg, Følelsens
Uigjengjældthed, Forladtheden, Forræderiet, den Elskedes
kolde Grusomhed. Nu, da han stod friere overfor
den, meddelte han dens hele virkelige eller
omdigtede Historie fra den første Dag af, da den
vaagnede til Liv, indtil den Stund, da han var som
død for hende, og ikke nok med at han saaledes
føjede Følelsens hele Levnedsløb til Katastrofen,
men han gav den større Friskhed og Rigdom, idet
han omgav ethvert af dens Momenter med en
Ramme af Naturliv og Naturstemninger. I
«Drømmebillederne» herskede bestandig Nat. Her raader
Majmaaneds Løvspring og Fuglesang og Stjernelys.

At nu den oprindelige Ømhed, som den
Elskede skal have næret for den Talende, kun er
tildigtet, ikke stemmende med de virkelige
Forhold, det røber Heine ufrivilligt, naar han udmaler
ømme Scener imellem dem. Thi da er Elskeren
aldrig besiddende, men selv i Omfavnelsens Øjeblik
kun længselsfuld:

<poem>Lehn deine Wang’ an meine Wang’,
Dann fliessen die Thränen zusammen!
Und an mein Herz drück fest dein Herz,
Dann schlagen zusammen die Flammen!

Und wenn in die grosse Flamme fliesst
Der Strom von unseren Thränen,
Und wenn dich mein Arm gewaltig umschliesst —
<i>Sterb’ ich vor Liebessehnen.</i></poem>

Denne begunstigede Elsker, der naar Flammerne
mødes døer af Længsel, forraader sig som en i
Virkeligheden meget utilfredsstillet Elsker.

Af de rent erotiske Digte er derfor de fortrinligst, 
der udtrykke Elskovslængsel, og de, som
udtrykke et Kjærlighedsforholds vemodige
Opløsning. Blandt de ømme og længselsfulde Digte
straaler især det yndefulde, østerlandske Digt
«Auf Flügeln des Gesanges, Herzliebchen, trag ich
dich fort», besnærende ved det skildrede Indiens
exotiske Karakter og ved Stemningens fine
Inderlighed. Heine længtes til Indien som Goethe til
Italien, hørte aandeligt hjemme ved Ganges’
Bredder som Goethe ved Tiberens. Rimeligvis har
Bopp ved sine Forelæsninger først vakt hans Sans
for dette østlige Drømmeland, men forøvrigt bruger
han for at føre det frem den romantiske Æventyrstil, 
som han tog i Arv, og som han tildannede
efter sin Individualitet til Brug for Maleriet af
det Fjerne og Lokkende.

Simpelt skjøn er en Strofe som denne:

<poem>Dort wollen wir niedersinken
Unter dem Palmenbaum,
Und Lieb’ und Ruhe trinken
Und träumen seligen Traum.</poem>

Tager man derimod Strofer som denne:

<poem>Dort liegt ein rothblühender Garten
Im stillen Mondenschein,
Die Lotosblumen erwarten
Ihr trautes Schwesterlein,</poem>

da indeholder den, saa smuk den end er og saa
kjælent den klinger, allerede noget af den Unatur,
der ikke sjældent møder Læseren i Heines
Naturmalerier. Koloriten er stærk, men ikke set;
Lokalfarverne gjøre sig gjældende paa den hele
Tones Bekostning. Rødtblomstrende er neppe det
første Ord, det falder naturligt at male en Have
med, naar den ses i Maaneskin. Omtrent med
samme Effekt paa den naturlige Virknings
Bekostning hedder det senere i Digtet «Abenddämmerung»:
«Gegenüber am Fenster sassen <i>Rosengesichter</i>
dämmernd und <i>mond</i>beglänzt». Og Vendingen, at
Lotosblomsterne i den Elskede vente deres kjære
Søster, er lidt af en gammeldags Kompliment midt
i det rige Gangesbilled. Det er omtrent den
samme Vending, som forekommer i denne Strofe:

<poem>Es flüstern und sprechen die Blumen
Und schau’n mitleidig mich an:
Sei unsrer Schwester nicht böse,
Du trauriger, blasser Mann!</poem>
Der er heri en Madrigalstil, som Heine i modnere
Aar kommer ganske udover.

Ogsaa en anden af Stroferne i dette saa
stemningsfulde Gangesdigt har Ejendommeligheder,
som pege tilbage mod Heines Oprindelse fra den
romantiske Skole med dens vilkaarlige Naturopfattelse:

<poem>Die Veilchen kichern und kosen
Und schau’n nach den Sternen empor.</poem>

At Violerne kjærtegne hinanden er allerede ret
dristigt; det minder om H. C. Andersens
fortryllede Haver; men at de fnise, er sikkert for
meget af det Gode. Det er den Stil, Emile Zola
senere slaar ind paa i Skildringen af sin Have
Paradou.

I samme Aand som denne Sang har Heine
digtet den følgende om Lotosblomsten, der ængstes
for Solens Pragt, en yderst yndefuld Digtning, i
al Blomsteruskyld sanseligt smeltende som faa
andre Poesier. Her er den sanseligt-sjælelige
Attraa næsten drevet ud i Hysteri, idet Digteren
ikke nøjes med at lade Lotoskalken blomstre og
gløde og lyse og dufte og skjælve, men endogsaa
græde, idet dens Elsker Maanen vækker den med
sine Straaler.

Næst efter disse attraaende Digte er de
opgivende, som udtrykke Elskovslivets Ophør, de
mest følte. Det ypperste Exempel er Digtet Nr.
59 i «Intermezzo», der i sin første Strofe skildrer,
hvorledes en Stjerne, Elskovsstjernen, falder ned
fra Himlen, i sin anden, hvordan Æbleblomsternes
Blade falde fra Træerne, og i sin tredje, hvorledes
en Svane synker i sin Bølgegrav, indtil Alt samles
i Slutningsstrofen:

<poem>Es ist so still und dunkel!
Verweht ist Blatt und Blüth’,
Der Stern ist knisternd zerstoben,
Verklungen ist das Schwanenlied.</poem>

Meget betegnende for Heine er det, at saa
stemningsrigt Digtet end er, gjør intet af de tre
Naturskuespil, som fremføres, Indtryk af det
Oplevede. De staa der som vilkaarligt sammenbragte
Symboler.

Mellem disse Sværmerier har han saa indstrøet 
Digte af helt forskjellig Art, der dreje sig
om meget lettere Kjærlighedsforhold. De dristigere
iblandt dem har han udeladt af Samlingen «Buch
der Lieder», saaledes det dog ret uskyldige:

<poem>Du sollst mich liebend umschliessen,
Geliebtes schönes Weib!
Umschling mich mit Armen und Füssen
Und mit dem geschmeidigen Leib!</poem>

andre har han beholdt, saaledes «Die Welt ist
dumm, die Welt ist blind» med dets Udmaling af
Armenes Blødhed og Kyssenes Brand. Men der
er ogsaa andre epigrammatiske Strofer af alvorlig,
lidenskabelig Karakter, som f. Ex. den bekjendte
«Ich hab’ dich geliebet und liebe dich noch»,
endelig har han her med en frivillig for Effektens
Skyld opsøgt Trivialitet i Ordvalget almindeliggjort
den Livsskjæbne, der gjorde ham til erotisk Digter,
i det mod Heines Vane almindeliggjørende Digt, der
er blevet saa berømt: «Ein Jüngling liebt ein
Mädchen; die hat einen andern erwählt.»

Efter dette Afsnit følger Samlingen «Heimkehr», 
skrevet 1823—24 i Hamburg og Kuxhaven.
Ordet «Heimkehr» betyder Gjensynet af Hamburg,
hvor Digterens Kjærlighedsroman var foregaaet,
og hvor ved Skuet af de kjendte Steder alle
Hjertets Saar sprang op paany. Og til dette
fremherskende Thema i Samlingen slutter sig et
andet, det første Skue af Havet, som hidtil var
ubesunget i tysk Poesi.

Her blande sig nu med Klagerne over den
Tabte, hvilke fremkaldtes af de Omgivelser, hvori
hin gamle Tragedie havde spillet, nye Indtryk og
Billeder. Først bryder den fordums Lidenskab med
Vælde frem paany; han ruger atter over den
gamle Kval, han er ilde tilmode i Byen, hvor
Husene synes ham at falde ned i Hovedet paa
ham og end mere i de Sale, hvor hun lovede ham
Troskab. Det Nye i disse Sange om ulykkelig
Kjærlighed er det stadigt lige heftige og vilde
Had, som her flammer over Elskovs-Lykkens Grav.

Men paa Rejsen har Digteren truffet den
Elskedes Familie, og den yngre Søster ligner ganske
den Elskede, især naar hun ler, og hun har de
samme Øjne, der have gjort ham saa ulykkelig.
I et Brev af 23. August 1823 taler han til sin
bedste Ven om, at «en ny Daarskab er bleven
podet paa den gamle». Det er lykkedes Ernst
Elster ved omhyggeligt Studium af Breve og Digte
at eftervise, hvorledes hos Heinrich tydeligt nok en
Lidenskab for Amalie Heines otte Aar yngre
Søster Therese paa dette Tidspunkt afløste den
første Kjærlighed, der havde faaet et saa
utilfredsstillende Udfald. De poetiske Navne Eveline, Ottilie
gaa paa Therese. Heftig har den nye Lidenskab
været, men efter al Sandsynlighed lige saa
uigjengjældt som den første Ungdomspassion. Derfor de
bekjendte Linjer:

<poem>Wer zum ersten Male liebt,
Sei’s auch glücklos, ist ein Gott;
Aber wer zum zweiten Male
Glücklos liebt, der ist ein Narr.

Ich, ein solcher Narr, ich liebe
Wieder ohne Gegenliebe;
Sonne, Mond und Sterne lachen,
Und ich lache mit — und sterbe.</poem>

I Aaret 1828 forlovede og giftede Therese
Heine sig med en Dr. jur. Adolf Halle, og man
har blandt Heines efterladte Digte fundet bidende
Spottevers over Brudgom og Bryllup. Han havde
jo den uridderlige Poetvane at hævne sig ved
Spotterier, hvor han blev afvist. Men Digtene i
«Heimkehr» indeholde ikke, hvor Therese er ment,
den Bitterhed og det Had, som hyppigt kommer
frem hos Heine overfor den ældre Søster. Han
priser Thereses Skjønhed, hendes dejlige Øjne,
hendes Renhed: hun er som en Blomst; han beder
til hende som Andre til Paul og Peter eller
Madonna; og han kjæmper mod sine Følelser, ræddes
for denne nye Kjærlighed. Baade Stolthed og Skyhed
forbyde ham at erklære sig; det var endog bedst
for hende, om hun ikke elskede ham; han har
stundom selv søgt at forhindre Elskovens Opstaaen
i hendes Sjæl; men nu, da det er lykkedes ham
saa let, trænger Ønsket om hendes Kjærlighed sig
dog atter frem. Han er for stolt til at tale om
sin Lidenskab og om sin Kval, han spøger og
spotter, medens han indvendigt forbløder sig; men
hun forstaar ham ikke, ser ikke at hans Hjerte
skjælver og brister. Derfor disse Vers:

<poem>O, dieser Mund ist gar zu stolz
Und kann nur küssen und scherzen;
Er spräche vielleicht ein höhnisch Wort,
Während ich sterbe vor Schmerzen.</poem>

Men Dødstruslen er denne Gang ikke ment
bogstaveligt. Thi i et andet Digt hedder det
oprigtigt:

<poem>Glaub’ nicht, dass ich mich erschiesse,
Wie schlimm auch die Sachen steh’n!
Das Alles, meine Süsse,
Ist mir schon einmal gescheh’n.</poem>

Og dog har han ogsaa denne Gang følt dybt
og lidt meget. Saa underligt det klinger, 
Kusine-Kjærligheden, dette i Reglen kun første og
foreløbige Stadium paa Banen, denne blotte Indvielse
til det egenlige erotiske Liv<footnote><poem>Aux prés de l'enfance on cueille
Les petites amourettes
Qu’on jette au vent feuille à feuille
Ainsi que des pâquerettes;
On cueille dans ces prairies
Les voisines, les cousines,
Les amourettes fleuries
Et qui n’ont pas de racines.
<tab><tab><tab><tab><tab>Richepin.</poem></footnote>, er den eneste
alvorlige og ikke ganske flygtige Lidenskab, den
unge Heine har kjendt. Og selv i Manddommens
Aar naaede ingen senere Følelse paa langt nær
Styrken af denne ungdommelige Dobbeltpassion for
to Søstre, af hvilke den andens Type gjenkaldte
ham den førstes.

Mellem de følelsesfulde Poesier, som forholde sig
til dette Stykke Sjælehistorie har Heine saa
ligesom i «Intermezzo» indflettet Smaadigte om mindre
alvorlige Forelskelser, Eventyr fra Universitetsbyerne, 
som han havde besøgt, ja endog Vers om
ganske platte og betalte erotiske Glæder. Af
«Buch der Lieder» udelod han adskillige af de
anstødeligere, som oprindeligt havde deres Plads i
«Heimkehr«, saaledes det morsomme, men frække:

<poem>Blamier mich nicht, mein schönes Kind,
Und grüss mich nicht unter den Linden;
Wenn wir nachher zu Hause sind,
Wird sich schon Alles finden.</poem>

— ja selv saadanne muntre og overmodige Vers
som dette:

<poem>Himmlisch war’s, wenn ich bezwang
Meine sündige Begier;
Aber wenn mir’s nicht gelang,
Hatt’ ich doch ein gross Plaisier.</poem>

Mest fremtrædende i denne Afdeling er
vistnok Dobbeltevnen til Sang og Maleri. Foruden
sin Evne til det lyriske Udbrud, der i sin blandede
Lidenskabelighed er som Hjertets ukunstlede Skrig
hos det moderne Menneske, lægger han her en
særegen malerisk Begavelse for Dagen,
figurdannende ved Lys og Skygge og Farver uden
Konturer.

Der er Scener i den stille Præstegaard med
den opløste, stridige, fortvivlede Familie (Der
bleiche, herbstliche Halbmond). Sønnen vil blive
Landevejsrøver, Datteren sælge sig til Greven. Saa
levende denne Scene end er gjengivet, hører den
ikke til de bedste; der er for megen gammeldags
Romantik i Indfaldet med den døde Fader i det
sorte Ornat, der staar udenfor og banker paa
Vinduet. Ganske mesterligt er derimod det næste
Digt (Das ist ein schlechtes Wetter), i hvilket vi
se den gamle Morlille om Aftenen sent i Mørke
og Uvejr rokke med sin Lygte tværs over Gaden
for at kjøbe ind til sin store kjønne Datter, som
ligger hjemme i Lænestolen og blinker søvnigt med
Øjnene mod Lyset, medens de gyldne Lokker falde
ned over det yndige Ansigt — det virker som et
gammelt hollandsk Maleri.

Dog end skjønnere er den Gruppe af otte
Digte, som er udsprungen af Opholdet i Kuxhaven.
«Wir sassen am Fischerhause» er et lille Vidunder
af kunstnerisk Kraft, denne Samtale med Pigerne
udenfor Fiskerhytten, i hvilken det fjerne Indien
og det yderste Thule ere malte med saa ganske
faa Ord: Ved Ganges dufter og lyser det,
Kjæmpetræer staa i Blomst og smukke, stille Mennesker
knæle for Lotosblomster. I Lapland er der smudsige
Folk, smaa, med platte Hoveder og brede Munde;
de sidde paa Hug om Ilden og stege sig Fisk og
kvække og skrige.

Saa er der lystige Digte om løse Pigebørn
som hende, han søger i hele Byen og finder i et
Pragthotel, eller hende, i hvis Hjerte blaa Husarer
laa i Indkvartering.

Endelig er der enkelte epigrammatiske Vers,
som alle Mennesker nu kunne udenad, men som
have sat ondt Blod imod Heine og som have
forarget. Saaledes især det berømte:

<poem>Selten habt ihr mich verstanden,
Selten auch verstand ich euch,
Nur wenn wir im Koth uns fanden,
So verstanden wir uns gleich.</poem>

Det er ubegribeligt, at man nogensinde har
kunnet betragte denne Strofe som en Tilstaaelse
af smudsige Instinkter. Den snærter jo kun dem,
der søge lige ned til ethvert anstødeligt eller
slibrigt Sted i en Bog som Soen søger til Pølen, og
slaa sig ned deri. At Heine ikke her tænker
paa nogen Indrømmelse i Retning af at have villet
appellere til Læserens sanselige Drift eller cyniske
Tilbøjelighed viser bedst det følgende Digt, der
umiddelbart slutter sig til hine Linjer, og som
begynder:

<poem>Doch die Kastraten klagten,
Als ich meine Stimme erhob;
Sie klagten und sie sagten:
Ich sänge viel zu grob.</poem>

Han kunde ikke utvetydigere hævde, at han,
hvor han har været ligefrem, drøj eller cynisk,
kun har fulgt sit moderne Hang til Virkelighedstroskab, 
sin Uvilje mod romantiserende Besmykkelse,
sin uvilkaarlige Drift hen imod den skjærende
Livssandhed.

Ikke mere moralsk Berettigelse har den
almindelige Klage over hvad Julian Schmidt engang
har kaldt Gemenheden i Heines Tankespring fra
det Sublime til det Lave. Et typisk Exempel paa
disse Omslag i Stil og Stemning er Digtet «Freden»
i Nordsøpoesiernes Gruppe, i hvilket Heine ser
Jesus som Fredsfyrste under Havblikket skridende
kjæmpestor i sin hvide Klædning over Land og
Hav. Hans Hoved rager op i Himlen; som Hjerte
i Brystet har han Solen, den røde, flammende Sol,
og hans Solhjerte sender sine lysende, varmende
Straaler over Land og Hav. Saa afbrydes pludselig
Stemningen ved Fremkaldelsen af en elendig,
forhyklet Stymper i Berlin, paa hvem han tænker,
En, der er svag i Hoved og Lænder, stærk i
Troen — hvad vilde <i>han</i> ikke give for at kunne
hitte paa slige Billeder og saaledes fromle sig
frem til Hofraad i den fromme By ved Spree —
hvor vilde han da ikke drømme om Gagetillæg af
hundrede Thaler Kurant!

Sikkert nok har Heine her fordærvet den
smukke Vision for sin Læser. Han har slaaet sit
Digt itu; han har sprængt sin Melodi ved
grimacerende Disharmonier; men dog forstaar man ret
vel, at det første Syn hos en Digter med det
moderne Livs Erfaring ukunstlet har hidkaldt det
andet, og i ethvert Tilfælde er det uberettiget at
tale om denne Idéforbindelse, dette «Tankespring»,
som Symptom paa Sindelagets Lavhed. Meget
træffende og rigtigt har Wilhelm Bölsche om dette
Punkt bemærket, at Ingen har beskyldt Goethe
for lav Tænkemaande af den Grund, at hos ham
umiddelbart efter Fausts Troesbekjendelse til
Gretchen følger Mefistofeles’ Spotterier. Og dog
er Forskjellen her kun den, at Sværmeriet og
Cynismen ere lagte to Personer i Munden, istedenfor 
at i det lyriske Digt Poeten direkte overtager
Ansvaret for begge Dele.

I Slutningen af denne Cyclus forekomme et
Par ganske ualmindeligt følte og fuldendte Digte,
der allerede ved Rimenes hos Heine særegne Stilling
skille sig ud fra Smaadigtenes Mængde. Det ene
«Dämmernd liegt der Sommerabend», som skildrer
den skjønne Alfepige, der i Maaneskinnet bader sig
i Bækken, er henaandet og duftfyldt som et
Landskab af Corot. Det andet staar allerede ved den
rytmiske Behandling ene blandt Smaastykkerne i
«Heimkehr». Det er dette sjælfuldt fantastiske
Digt:

<poem>Der Tod, das ist der kühle Nacht,
Das Leben ist der schwüle Tag,
Es dunkelt schon, mich schläfert,
Der Tag hat mich müd’ gemacht.

Ueber mein Bett erhebt sich ein Baum,
Drin singt die junge Nachtigall,
Sie singt von lauter Liebe,
Ich hör’ es sogar im Traum.</poem>

<i>Harzrejsen,</i> den næste Afdeling (1824),
indeholder de dejlige Bjergmandsdigte, som undfangedes
paa en Fodrejse, ved hvilken Heine søgte Forfriskning 
efter de juridiske Studier i Göttingen. Her er
yndefulde Billeder af Bjergegne og 
Bjergmandsinteriører og en med henrivende Overmod
vedligeholdt aandfuld og kjæk Selvlovprisnings-Stemning.
Det smukke, vidfulde Digt om Ridderne af den
hellige Aand har vel udfoldet sig over Motivet fra
Katechisationsscenen i «Faust», men besidder en
Oprindelighed, der har gjort det populært Jorden over.

Saa sluttes i «Buch der Lieder» med
<i>Nordsø-Digtene,</i> skrevne efter et dobbelt Ophold paa
Norderney i stærke, frie Rytmer (1825 og 26). Der er
heri først og fremmest en Natursans, som i tysk
Poesi betegner en ny Erobring.

I Forholdet til Naturen syntes Goethe at have
udtømt Alt. Hans Kjærlighed til alt Liv i Naturen,
hans Slægtskabsfølelse med Dyr og Planter, hans
Fornemmelse af at Mennesket i sit Væsen er ét med de
andre Væsner og hans Anskuelse af Altets Enhed
under vexlende Former i evig Omskiften — denne
Gave til at opløse Naturen helt i Følelse var hans
første Ejendommelighed. Den afløstes eller
fuldstændiggjordes snart ved hans Evne til at iagttage
og gjengive Naturscenerne uden at underlægge dem
sine egne Følelser. Han studerer Naturen, bliver
Iagttager og Forsker og hans stedse mere
dybtgaaende Anskuelse, hans geniale Blik gjør ham
paa to Hovedomraader til epokegjørende Opdager.
Vi se ham gjennemløbe alle en stor Sjæls Stadier
overfor Naturen, det følsomme, det religiøst-pantheistiske 
og den digterisk-videnskabelige Anskuelses,
tilsidst klamrende sig saa stærkt til det sanselige
Indtryk, at han af al Magt trænger det Sjælelige
som forstyrrende tilbage. Hans Synsmaade bliver
stedse mere positiv og virkelighedskjær. «Jeg
frygter ikke den Bebrejdelse,» siger han i sin
Afhandling om Graniten, «at det skulde være en
Modsigelsens Aand, der har ført mig fra Iagttagelse og
Skildring af det menneskelige Hjerte, den yngste,
mangfoldigste, bevægeligste, foranderligste Del af
Skabningen, den, som det er lettest at ryste og
rokke, til Iagttagelsen af Naturens ældste, fasteste,
dybeste, urokkeligste Søn»<footnote>Goethe: Werke. 33. Bind. S. CLXIV.</footnote>. Han mener Graniten.

I hvad Retning var det da endnu muligt for
en tysk Digter at lægge genial Naturfølelse for
Dagen? Fra Menneskehjertet til Graniten havde
Goethe omspændt Alt.

Kun et eneste Omraade var levnet. Goethe
havde aldrig besunget Havet. Som næsten
fyrretyveaarig saa han det i Venedig første Gang. Han
var paa Lido. «Jeg hørte,» skriver han, «en
stærk Larm; det var Havet, og jeg saa det snart.
Det gik højt mod Stranden, idet det trak sig
tilbage. Det var Middag og Ebbe. Saa har jeg
da nu ogsaa set Havet med mine Øjne,» og længere
hen staar den korte Sætning: «Havet er dog et
stort Syn.» I femte Akt af «Faust», hvor Hav og
Sejlads berøres, ligger hele Vægten paa Gravning af
Kanaler og Inddæmning af Land fra Søen. Det var
Alt, hvad der fra Goethes Haand forelaa om Havet.

I Heines Nordsødigte bruser Havet for første
Gang i tysk Poesi med sin Friskhed og i sin Vælde.
Her er for første Gang Muslinger i Sandet og
Maager i Luften. Havet males i Storm og i Stille,
det skildres fra Stranden og fra Skibet, ved Dag
og Nat, med den Fred, der kan ligge udbredt
derover, og i Uvejrsraseri, med de skjønne Drømmerier
og med den Søsyge, det fremkalder, og fra dets
Bund stiger og over dets Flade svæver en hel
Kres af mythiske Skikkelser, gamle og nye,
gamle, der er blevne omformede til nye, en
undertiden pathetisk, hyppigere burlesk Verden af Guder
og Gudinder, Tritoner og Okeanider. Og dog er
der forholdsvis lidet af Skildring; Digterens egne
Erindringer, Sorger og Forhaabninger er det,
som fylder disse Digte. Og det er hans dybe
Længsel efter at aande frit, som har istemmet det
berømte Udraab, hvormed titusind Grækere efter
den lange, forfærdelige Marsch hilste deres
Hjemstavns Element: Thalatta! Thalatta! — vær hilset
af mig, du evige Hav!

Der er imellem disse Digte nogle af Heines
skjønneste og uforglemmeligste: Først den
humoristisk-frivole Idyl «Nat ved Stranden»; Digterens
Besøg hos den smukke Fiskerpige med det mesterlige 
Billede af hendes Skikkelse, som den sidder
bøjet foran Ilden:

<poem>Dass die flackernd rothen Lichter
Zauberlieblich wiederstrahlen
Auf das glühende Antlitz,
Auf die zarte, weisse Schulter,
Die rührend hervorlauscht
Aus dem groben, grauen Hemde,
Und auf die kleine, sorgsame Hand,
Die das Unterröckchen fester bindet
Um die feine Hüfte.</poem>

dernæst det ved lyrisk Sving enestaaende Digt
«Erklæring» til hin Agnes, hvis Navn Digteren vil
skrive i Lueskrift paa Himlens natlige Hvælving
med en Gran fra Norge, dyppet i Ætnas Krater;
saa det i sin fyndige Knaphed beundringsværdige
Tankepoem «Spørgsmaal», som giver et Begreb
om de Stemninger, i hvilke Heine fattede det
dumdristige Forsæt at skrive en «Faust» efter Goethe’s,
en Plan, han endda ikke betænkte sig paa at
meddele den store Olding selv under sit Besøg i Weimar.
I enkelte af disse Nordsødigte, ogsaa iblandt de
selvnedsættende eller selvspottende, raader et
Selvbehag, som støder fra. Iblandt dem, som ere helt
frie derfor, maa nævnes det mesterlige, rent
humoristiske Digt «I Havn», den udødelige Fantasi fra
Raadhuskjælderen i Bremen, i hvilken den næsten
indtil Totalafholdenhed ædru Heine har givet det
mest henrivende Billede af et genialt Menneskes
lystige Rus.
</chapter>
<chapter name="VI.">
<h2><small>VI.</small></h2>

Det er umuligt for en Nordbo, i modnere Aar og
med en nogenlunde sikker kunstnerisk Dannelse at
fordybe sig i Heinrich Heines Lyrik uden at føle sig
stødt tilbage af Træk og Vendinger, der allerede
tidligt hos ham blev til livløs Manér. De romanske
Folk føle ikke dette. Hyppigt hører man
kunstforstandige Mænd af de romanske Nationer
sammenligne Heines Lyrik med selve Goethe’s, og
foretrække den som mere plastisk og mere spirituel.
For romanske Læsere er Goethe i Reglen uigjennemsigtig; 
om Heine siger Franskmændene: <i>On y voit
mieux</i>. De føle ikke, at hos Goethe er Ordene
alle Tider Sag; hos Heine ikke sjældent færdige
Sætstykker, som indskydes, bag hvilke der ikke
ligger noget Syn, nogen Virkelighedsanskuelse, men
som anvendes til at fremvirke en vis poetisk Effekt.
Faa Poeter have som Heine misbrugt Liljehænderne,
Rosenkinderne og Violøjnene — disse monstrøse
Farveklatter — til Skildring af kvindelig Skjønhed,
eller Foraarets forskjellige Attributer, Blomsterne,
der dufte, Nattergalen, der slaar ved Dag som ved
Nat, til Besyngen af den skjønne Maaned Maj.
Særligt er Nattergalen under hans Behandling bleven
en rent heraldisk Fugl i Kjærlighedens Vaabenskjold.

Hos Goethe er alle Ord Billeder, derfor
behøver han saa faa Billeder i Ordets udtrykkelige
Forstand. Hos Heine ere Ordene hvert Øjeblik
Allegorier uden Anskuelighed og uden den indre
Sammenhæng, der er Poesiens Logik. Saaledes
naar det hedder: «Aus meinen Thränen spriessen
— viel blühende Blumen hervor», hvor Blomsterne
endda skulle betyde Digte, eller naar han skriver:
«Sprüh’n einmal verdächt’ge Funken — aus den
Rosen, sorge nie — diese Welt glaubt nicht an
Flammen — und sie nimmt’s für Poesie», hvor
der præsenteres os et Nøgle Billeder, mere
sammenfiltret end i de berygtede oldnordiske Omskrivninger
fra Skjaldepoesiens Forfaldstid: Gnister, der slaa
ud af Roser; Gnister, som Spidsborgerne ikke vil
antage for Ild; Rosengnister, der kaldes Poesi!

Mest stødende ved disse Digte med deres
allegoriske Rhetorik er Foreningen af Sentimentalitet
og Materialisme. Der tales om Suk og om Taarer
som var Sukkene ret højrøstede Pust og Taarerne
ret massive Individualiteter. Saaledes, naar det
om Sukkene hedder: «Und meine Seufzer werden
— ein Nachtigallenchor» endda med den materialiserende 
Tilføjelse: «Und vor deinem Fenster soll
singen — das Lied der Nachtigall». Saaledes
endnu mere paafaldende i det typiske Digt om
den ensomme Taare:

<poem>Was will die einsame Thräne?
Sie trübt mir ja den Blick,
Sie blieb aus alten Zeiten
In meinem Auge zurück.</poem>
Vi indvies i denne Taares Familieforhold og
ensomme Situation: den havde mange lysende Søstre,
der ikke er mere. Nu sidder den enlig i
Øjekrogen. Tilsidst tiltales den omtrent som en anden
gammel brav Kammerat. Den kan gjerne gaa sin
Vej nu, da alle de andre er gaaede:

<poem>Du alte, einsame Thräne,
Zerfliesse jetzunder auch!</poem>

Sentimentaliteten her er saa grel, at ingen Parodi,
udført af en Anden, kunde være mere komisk end
denne vemodige Apostrofe, der af den store
Spottefugl er alvorlig ment.

Enhver Brøst, der findes i Kunstneren som
Menneske, kommer frem i hans Kunst. Det er
altid Mangelen paa Simpelhed, paa Ægthed i
Følelseslivet, som fremkalder det følsomme eller pralende
eller effektsøgende Udtryk. Man sporer derfor
Manglerne af denne Art hos Heine stærkt, naar
man sammenligner visse Udbrud hos ham med
Udtrykket for beslægtede Stemninger eller Følelser
hos Goethe.

Tag exempelvis det Digt, i hvilket han
betegner sig som den ulyksalige Atlas, der maa bære
Smerternes hele Verden:

<poem>Du stolzes Herz, du hast es ja gewollt,
Du wolltest glücklich sein, unendlich glücklich,
Oder unendlich elend, stolzes Herz!
Und jetzo bist du elend.</poem>
Det er Linjer, man ikke glemmer. Men den første
Linjes Udraab, som vibrerer paa den berettigede
Selvfølelses Rand, bliver selvbehagelig, naar man
holder disse simple og store Vers af Goethe op
imod Strofen:

<poem>Alles geben die Götter, die Unendlichen,
Ihren Lieblingen ganz:
Alle Freuden, die unendlichen,
Alle Schmerzen, die unendlichen,
Ganz.</poem>

Det er ingenlunde dadelværdigt hos Heine, at han
virker ved andre, heftigere Midler end Goethe.
Det vilde være urimeligt at indvende mod et Digt
som «Ein Jüngling liebt ein Mädchen», at Goethe
vilde have skyet som en Grimace det Skjærende,
Desperate i den bekjendte Slutning: «Und wem
es just passieret osv.» Han vilde have veget
tilbage for det omtrent af samme Grund som den,
af hvilken en gammel Hellener vilde have afskyet
det. Det, som heri kun er nyt, kun <i>moderne</i> i
Følelsen, har Livets Ret. Selve Grimacen er her
kunstnerisk forberedt.

Dog undertiden er af dette Moderne alene
Grimacen bleven tilbage. Saaledes i det berømte
Digt: «Mein Herz, mein Herz ist traurig». Det
indeholder en mesterlig Skildring af et vidtstrakt
Landskab, set højt oppe fra den gamle Bastei.
Vi øjne den blaa Stadsgrav med en Dreng i en
Baad og paa den anden Side af Graven: bitte
smaa og brogede, Lysthuse, Haver, Mennesker og
Oxer, Enge og Skove, Piger, der blege deres Vask,
et Møllehjul, der udhvirvler sit Diamantstøv, og
ved det gamle graa Taarn et Skilderhus med en
Skildvagt, der gaar op og ned, og hvis Gevær
spiller i Sollyset. — H. C. Andersen, der etsteds
har omtalt dette Digt, skriver om det: Og Digteren
ender saa <i>gribende</i>: «Ich wollt, er schösse mich
todt.» — Gribende? Nej. Overrumplende; thi
Intet forbereder derpaa. Udbruddet er maaske
ikke aldeles uægte, men saa nervøst, at det i
Grunden Intet betyder; forsaavidt usandt, som det
store Ord kun betegner en Stemning, intet dybere
Ønske, endsige en Vilje.

Goethe har udtalt ikke just Længsel efter
Døden, men Forsonethed med Dødstanken i disse
berømte, udødelige Linjer:

<poem>Ueber allen Gipfeln
Ist Ruh.
In allen Wipfeln
Spürest du
Kaum einen Hauch.
Die Vögelein schweigen im Walde.
Warte nur, balde
Ruhest du auch.</poem>

Det er unødigt at gjøre opmærksom paa den
Kontrast mellem Digterindividualiteterne, som
aabenbarer sig, naar denne Melodi i Ord sammenlignes
med hin Disharmoni hos Heine; men man agte
rent kunstnerisk paa den mægtige Overensstemmelse
mellem alle Led, som her finder Sted. Digtet er
ét Aandepust fra det første Ord til det sidste:
Aftenstemning i Skoven og i Menneskesjælen,
Forstummen af alle Ønsker, Opløsning af al Mislyd,
Sjælen, der stor og blid føler sig som ét med
Alnaturen.

Overfor denne Fuldkommenhed fornemmes kun
altfor slaaende Manglerne ved Heines lyriske
Effektstil, hvor den imellemstunder bryder ukunstnerisk
frem. Den er i sine Svagheder beslægtet med den
allegoriserende Eventyrstil hos de tyske Romantikere, 
fra hvilke han som Digter gik ud. Og
dog er Heine saa langt fra at være en ren Romantiker 
som han er fra at være, hvad Nogle ansé
ham for, en rent moderne Realist.

Han har kaldt sin «Atta Troll» Romantikens
sidste frie Skovsang. Andre have i fjendtlig
Hensigt kaldt hans Poesi Romantikens Opløsningsproces.
«Jeg skrev Atta Troll,» siger han, «til min egen
Fornøjelse i den lunefulde Drømmemanér, som var
herskende i hin romantiske Skole, i hvilken jeg
har tilbragt mine behageligste Ungdomsaar og
tilsidst har banket Skolemesteren.» Og dog er det
Romantiske her kun det rige funklende Klædebon,
hvori den moderne Aand hyller og maskerer sig
for tilsidst at lade det falde. Ingen af
Romantikens Elementer fattes: Dyrene tale, Bjørne
udvexle deres Tanker, vi er Vidne til en Moppes
Hjerteudgydelse og vi føres overhovedet ned i et
stort af Legenden behandlet Sceneri, Roncesvallesdalen. 
End ikke den blaa Blomst mangler:

<poem>Ronceval, du edles Thal,
Wenn ich deinen Namen höre,
Bebt und duftet mir im Herzen
Die verscholl’ne blaue Blume.</poem>

Drømmeverdenen hæver sig, store Aandeøjne stirre
os imøde. Digteren gaar i Pyrenæerbjergene paa
Jagt med sin Fører. Denne har en gammel Moder,
og efter Rygtet er denne gamle Kone en Hex.
Vi betræde Hexens Hytte med de udstoppede Fugle,
de spøgelselignende Gribbe, og om Natten opføre
Bjørne og Spøgelser i Hytten en burlesk og uhyggelig
Dans.

Ogsaa Aanden i dette Digt er til et vist Punkt
romantisk, Polemik mod Datidens plumpe, doktrinære 
Tendenspoesi, mod Nyttelæren overført paa
Digtekunsten, og litterær Satire (mod Freiligrath,
Karl Mayer, Gustav Pfizer) som Romantikerne
yndede den.

Og dog er der her en omhyggelig Virkelighedstroskab 
i Gjengivelsen af Lokaliteter og Forhold.
Digtet indeholder strengt taget kun en Fortælling
om, hvorledes Heine med en ung fransk Veninde
ligger paa Landet i Cauterets i Pyrenæerne og dèr
ser en Bjørn danse paa Torvet. Den løber bort
fra sin Bjørnetrækker, flygter ind i Bjergene, jages
der af Føreren Laskaro, skydes og flaas. Digterens
Juliette faar Skindet til at lægge det udenfor sin
Seng, og Heine belærer os til Overflod om, at han
selv mangen Nat derefter med nøgne Fødder har
staaet paa denne Bjørnehud.

Fabelen er da realistisk nok. Ligeledes er
Rejsens ydre Enkeltheder gjengivne med Troskab.
Man har Indtrykket af, at Heines Skildring af
den lille Bjergby, hvortil han klavrede op, og hvor
Børnene dansede i Rundkres og sang dertil, er
nøjagtigt stemmende med hvad han saa og hørte.
Selv Børnesangens Omkvæd Girofflino, Girofflette
er sikkert det ægte.

Ikke desmindre have de dybeste og skjønneste
Partier i dette Digt intet med Realisme at gjøre.
Det er Syner. Og det ypperste Syn er det, i
hvilket Heine ved Nattetid gjennem Hyttens
Vinduer ser den hele vilde Jagt fare Horizonten tre
Gange rundt. Aldrig er han naaet højere i
Figurmaleri end hvor vi følge de lysende Skikkelser
mod Nattehimlens Mørke: Diana, Feen Abunde,
og hin skjønne Herodias, der i sin Vildbed spiller
Bold med Døberens blodige Hoved.

Der lader sig drage en Parallel mellem Heines
og Rembrandts Kunst. Ingen af dem har noget
akademisk Stænk; begges Aandspræg er afgjort
moderne. Naar man imidlertid kalder Heine en
stor realistisk Digter, saa har det kun den samme
betingede Sandhed, som naar man kalder Rembrandt
den store Kolorist. Rembrandt hører forsaavidt
ikke til de største Realister i Koloriten som
adskillige overtræffe ham i Evnen til at gjengive
Lokalfarven og dens rette Værdi eller til gjennem
Halvmørke at lade Tingenes oprindelige Form og
Farve fremtræde utvivlsom. Ikke Farven, men
Lyset er Hovedsagen for Rembrandt. For ham
er Lyset Livet; Livets Kamp er hos ham Lysets
Kamp og Livets Tragedie er det kjæmpende, i
Fugtighed og Mørke døende Lyses Tragedie. Man
maatte for at betegne hans sande Storhed som
Maler kalde ham Luminist (et Udtryk af Fromentin) 
snarere end Kolorist, hvis man ved Luminist
forstaar en Mand, der opfatter Lyset paa en ganske
særegen Maade. Han ofrer undertiden Tegningen,
ja den maleriske Udførelse, hvor det er ham om
at gjøre at opnaa en Lysstraale og en Lysvirkning.
Man mindes f. Ex. det daarligt malte Lig paa
hans «Undervisning i Anatomi». Men hvad der
gjør, at han ved Opgaver, der udkræve Portrætlighed, 
Evne til at male Hænder, eller nøjagtig
Gjengivelse af Stoffer staar tilbage for de egenlige
Realister — netop det gjør ham saa stor, naar
han lader Lyset udtrykke, hvad det alene for ham
betyder, det indre Liv, det vaagne Drømmesyns
Verden.

Paa ganske lignende Maade forholder det sig
med Heine. Hvor faa virkelige Skikkelser har
denne store Digter frembragt! Hvor faa er blevne
tilbage efter ham! De, som søge hans Fortjeneste
paa dette Punkt, have været nødte til at nævne
den grelle, grimacerende Skitse af den gamle jødiske
Tjener Hyacinth som Heines ypperste Menneskeskikkelse.

Nej, skal Heine dømmes efter sine Virkelighedsbilleder, 
saa staar mangen ringere Digter højt over ham.

Men man mindes blot Visionerne hos ham,
det vaagne Drømmesyns Verden i hans Digte og
hans Prosa! Han holder sig i Reglen til en
Begyndelse nærmere ved Jorden end andre Digtere,
men saa aabner der sig over det mørke Jordiske
et lysende Syn, der kommer og svinder.

Dette spores selv i saadanne Smaadigte som
det anførte om Samtalerne i Fiskerhytten angaaende
Ganges og Lapland.

Man erindre fremdeles Maaden, paa hvilken
Heine lader Napoleons Skikkelse fremtræde for sin
Læser. I hans «Grenaderer» hidkaldes
Forestillingen om Napoleon som et Syn. Ordene «Da
rider min Kejser vel over min Grav» er som en
natlig Aabenbaring belyst af Sværdenes Glans. I
den ikke mindre beundringsværdige Skildring i
«Reisebilder» fremmanes Synet som et
Barndomsminde.

Eller man huske, hvorledes Heine fremkalder
Billedet af Jesus. I Digtet «Freden» ser han
Jesus som Fredsfyrste skride stor i skinnende
Hvidhed over Havet. I «Tyskland, et
Vinteræventyr», maler han den graa Vintermorgen paa
Paderbornvejen; og da saa Taagerne løfte sig,
skimter han ved Vejens Rand i Daggryet Træcrucifixet 
med Billedet af den store Sværmer, der
vilde frelse Menneskeslægten og nu hænger der
«som advarende Exempel».

<poem>Sie haben dir übel mitgespielt,
Die Herren vom hohen Rathe.</poem>

Det inderlige Vemod, den bitre Humor, der
ytrer sig i fortrolige, nedsættende Vendinger,
forøger her Indtrykket af det menneskeligt Store og
rædselsfuldt Højtidelige, omtrent som dette Indtryk
hos Shakespeare forøges, naar Hamlet, hvor Faderens
Aand høres under Jorden, raaber sit «Vel gravet,
gamle Muldvarp!» I Glimt af Viddets Lys viser
sig her for Læseren Billedet af Jesus, ikke som
Fredsfyrste, men som den, der svang Svøben mod
Tempelskænderne og kastede Ild paa Jorden.

«Vinteræventyret» er som Helhed et betegnende
Exempel paa Heines kunstneriske Fremgangsmaade.
Alle det store Digts 27 Afsnit er byggede ganske
ensartet. Der begyndes helt nede ved Jorden,
materielt, med Rejse-Erindringer, platte
Virkelighedsindtryk; saa hæver Fortælleren sig uden Varsel
men i umærkelige Overgange til mægtig Lidenskab,
høj Pathos, vild Foragt, luende Sværmeri,
nedbrydende eller opbyggende Begejstring, et helligt
Raseri, der virker som Lyn i Lyn, til Alt paany
synker tilbage i dagligdags Begivenheders og
Situationers Graat.

Heine kommer til Køln, spiser Æggekage med
Skinke og drikker Rhinskvin dertil, og driver saa
ud paa Gaden. Han mindes Byens Fortid: her
havde Kleresiet frit Spil, her brændte
Kjætterbaalene Bøger og Mennesker, her bolede Dumhed
og Ondskab som Hunde paa aaben Gade. Saa
øjner Digteren i Maaneskinnet den store
Aandsbastille, Domkirken i Køln, der vækker hans
Vrede. Men idet han saaledes slentrer afsted, ser
han bag sig en Skikkelse, som han synes at skulle
kjende. Og nu glide vi over i en helt ny Verden:
Visionens. Hin Skikkelse gaar som var den hans
Skygge og staar stille, naar han staar. Ofte før
har han set den i sin Nærhed, om Natten ved
Skrivebordet. Under Kappen holder og holdt den
altid noget skjult, der blinkede sælsomt og lignede
en Øxe, en Skarpretterøxe. Det er Digterens
Liktor, der følger ham, som Liktoren i Rom gik
forud for sin Herre.

I de følgende Afsnit aabenbarer saa Barbarossa
sig i samme Stil som et Drømmesyn, der endog
to Gange kommer og gaar.

Naar da Heine gjør Epoke i den tyske Lyriks,
ja i Digtekunstens Historie ved en helt ny Stil:
Foreningen af Sværmeri og Vittighed indenfor
Lyriken og ved et helt nyt Aandspræg: Indførelsen
af Prosaen i Poesien som Folie for den eller Spot
over den, saa beroer dette paa hans historiske
Stilling, paa den Overgang fra romantisk 
Virkelighedsomdannelse til pessimistisk Virkelighedssans,
som foregik i Tidsalderen og som forklarer den
Sammensmeltning af begge Elementer, der findes i
hans Digtning.

Saaledes bliver da hans kunstneriske
Herredømmes mest ejendommelige Domæne et
Clair-Obscur, der er beslægtet med Rembrandts.

At lade de afgjørende Partier stige op af den
Skygge og det Halvmørke, hvori de er sænkede
ned, at lade Lyset, det naturlige Lys, virke aandigt,
overnaturligt ved at trylle det frem af et Hav af
mørke Skyggebølger, lade det flakkende eller grelt
som en straalende Flamme bryde frem af Halvlyset,
gjøre Mørket gjennemskueligt, Halvmørket gjennemsigtigt 
— det er Rembrandts Kunst.

Heines nærbeslægtede Kunst er den at lade
en rent moderne Fantasiens og Drømmens Verden
i umærkelige Overgange træde ud af og tilbage i
Virkelighedens Liv. Snart saaledes, at Visionen
staar fuldt belyst, medens Virkeligheden taber sig
i Tusmørke, snart omvendt saaledes, at Visionen
blegner og Virkeligheden efterhaanden fremtræder
fuldtbelyst.
</chapter>

<chapter name="VII.">
<h2><small>VII.</small></h2>

Vi have set, at Heine som Student i Bonn
blev i høj Grad henrevet af den romantiske Skoles
Stifter. A. W. Schlegels Personlighed fængslede
ham lige saa stærkt som hans Lære. Han 
undrede i ham den Mand, der havde ført den tyske
Poesi fra Unatur til Sandhed. Hertil kom, at den
fornemme Lærers elegante Holdning, hans
Verdensmandstone, hans Bekjendtskab med Datidens gode
Selskab og berømte Skikkelser, blændede Heine.

Saa rørtes han dernæst af den Godhed, med
hvilken Schlegel tog sig af ham og hans første
digteriske Forsøg. Det er Schlegel, hvem Heine
skylder sin tidlige Indvielse i den metriske Kunsts
Hemmeligheder og hvad der er mere værd: Tilliden 
til sine Evner og sin Fremtid.

Allerede i Heines første Prosa-Artikel, den
om Romantiken fra 1820, faar denne Taknemmelighed 
et Udtryk i samme Aandedræt som hans
romantiske Troesbekjendelse fremføres. Han
protesterer her mod den Mening, at Romantik skulde
være «en Mixtur af spansk Email, skotske Taager
og italiensk Klingklang»; nej, Romantiken skal
ikke være uklar eller ubestemt, dens Billeder kunne
være tegnede med lige saa plastiske Omrids som
den klassiske Poesis. «Deraf kommer det,» skriver
han, «at vore to største Romantikere, Goethe og
A. W. Schlegel, tillige ere vore største Plastikere.»
Og han nævner Goethes «Faust» og Schlegels «Rom»
i samme Aandedræt som Mønstre paa plastiske
Konturer, udbryder endelig følsomt: «O, maatte
dog de lægge sig dette paa Hjerte, der saa gjerne
kalde sig Schlegelianere!» De, der kun kjende
Heines Forhold til Schlegel fra det smudsige 
Overfald paa den sidstes Privatliv i «Den romantiske
Skole», bør mindes om dette Sted. Det var da
ogsaa til A. W. Schlegel at Heine rettede sine
tre første Sonetter. I den ældste takker han ham
for hans personlige Velvilje og fremhæver sin Gjæld
til ham, i den anden priser han hans Fortjenester
af den tyske Digtekunst som dens, der har gjort
det af med Vrængbilledet af Musen, det med
Fiskebensskjørt og Skjønhedsplastre, i den tredje
forherliger han ham for hans Indførelse af engelsk,
spansk, gammeltysk, italiensk og indisk Poesi i den
moderne tyske Litteratur. Tonen er begejstret:

<poem>Der schlimmste Wurm: des Zweifels Dolchgedanken,
Das schlimmste Gift: an eigner Kraft verzagen,
Das wollt mir fast des Lebens Mark zernagen,
Ich war ein Reis, dem seine Stützen sanken.

Da mochtest du das arme Reis beklagen,
An deinem gütgen Wort lässt du es ranken,
Und dir, mein hoher Meister, soll ich’s danken,
Wird einst das schwache Reislein Blüthen tragen osv.</poem>

Det er under denne første romantiske
Indflydelse, at Heine skriver sine ældste rent
romantiske Vers i archaistisk Stil, Vers som disse:

<poem>Die du bist so schön und rein,
Wunnevolles Magedein,
Deinem Dienste ganz allein
Möcht ich wohl mein Leben weihn.

Deine süssen Aeugelein
Glänzen mild wie Mondenschein,
Helle Rosenlichter streun
Deine rothen Wängelein.</poem>
Det minder levende om Tiecks ældste i Æventyrene
indlagte Vers. Alene i det Digt, hvoraf disse
Strofer ere tagne, forekommer Wunne, Magedein,
Aeugelein, Wängelein, Mündchen, weiland, en hel
Stab af Diminutiver og Archaismer.

Heines næste Forbillede som Digter var en
elskværdig og fin tysk Poet, der døer 1827 kun
31 Aar gammel, Wilhelm Müller, Forfatter til de
især ved Schuberts Musik saa bekjendte
«Møllerviser» og til i sin Tid ikke mindre ansete
«Grækersange». Han er Fader til den navnkundige
tysk-engelske Filolog Max Müller, hvis Novelle «Deutsche
Liebe», der behandler en ung tysk Lærds sarte
Kjærlighedsforhold til en syg og sengeliggende
Prinsesse, siges grundet paa Faderens Oplevelser.

Til Müller skriver Heine i et Brev af 7. Juni
1826: «Jeg er stor nok til aabent at bekjende
Dem, at mit lille Intermezzo-Metrum [det af Heine
hyppigst anvendte] ikke har en blot tilfældig Lighed
med Deres sædvanlige Versemaal, men sandsynligvis
skylder Deres Sange sit hemmeligste Tonefald.»
Han udvikler videre, at han tidlig har modtaget
Paavirkning af den tyske Folkevise og at han i
Bonn er bleven indviet i Versenes Kunst af Schlegel,
«men», fortsætter han, «jeg troer først i Deres
Sange at have fundet den rene Klang og den
sande Simpelhed, hvorefter jeg altid stræbte. Hvor
rene, hvor klare er ikke Deres Sange, og samtlige
er de Folkesange. I mine Digte er kun Formen
nogenlunde folkelig; Indholdet er det konventionelle
Selskabs.»

Først af Müller har Heine lært, hvorledes
man af de gamle Folkesangsformer kunde danne
nye. Man behøver, for at se Heines Stil fødes
og formes som for Ens Øjne, kun at holde visse
af Müllers Vers sammen med visse af Heines.

Hos Müller hedder det:

<poem>Wir sassen so traulich zusammen
Im kühlen Erlendach,
Wir schauten so traulich zusammen
Hinab in den rieselnden Bach.</poem>

Hos Heine:

<poem>Wir sassen am Fischerhause
Und schauten nach der See,
Die Abendnebel kamen
Und stiegen in die Höh’.</poem>

Og hvor nær ligger ikke den sidste Strofe atter
op til en Strofe som denne hos Müller:

<poem>Die Abendnebel sinken
Hernieder kalt und schwer,
Und Todesengel schweben
In ihrem Dampf umher<footnote>Wilhelm Müller: Gedichte I. S. 26. «Thränenregen» og S. 194 «Dasselbe noch einmal».</footnote>.</poem>

Disse Linjer indlede et stort smukt Digt kaldet
«Hyrdebivuak i den romerske Campagne», hvis
væsenlige Indhold er Hyrdens Længselssang efter
hans Pige. Hvor meget har Heine ikke lært af
en saadan Strofe som den, i hvilken den unge
Pige skildres:

<poem>Darunter sitzt ein Mädchen,
Die Spindel in der Hand
Und spinnt und sinnt und schauet
Herab in’s eb’ne Land.</poem>

Ganske vist, Idyllen forstyrres ikke hos Wilhelm
Müller af noget Stemningsomslag; Digteren har
ikke Djævlen i Kroppen, og Tempoets blide Andante
vedvarer til Digtets Ophør. Men dog ligger
Hovedforskellen mellem denne Stil og Heines ikke her;
ogsaa Heine holder undertiden en stilfærdig
Stemning et Digt igjennem. Det Afgjørende er den
uhyre Fortættelse i Heines Stil i Sammenligning
med denne. Han giver i én, højst to Strofer hvad
her er foredraget i ti.

Det Nye i hans lyriske Stil er en aldrig før
set Sammentrængthed. Hans Digte er som lutter
Resuméer. De give en krydret, duftende Essens
af Lidenskab, Livserfaring, Bitterhed, Vid, Spot,
Stemning og Fantasi; en Essens af Poesi og Prosa
paa én Gang. Psykologerne tale om en Fortætning
af Tanker<footnote>Lazarus: «Das Leben der Seele». 2te Aufl. II. 229.</footnote>: I Sammenligning med Elevens
Tænkning er Mesterens fortættet. En stigende
Fortætning kan spores i al Tekniks Historie. Engang
gaves der kun Kirkeuhre; nu bærer man Uhre i
Lommen. Det vil sige: Engang behøvede Mekaniken 
et Kirkeuhrs Rumfang til de Hjul og Fjædre
som nu findes i et Lommeuhr. Saaledes er der i
mangen gammel Tragedie ikke flere Tanker og ikke
mere Følelse end i et Digt af Heine paa nogle Strofer.

Forud for Wilhelm Müllers korte Strofe har
da hans ikke blot det lidenskabeligere Indhold men
den saa langt mere sammentrængte Stil.

Medens Heine nu i sit korte, jambiske Yndlingsmetrum 
er paavirket af Wilhelm Müller, nærmer han
sig i sine Trochæer en anden romantisk, langt mere
romantisk, Digter, Clemens Brentano. Der findes i
hans Romancero enkelte Overensstemmelser med
Brentanos tidligere forfattede «Romanzen vom
Rosenkranze»; men da disse først udkom 1853, er enhver
Paavirkning udelukket.

I den anden af Romancerne om Rosenkransen
hedder det om Helten Cosme:

<poem>Aus dem Wasserspiegel mahnt
Ihn des Alters ernster Bote:
Du wirst bald die Schuld bezahlen,
Spricht des Hauptes Silberlocke.</poem>

I Heines efterladte Digt «Bimini» begynder
et Afsnit:

<poem>Einsam auf dem Strand von Cuba,
Vor dem stillen Wasserspiegel,
Steht ein Mensch und er betrachtet
In der Flut sein Konterfei.</poem>

<poem>Eben nicht mit sonderlichem
Wohlgefallen scheint der Greis
In dem Wasser zu betrachten
Sein bekümmert’ Spiegelbildniss.</poem>

Versemaalet, Situationen og Tanken er paa begge
Steder éns.

Saaledes der ogsaa en vis Lighed mellem en
Mysteriebogs Historie i den niende Romance om
Rosenkransen og det skjønne Skrins Historie i
Heines store Digt om Jehuda ben Halevy.
Kun at hos Brentano Historien om hvorledes
Mysteriebogen gjennem Tiderne gaar fra Haand til
Haand blot udfolder en romantisk Vidunderverden
for os, medens Skrinets Vandring hos Heine bliver
til en Spøg med Livets Omvexling: Perlerne
tilhøre først Smerdis, der skjænker dem til Atossa,
saa den store Alexander, der giver dem til Thais,
senere efterhaanden Kleopatra, en maurisk Sultan,
Kastiliens Kronskat og Baronesse Salomon
Rothschild, i en Kompliment til hvem deres hele
Levnedsløb munder ud.

Heine skylder imidlertid sikkert Clemens
Brentano Æmnet til sit i Tyskland mest kjendte og
sungne Digt, Visen om Lorelei: «Ich weiss nicht,
was soll es bedeuten».

Brentano havde allerede i sin «Godwi» fra
1802 en Ballade med Titelen Loreley. Den handler
ikke om nogen Sirene, men om en ung Pige i
Bacharach ved Rhinen, der var saa dejlig, at alle
Mænd forelskede sig i hende. Hun anklages for
Trolddom. Men Biskoppen, der skal dømme hende
til Baalet, bliver selv forelsket i hende. Hun ønsker
sig Døden, thi den Eneste, hun elsker, har vendt
hende Ryggen og er dragen bort; da Biskoppen
lader hende føre til et Kloster, bestiger hun derfor
en Klippe, Lurelei (Ley betyder Skiferbjærg) og
styrter sig i fortvivlet Længsel efter sin Elskede
ned i Rhinen.

Heraf tog i 1811 en Forfatter Nikolaus Vogt
Anledning til at lave et saakaldt Rhinsagn, som
han udgav for gammelt. Loreley skulde paa Vejen
til Klostret have set sin Elskede sejle forbi paa
Rhinen og styrtet sig ned af Sorg over ikke
at have kunnet vinde ham. Tre af hendes
Tilbedere skulde da have fulgt hende i Dybet. Derfor
hed en Klippe der i Nærheden Dreiritterstein. Dette
sidste Træk var maaske foranlediget ved Slutningen
af Brentanos Digt:

<poem>Wer hat dies’ Lied gesungen?
Ein Schiffer auf dem Rhein.
Und immer hat geklungen
Vom hohen Felsenstein:
<tab>Lore Lay!
<tab>Lore Lay!
<tab>Lore Lay!
Als wären es unser Drei.</poem>

Af det saaledes vilkaarligt lavede Folkesagn
uddrog en Grev Loeben 1821 Stoffet til et Digt
«Loreley», hvor den unge Pige, som dræber sig,
er forvandlet til en Havfrue, der ved sine Sange
lokker de Forbisejlende ned i Dybet:

<poem>Da wo der Mondschein blitzet
Um’s hohe Felsgestein,
Das Zauberfräulein sitzet
Und schauet auf den Rhein.

Es schauet herüber, hinüber,
Es schauet hinab, hinauf,
Die Schifflein ziehen vorüber,
Lieb’ Knabe, sieh nicht auf!

Sie singt dir hold am Ohre,
Sie blickt dich thöricht an,
Sie ist die schöne Lore,
Sie hat dir’s angethan osv.</poem>

Tag nu Heines verdensberømte Digt, først en
Studentersang, saa en Folkevise, gribende og
smeltende ved sin Melodis ømme Forening med Texten!
Den direkte Efterligning er utvetydig. Æmnet er
det samme, Versemaalet er det samme, ja Rimene
paa enkelte Steder de samme: blitzet—sitzet;
istedenfor an—gethan staar blot Kahn—gethan.
Men hvilken Forskjel! Stemningen er kommen til.
Først det personlige Udgangspunkt, det uforklarede
Tungsind, under hvilket Fortælleren ikke kan blive
det gamle Æventyr kvit, saa det øjeblikkelige Syn,
det bestemte, tydelige Billede af Landskabet:

<poem>Die Luft ist kühl, und es dunkelt
Und ruhig fliesset der Rhein,
Der Gipfel des Berges funkelt
Im Abendsonnenschein.

Die schönste Jungfrau sitzet
Dort oben wunderbar,
Ihr gold’nes Geschmeide blitzet,
Sie kämmt ihr goldenes Haar.</poem>

Endelig er Elementet af dæmonisk Lidenskab
kommet til, som de tidligere Bearbejdere af Æmnet
ikke formaaede at nedlægge i det. Heine gjengiver
her en elementær dragende Magt, der er beslægtet
med den, som Goethe i «Der Fischer» har givet
Udtryk ved simplere Midler og med dybere
Virkning. Men Goethe skildrer i Overensstemmelse
med sit Væsen den stille, lokkende Besnærelse,
Heine i Overensstemmelse med sit et lynsnart
betagende, uimodstaaeligt Raseri.

Maaske endnu dybere Indblik i Heines kunstneriske 
Tilblivelse og i Maaden, paa hvilken hans
Fantasi arbejder med et Æmne, vindes, naar man
iagttager, hvorledes han benytter et i Prosa
givet Stof.

Øjensynligt i Henri Beyle’s Bog «De l’amour»
har Heine fundet de følgende fra Arabisk oversatte
Anekdoter: «Sahid ben Agba spurgte en Dag en
Araber: Af hvad Stamme er du? — Jeg er af
den Stamme, svarede Araberen, i hvilken man døer,
naar man elsker. — Du er altsaa af Asra Stamme?
— Ja, ved Kaaba’s Herre! det er jeg. — Hvoraf
kommer det, at I elske saadan? — Vore Kvinder
er skjønne og vore unge Mænd er kyske.»

Fremdeles denne Anekdote: «En spurgte en
Dag Arua ben Hezam af Stammen Asra: Er det
sandt, at af alle Mennesker er I dem, som føle
ømmest i Kjærlighed? — Ja, det er sandt, svarte
Arua, jeg har i min Stamme kjendt tredive unge
Mænd, som Døden rev bort, og som ikke havde
anden Sygdom end Elskov.»

Endelig denne: «En Araber af Stammen
Beni-Fazarat sagde en Dag til en anden Araber af
Stammen Beni-Asra: I tænker, at det, at dø af
Kjærlighed, er en sød og ædel Død. Men det er
Svaghed og Dumhed. — Du vilde ikke tale
saaledes, svarte den anden, ifald du havde set vore
tilslørede Kvinders store, sorte Øjne med de lange
Øjenhaar og set deres Tænder glimre mellem deres
brune Læber, naar de smile.»

Deraf Heine’s berømte «Der Asra»: «Täglich
ging die wunderschöne». Han maler først Lokalet,
Haven med Springvandet, hvor de hvide Vande
plaske; saa viser han os Slaven, der daglig staar
der, naar Sultansdatteren spadserer, daglig bliver
blegere og blegere; saa fortæller han hvorledes
Fyrstinden en Aften trænger ind paa Slaven: Dit
Navn vil jeg vide, din Æt, din Slægt <sp>....</sp>

<poem>Und der Sklave sprach: ich heisse
Mohamed, ich bin aus Yemen
Und mein Stamm sind jene Asra,
Welche sterben, wenn sie lieben.</poem>

Som man ser, Heine har forsmaaet alle Forklaringerne. 
Man nyder disse monumentale Ords forbausende 
Fynd, denne Evne til at hugge Repliken
ud som i Sten. Men gaar man nu dette nærmere
paa Klingen, hvad er saa det aandelige Indhold?
Ikke stort mere end en Sammenstilling af Ordene
Elskov og Død, lakonisk sammentvungne. Det er
den samme Kombination, der findes i alle Heines
Ungdomsdigte som Forbindelse af Elskov og Kval,
Elskov og Forgiftning, Elskov og Selvmordstanke
— den ogsaa hos Musset staaende Sammenkobling
af <i>l’amour</i> og <i>la mort</i>.

Udtrykket er her som i Regelen hos Heine
epigrammatisk, derfor ikke rigt.

Vi have nu tilstrækkeligt Materiale for Øje
til at danne os en Forestilling om Udformningen
af Heines poetiske Stil. Det er da interessant at
studere den som færdig og udviklet.

Vi kunne tage vort Udgangspunkt i det sidst
betragtede Digt med dets epigrammatiske Pointe.
Det er betegnende for Heine, at her saa lidt som
ellers fordyber han sig i en Følelses indre
Uendelighed; han skærper og tilspidser i Reglen kun
Udtrykket for den. Saaledes endog med Elskovsfølelsen, 
som han dog hyppigst har behandlet.
Endelig er det karakteristisk, at han med sin ringe
Forvandlingsevne altid kun har givet mandlig Elskov
Udtryk, aldrig lagt en Kvinde et Følelsesudbrud i
Munden.

Intet er Heines Evne fjernere end et Digt
som dette berømte af Goethe:

<poem>Freudvoll und leidvoll,
Gedankenvoll sein,
Hangen und bangen
In schwebender Pein,
Himmelhoch jauchzend,
Zum Tode betrübt osv.</poem>

Thi dette er et Kvindehjertes Karakteristik og det
er selve Elskovens indre Liv, dens Pulseren, dens
Svingninger imellem Salighed og Kval. Hos Heine
gjør allerede det Epigrammatiske i Stilen en saadan
Udfoldelse af Følelseslivet umulig. Og han har
samme Concentration, hvor en Begivenhed fortælles.
Der gives ingen lignende Sammentrængthed i
Digtekunsten; han virker ved at angive og antyde i yderste
Knaphed. Jeg anfører som Exempel disse Strofer:

<poem>Es war ein alter König,
Sein Herz war schwer, sein Haupt war grau,
Der arme, alte König,
Er nahm eine junge Frau.

Es war ein schöner Page,
Blond war sein Haupt, leicht war sein Sinn,
Er trug die seid’ne Schleppe
Der jungen Königin.</poem>
Man agte paa den fortræffelige Virkning af
Inversionen: «Blond war sein Haupt», det er som Verset
begyndte at juble og danse. Saa sluttes:

<poem>Kennst du das alte Liedchen?
Es klingt so süss, es klingt so trüb,
Sie mussten beide sterben,
Sie hatten sich viel zu lieb.</poem>

Dette er beundringsværdigt. Men selve Historien
erfares ikke, den anes omtrent som Slavens og
Sultandatterens. Og atter her er Elskov og Død
koblet sammen.

Det er det lidt Tomme ved Heines Elskovsopfattelse, 
der atter her kommer frem. Denne
Elskov har ikke noget virkeligt Indhold, ingen
aandelig Betydning. Eller rettere Heine har næsten
ikke før paa sit Dødsleje indladt sig paa Skildring
af en Kjærlighed, som har indre Fylde. Kjærligheden 
i «Buch der Lieder» er jo mest Harme
over Kulde eller Troløshed, en ufrugtbar Ting,
der ingen Medfølelse vækker. De senere Elskovsdigte 
er hyppigt sensuelle eller frivole, og jo højere
Udtrykket spændes, des mindre gribes man af
Følelsens Værd:

<poem>Mein Herz ist wie die Sonne,
So flammend anzuseh’n.
Und in ein Meer von Liebe
Versinkt es gross und schön.</poem>
Der er altfor megen Selvbetragtning og altfor
meget Praleri i denne ungdommelige Rodomontade.
Saaledes ogsaa, naar det hedder:

<poem>Ich hab’ dich geliebet und liebe dich noch,
Und fiele die Welt zusammen,
Aus ihren Trümmern stiege doch
Hervor meiner Liebe Flammen.</poem>

Er nu end dette sagt saaledes for den kunstneriske
Virknings Skyld, i en god, rent moderne Stil er
det dog skrevet. Alt er malt for det indre Øje;
Hjertet synker som Solen i et Hav. Af Verdens
Ruiner slaar Elskovsflammen op. Og end mægtigere,
langt mere malerisk bliver Billedet, hvor Navnet
Agnes skrives paa Himmelhvælvingen. Men hvad
det skorter paa, er Indhold i Følelsen. Man tænke
til Sammenligning blot paa disse saa dybtmenneskelige 
Linjer af Goethe:

<poem>Kanntest jeden Zug in meinem Wesen,
Spähtest, wo die reinste Nerve klingt,
Konntest mich mit einem Blicke lesen,
Den so schwer ein sterblich Aug’ durchdringt.</poem>

eller paa de følgende, som fuldstændiggjøre
Indtrykket:

<poem>Tropftest Mässigung dem heissen Blute,
Richtetest den wilden, irren Lauf,
Und in deinen Engelsarmen ruhte
Die zerstörte Brust sich wieder auf.</poem>
Her er Udtryk for den sundeste, fuldeste,
gjensidige Sympathi, for Elskovstaknemmelighed, for
indbyrdes Forstaaen. For dette vinder Heine først
Udtryk under Skyggelidenskaben for den unge
Kvinde, der var Engelen ved hans Dødsleje, <i>la
Mouche</i>. Ellers er det aldrig det i Kjærligheden,
som er Sundhed, Beroligelse, Lykke, der er hans
Sag. Det Omraade, hvor han er Herre, er et
andet:

Den lidenskabelige Attraa gjengiver han som
moderne Poet med en Correggio’agtig Sammensmeltning 
af Farver og Stemninger bedre end Goethe
med sin antike Klarhed. Attraaen er hos Goethe
græsk eller italiensk. Man mindes f. Ex. Digtet
om den søde Pomerans:

<poem>Ich trete zu dem Baume
Und sage: Pomeranze!
Du reife Pomeranze!
Du süsse Pomeranze!
Ich schüttle, fühl’, ich schüttle,
O fall in meinen Schoss!</poem>

Man sammenligne blot den mægtige Stemningsfylde,
den Glød og Duft, den overstrømmende Naturpoesi,
der rummes i et saadant Digt om Attraaen af
Heine som det underfulde: «Die Lotosblume
ängstigt sich vor der Sonne Pracht».

Højst betegnende for de to Digtere er det,
at hvor, som ovenfor antydet, Elskovslængselen
glider over i Skildring af fremmede Egne, der
maler Goethe med Forkjærlighed Italien, Heine
Hindostan. Uden et Superlativ og uden et
Diminutiv, med en Magt som en Gud, fremmaner
Goethe i Mignons Længselssang Billedet af den
klassiske Jord, hvor Citronerne blomstre. Der er
en Magt heri, en Vælde i hvert betegnende Træk,
som Heine ikke naaer. Men man sammenligne
hermed den liflige Sødme i Heines «Auf Flügeln
des Gesanges», den drømmende, higende Længsel,
det Yndefulde og Mystiske i det Perspektiv, som
aabnes:

<poem>Es hüpfen herbei und lauschen
Die frommen, klugen Gazelln,
Und in der Ferne rauschen
Des heiligen Stromes Welln.</poem>

Det er en udødelig Strofe. Goethe er, selv hvor
han giver Længslerne Tøjlen, bestandig som hans
Guldsmed fra Efesus den store kloge Hedning, der
former Gudeskikkelser; i Heines visionære Hjerne
var der det Gran af guddommelig Galskab, som
var fornødent for at Kjøbmandssønnen fra
Düsseldorf skulde kunne forstaa og gjengive det gamle
Indiens selvopgivende Drømmeri.

Skarpere endnu træder Heines stilistiske
Ejendommelighed frem paa Baggrund af Goethe’s, naar
vi sammenligne Udtryk for det, som ikke er egenlig
Attraa, men den rene Elskovslængsel, hos dem
begge.

Man mindes f. Ex. hos Goethe disse Linjer,
der er lagte Mignon i Munden:

<poem>Nur wer die Sehnsucht kennt, weiss was ich leide,
Allein und abgetrennt von aller Freude.
Seh’ ich an’s Firmament nach jener Seite,
Ach, der mich liebt und kennt, ist in der Weite. —
Es schwindelt mir, es brennt mein Eingeweide.
Nur wer die Sehnsucht kennt, weiss was ich leide.</poem>

Dette er Mesterens fulde Poesi. Der er anvendt
megen Kunst paa Gjengivelsen af Længselens
tærende Enstonighed: de sexdobbelte Rim, de
smægtende Vers. Endelig det djærve realistiske
Udtryk: jeg svimler, hvor brænde mine Indvolde.

Men man sammenligne nu Heines Udtryk for
den rene Elskovslængsel, hvor han naaer højest.
Saa ser man, hvad den plastiske Fantasi og den
fuldendte Lakonisme i Stilen, hvis Udviklingshistorie
vi have eftervist hos ham, kan frembringe for Tid
og Evighed:

<poem>Ein Fichtenbaum steht einsam
Im Norden auf kahler Höh’,
Ihn schläfert; mit weisser Decke
Umhüllen ihn Eis und Schnee.

Er träumt von einer Palme,
Die fern im Morgenland
Einsam und schweigend trauert
Auf brennender Felsenwand.</poem>

Det er neppe rimet. Det eneste rigtige Rim deri
er det tarvelige: Land og Wand. Det er kun
dette: Granen drømmer i Sneen, Palmen sørger
taus i Solheden. Det er ikke netop set; det er
tænkt eller fundet, derfor ikke til at male — jeg
har set det malt paa en tysk Udstilling, et ved
sin Idioti rent latterligt Dobbeltmaleri — men
ligefuldt, det er et uforglemmeligt, et evigt Digt.
Det beroer paa, at Symbolet er saa uhyre slaaende
ved sin Simpelhed, ved hine Par klare Omrids i
Stemning, som udtrykke Umuligheden af at
overvinde Adskillelsen trods den indre Sammenhøren.

Og har Goethe nu sin Styrke i Udtrykket
for sunde Følelser, forholdsvis enkelte og ublandede,
saa har Heine en Styrke i Udtrykket for det
moderne Menneskes blandede Følelser, for det
Angrebne i Følelseslivet, som er smertelige Erfaringers
Resultat. Aldrig havde Goethe kunnet skrive disse
Linjer med deres skjærende Kontraster og gaaderige
Indhold:

<poem>Wenn ich in deine Augen seh’,
So schwindet all mein Leid und Weh:
<sp>. . . . . . . . . . . . . . . . . . . . .</sp>
Doch wenn du sprichst: ich liebe dich!
So muss ich weinen bitterlich.</poem>

Hvorfor maa han græde? Jeg har hørt
Spørgsmaalet besvaret naivt: fordi hun lyver. Ak nej!
saa simpel er Sagen ikke. Han har hørt disse
Ord af andre Læber, og Elskovsordene fra disse
Læber er forstummede; han véd, hvor længe en
saadan Lidenskab i Reglen varer, og han udrives
af sin Selvforglemmelse ved Lyden af hendes
Stemme — han tvivler paa Varigheden af hendes
Følelse eller paa Varigheden af sin egen.

Højst interessant er det ogsaa at se, hvorledes 
Heine under Udarbejdelsen har tumlet med
disse Ord. Først lød den sidste Linje: «Dann
wein’ ich still und bitterlich». Senere blev Ordet
«bitterlich» i Strid med Digtets oprindelige Anlæg
forandret til «freudiglich», indtil Linjen endelig fik
sin nærværende Skikkelse.

Heine var ikke lykkelig og ikke stor nok til
at naa til Forsoning med Existensen. Den længe
Landflygtige og længe dødeligt Syge kunde, selv
alt Andet fraregnet, ikke se paa Jordelivet med
de Øjne, som den udadtil sikrede, fra mange Sider
hædrede og i sit Væsen sunde Fyrsteven i Weimar.
Derfor er Oprørstendenser, Bitterheder og Cynismer
uendeligt meget sjældnere hos Goethe end hos Heine.
Goethe lægger dem i Regelen sin Mefistofeles i
Munden, Heine, som manglede dramatisk Kraft,
faar Ansvaret for ethvert Indfald, fordi han altid
taler i eget Navn. De værste Bitterheder optog
Goethe tilmed ikke i sine Værker. Kun i
Paralipomena til «Faust» findes f. Ex. dette Sted:

<poem>Nach kurzem Lärm legt Fama sich zu Ruh,
Vergessen wird der Held so wie der Lotterbube,
Der grösste König schliesst die Augen zu,
Und jeder Hund bepisst gleich seine Grube.</poem>
Heine dvæler ved de Forestillinger, som Goethe
kun fremkalder for atter at fjerne dem. Ogsaa
Goethe kan være blasfemisk. Han har skrevet det
ofte anførte, sjældent forstaaede Digt: «Wer nie
sein Brod mit Thränen ass». Det er en bitter,
blodig Anklage mod Verdensordenen. Men den er
taarekvalt i sin Bitterhed, ikke vildt desperat som
Heines mesterlige «Fragen» eller som Digtet «Lass
die heiligen Parabeln», hvor det hedder:

<poem>Warum schleppt sich blutend, elend,
Unter Kreuzlast der Gerechte,
Während glücklich als ein Sieger
Trabt auf hohem Ross der Schlechte?

Also fragen wir beständig,
Bis man uns mit einer Handvoll
Erde endlich stopft die Mäuler,
Aber ist das eine Antwort?</poem>

Heines Udtryk er her, som i Regelen, lavere, mere
jordisk og djærvt, men ingenlunde Æmnet uværdigt.

Udbruddene af Livslede, af Blaserthed er ikke
sjældne hos ham. Man behøver ikke at søge langt
iblandt hans Digte for at finde Stemningsudtryk
for den rene Opgiven af ethvert Princip, enhver
Stræben. Hos Goethe forekommer ikke Sligt.
Hans <i>Vanitas vanitatum,</i> Sangen: «Ich hab’ meine
Sache auf Nichts gestellt» er meget betegnende
blevet en Bord- og Drikkevise. Det er hos Goethe
med andre Ord ikke bitter Alvor med denne 
Desperation, og den slaar derfor om i en
Overgivenhedsfølelse. Forsaavidt Goethe ikke har det
overvældende Indtryk af Livsulykken som Heine, er
han i Grunden ukristeligere end han.

Ligesaa oplysende som det nu er at sammenligne 
Udtryk for Selvopgiven i begge Digteres
Lyrik, saa lærerigt er det at sammenstille
Udtrykkene hos dem for Opsvingets, Selvopmandelsens
Følelser. Sangen «Feiger Gedanken» af «Claudine
von Villa bella» er i den Henseende betegnende
for Goethe, ja som et Motto for hele hans
Livsførelse. Der kan neppe tænkes et kraftigere
Udtryk for mandig Besluttethed end det som gives i
Linjerne: Allen Gewalten — zum Trutz sich
erhalten osv.

Man sammenstille Heine’s Digt: «An die
Jungen». Det er et Pragtdigt, henrivende blot
ved de stormende Rytmer og de firdobbelte
maleriske Rim. Den første Strofe med sin
Hentydning til de gyldne Æbler, Hippomenes kastede for
Atalanta, er allerede et helt Digt:

<poem>Lass dich nicht kirren, lass dich nicht wirren
Durch goldne Aepfel in deinem Lauf.
Die Schwerter klirren, die Pfeile schwirren,
Doch halten sie nicht den Helden auf.</poem>

Fra Billedet af Helten, der ikke lader sig standse
paa Rendebanen, glides der nu over til
Alexanderskikkelsen som Forbilled. Det gjælder kun om
Fasthed og Dristighed:

<poem>Ein kühnes Beginnen ist halbes Gewinnen,
Ein Alexander erbeutet die Welt,
Kein langes Besinnen! Die Königinnen
Erwarten schon kniend den Sieger im Zelt.

Wir wagen und werben! besteigen als Erben
Des alten Darius’ Bett und Thron.
O süsses Verderben! o blühendes Sterben!
Berauschter Triumphtod zu Babylon!</poem>

Paa Sejren følger altsaa Fyrstindernes Knælen,
saa sød Fordærv, blomstrende Undergang, berust
Triumfdød — hvilken Sardanapalstemning i denne
Opsang til en Ungdom, denne Opfordring til ubøjelig
Udholdenhed! Her kæmpes for Æren og for Kvinder
som Bytte, ikke for Selvets egen Frihed, som naar
det hos Goethe saa simpelt hedder:

<poem>Nimmer sich beugen,
Kräftig sich zeigen,
Rufet die Arme
Der Götter herbei.</poem>

Følelsen er hos Goethe renere og fuldere, Sprogets
Musik er simplere, medens Melodien hos Heine har
ligesom en overdaadig Instrumentation. Men hos
Goethe er der Intet for Øjet, slet intet Billed. Det
er typisk, at Alt her er større følt, men hos Heine
mere moderne, mere blandet, ligesom det metriske
Udtryk er mere sanseligt indsmigrende, frembragt
af en paa alle Enkeltheder mere opmærksom Kunst.

Tag nu et Æmne af fortællende og tillige malerisk 
Natur: de hellige tre Konger, som de mindes
paa Helligtrekongersfest. Det er behandlet bredt,
muntert, i Folketone og ægte naivt i Goethes
«Epiphanias»: «Die heil’gen drei König’ mit ihrem Stern».
Hver af de hellige tre Konger, den hvide, den brune
og den sorte, karakteriserer sig her, som de saa ud,
naar de formummede gik fra Hus til Hus paa Landet,
og Digtet slutter:

<poem>Die heil’gen drei König sind wohlgesinnt,
Sie suchen die Mutter und das Kind,
Der Joseph fromm sitzt auch dabei,
Der Ochs und Esel liegen auf Streu.</poem>

Heine tager ikke Legenden mere religiøst end
Goethe, men han lægger sit Ansigt i alvorligere
Folder, taler knappere, tegner skarpere, opnaaer
en helt anden Virkning. Goethe sætter Sindene i
Bevægelse ved munter Barnlighed, bredt udmalt;
Heine borer sig ind i Sindet, saa Talens Braad
bliver siddende i Læserens Sind. Han vil nærmest
opnaa en Virkning som den af et gammelt
florentinsk Maleri.

<poem>Die heil’gen drei König aus Morgenland,
Sie frugen in jedem Städtchen:
Wo geht der Weg nach Bethlehem,
Ihr lieben Buben und Mädchen?

Die Jungen und Alten, sie wussten es nicht,
Die Könige zogen weiter,
Sie folgten einem goldenen Stern,
Der leuchtete lieblich und heiter.</poem>

<poem>Der Stern blieb steh’n über Josephs Haus,
Da sind sie hineingegangen,
Das Oechslein brüllte, das Kindlein schrie,
Die heil’gen drei Könige sangen.</poem>

Der er et vist Skjælmeri heri: hvilken Concert!
Men ogsaa hvilket Maleri! De færrest mulige Ord
— ikke et Træk, ikke en Streg for meget, og den
sikreste, punktuelle Virkning.

Tænker man nu endelig til Slutning paa en
af disse abstrakte Skikkelser, der forekomme i al
lyrisk Poesi, mere eller mindre gjennemførte
Personifikationer af et Begreb, som Freden, Lykken,
Ulykken, og sammenligner man ogsaa paa dette
Felt Heine med Goethe, saa vil det atter her vise
sig, at Goethe har den fuldere Tone, Heine det
sikrere Rids.

Goethe har skrevet disse Linjer til Freden:

<poem>Der du von dem Himmel bist,
Alles Leid und Schmerzen stillest,
Den, der doppelt elend ist,
Doppelt mit Erquickung füllest!
Ach, ich bin des Treibens müde,
Was soll all der Schmerz und Lust?
<tab>Süsser Friede!
Komm, ach komm in meine Brust!</poem>

Her er, som man ser, intet Billede, ingen virkelig
Persondannelse. Gjennem de sex første Vers stiges
der til Udbruddet «süsser Friede!», paa hvis Komme
man ikke kunde være ganske vis.

Man sammenligne de følgende to Personliggjørelser 
af Lykken og Ulykken hos Heine:

<poem>Das Glück ist eine leichte Dirne
Und weilt nicht gern am selben Ort,
Sie streicht das Haar dir von der Stirne
Und küsst dich rasch und flattert fort.

Frau Unglück hat im Gegentheile
Dich liebefest an’s Herz gedrückt,
Sie sagt, sie habe keine Eile,
Setzt sich zu dir an’s Bett und strickt.</poem>

Med saa faa Træk er sjældent to Begreber
forvandlede til to levende Figurer, og den moderne
Mythedannelse er neppe nogensinde naaet højere
end i de to sidste Linjer, bag hvilke der ligger en
saa dyb og skrækkelig Erfaring.

Vi saa Heine dukke op i den romantiske
Skole og lære sit Haandværk af A. W. Schlegel,
der meddeler ham sin sikre Smag. Han er fra
først af forfalden til romantiske Spøgelsehistorier
og romantiske Archaismer i Lyriken. For sine
Yndlings-Verseformers Vedkommende begynder han
saa at studere og efterligne Wilhelm Müller; i
sit berømteste Digt benytter han Clemens
Brentano. Han udformer hurtigt sin egen Stil.
Den udmærker sig ved den højeste Fortætning af
Stemninger, Tanker og Billeder. Dens 
Karaktermærke er den stærkeste Sammentrængthed. Heine
gjør Alt nærværende, levende, indfører selv i rolige
Æmner en nervøs, undertiden dæmonisk Lidenskabelighed, 
driver ikke sjældent det Mimiske op
indtil det Grimacerende, ombytter stundom
Dagslyset med det elektriske Lyses skjærende Klarhed
— en Unatur, som dog findes i Naturen. Hans
Hovedvirkemiddel er poetisk Fynd.

I Kraft af sit Naturels Sammensætning af
Vid og Fantasi er han tilbøjelig til at virke ved
Kontraster, søger det Skjærende, det Uensartede
og har en Forkjærlighed for de Virkninger, som
opstaa, hvor en jævn, plat Virkelighed glider over
i en digterisk Vision, eller hvor Visionen blegner
og fordunster for at give den velbekjendte
Virkelighed Plads.

Hans Skrivemaade er helt moderne: Alt
anskueliggjort, Alt for Øjet. — Hvad er det at være
en stor Skribent? Det er at have Evnen til at
fremkalde Syner og Stemninger, Syner gjennem
Stemninger eller Stemninger gjennem Syner. Heine
har især udviklet den sidste Evne hos sig,
forsømmer derfor aldrig det sikre Omrids og den
maleriske Effekt.

Paa sin Højde kan han ikke mere sammenlignes 
med sine Lærere og Samtidige. For at prøve
hans Stils Styrke og Smidighed var det nødvendigt
at maale den imod den største Stil i Datiden,
Goethes. Vi se ham ved Sammenligningen hyppigt
ligge under, ikke altfor sjældent hævde sig paa en
næsten sideordnet Plads. Det er Ære nok for ham,
at det er muligt og en Gang imellem nødvendigt
at sammenligne ham med Goethe.

En Stil er et Udtryk for en Personlighed og
et Vaaben i den litterære Kamp. Goethe’s Stil er
med al dens Storhed for usammensat til at gribe
det Moderne. Men Heines Stil, dette Vaaben, der
i hans bedste Tid var drevet som hine gamle
spanske Klinger, der lode sig bøje som Vidjer og
dog ikke sprang mod noget Harnisk, var fremfor
nogen egnet til at binde an med det moderne Liv
i dets Haardhed og Hæslighed, dets Ynde og Uro
og Rigdom paa skjærende Kontraster. Den besad
ogsaa i højeste Grad den Evne at virke paa moderne
Læseres Nerver med deres stærkere Hang til krydret
Spise og hidsende Drikke end til simpel Næring og
ren Vin.
</chapter>

<chapter name="VIII.">
<h2><small>VIII.</small></h2>

Vistnok Intet har i Efterverdenens almindelige
Omdømme skadet Heine mere end hans
Aabenmundethed paa det kjønslige Omraade. Enkelte
Grupper af hans Poesier er endog af den Grund
gjennemgaaende meget ilde omtalte, saaledes de
Digte, der udgjøre Samlingen «Verschiedene», af
hvilke de fleste iøvrigt ere blevne uretfærdigt
fordømte, andre ganske vist er ret platte i deres
Tankegang, ligesom deres Indhold er alt andet
end sublimt. Goethe havde i «Der Gott und die
Bajadere» givet et Exempel paa, at endog meget
dristige Æmner kunde adles ved Stilens Storhed,
og selv hvor han, som i de venetianske Egigrammer,
behandler Bajaderer, der ingenlunde lutres gjennem
Elskov, og dvæler ved Digterens Forhold til dem,
virker allerede det antike Versemaal fjernende og
der forekommer intet anstødeligt Ord; endelig drukne
disse faa løsslupne Epigrammer i Massen af Goethes
andre Digtninge; man føler ogsaa ved Læsningen
af dem, at han er den Mand, hvem Alnaturen
skabte for gjennem ham at faa at vide, hvorledes
den helt saa ud.

Hos Heine optager Aabenmundetheden med
Hensyn til hans Forhold til det andet Kjøn for
stor en Plads og er ikke altid smagfuld. Den
skaffer ham ti Læsere for hver en, den fjerner;
men den ene, den fjerner, var undertiden mere
værd end de ti, den forskaffer.

Og dog er denne Aabenmundethed i en vis
Henseende tillige hans Styrke. Den havde ikke
behøvet at være saa personlig, men ellers er den
ganske nødvendig for den, der ikke blot vil
omspænde det Alvorliges Halvkugle, men det Komiskes
med. Og den saavel som de mange skamløse
personlige Angreb nærmer Heine til alle Tiders
ypperste, rent komiske Digter.

I Slutningen af sit «Vinteræventyr» udtaler
Heine umiddelbart efter det kaade Sted, hvor han
lugter sig til Kundskab om Tysklands Fremtid ved
at stikke Hovedet ned i Karl den Stores Tronstol,
at de ædleste Gratier have stemt hans Lyras Strenge,
og at denne Lyra er den samme, som engang hans
Fader lod tone, «den salig Herr Aristofanes, den
Musernes Yndling». Han tilføjer, at i sit sidste
Kapitel har han søgt at efterligne «Fuglene», «det
bedste af Faders Dramer».

Han har da sat sin Ære i at udlede sin Kunst
fra det gamle Grækenlands største komiske Digter.

Man studser i første Øjeblik derover. Thi
medens adskillige andre tyske Poeter som Platen
og Prutz have efterlignet den aristofaniske Komedies
Former: Trimetrene, Korene, Parabasen, den hele,
af den græske Komiker-Skole oparbejdede, paa én
Gang frie og faste Kunstform, har Heine end ikke
gjort et Forsøg paa at tilegne sig denne Digtform,
saa lidt som nogen anden. Det er ejendommeligt
for ham, at saa ihærdigt stræbende og ubetinget
samvittighedsfuld som han var med Hensyn til det
enkelte metriske eller ubundne Udtryks slaaende
Sikkerhed — jeg har aldrig set et saa
gjennemrettet Haandskrift som det til hans «Atta Troll»
i det kongelige Bibliothek i Berlin — saa umuligt
var det ham at paalægge sig de store Formers
kunstneriske Tvang. Det svarer til, at i hans større
Digtninge den hele Plan er ganske løs, men hver
enkelt Linje atter og atter gjennemarbejdet.

Man kan vel uden Overdrivelse sige, at aldrig
har han som Kunstner stillet sig en Opgave og
løst den.

En eneste Gang har han gjort Forsøg paa en
sammenhængende større Prosakomposition, en
Roman eller Novelle. Den er bleven staaende som
Brudstykke, hvad enten nu virkelig, som det siges,
den største Del af Haandskriftet er gaaet tilgrunde
ved en Ildebrand, eller det aldrig er blevet
fuldendt, hvad jeg for min Del troer. Og selv dette
Fragment «Rabbien fra Bacharach» er nøjere
betragtet kun en Omskrivning af Heines egne private
Forhold, satte tilbage i den fjerne Fortid.

Aldrig har han heller forsøgt sig i en strengt
sammenhængende metrisk Komposition. Hans to
eneste større Digtninge «Atta Troll» og
«Vinteræventyret» er frie, lunefulde Fantasier, Sæbebobler,
der vugge sig paa Hjærnespind, kun sammenholdte ved
Tonens Enhed og den indre Bygnings Ensartethed.

At oversætte eller bearbejde Aristofanes har
ikke kunnet falde Heine ind. Han var ikke som
Goethe, der trods sin uhyre selvstændige
Produktivitet nedlod sig til at oversætte og bearbejde for
sine Landsmænd (Diderot, Benvenuto Cellini,
Voltaire). Da Goethe møder Aristofanes paa sin Vej,
fortrylles han af ham, og han, ikke Heine, giver
sig til at omplante «Fuglene» paa tysk Grund, men
— betegnende nok — han underkaster Skuespillet
den Forvandling, at Satiren fra politisk bliver
litterær. De to politisk utilfredse Hovedpersoner
er hos Goethe blevne litterære Æventyrere; ved
Uglen vilde han — som godtgjort i et Brev fra
Jacobi til Heinse — ramme Klopstock, ved
Papegøjen den unge Cramer. Det var i Epilogen til
denne Bearbejdelse, at Goethe gav Aristofanes den
udødelige Betegnelse «Gratiernes uopdragne
Yndling», som passer saa godt paa Heine.

Var Heine nu altfor lidt arbejdsom til
nogensinde at studere, oversætte, bearbejde eller
efterligne en Oldtidsdigter, saa vilde han dog aldrig
som Goethe eller Platen have kunnet gjøre blotte
Litteraturkomoedier ud af de aristofaniske; netop
den store politiske Satire tiltrak ham.

Rimeligvis er Heine det vittigste Menneske,
der har levet, i det mindste det vittigste, som har
levet i den moderne Tid. Vistnok staar Voltaire
som en Slags Personliggørelse af Viddet, men hans
Vid er forstandigt og tørt, ikke digterisk, ikke
Fantasivid som Heines.

Det var i sin Tid uklogt af Platen, at han,
stolt og stiv som han var, skrev det Værk, hvori
han vilde haane Heine, «Der romantische Oedipus»
i den aristofaniske Komedies ydre Form og Manér;
thi han havde kun Versenes Finhed og Ordenes
Grovhed tilfælles med Aristofanes. Heine derimod
havde alle Aristofanes’s Hovedegenskaber i Forening:
Viddet og Vildskaben og Fantasien og den
smeltende Lyrik og Skamløsheden, Alt i Gratiens Form.
Uden Gratie og Vid er Skamløsheden visselig en
lav og frastødende Egenskab. Men i denne sin
Forening med høje Evner er den ualmindelig. Den
aristofaniske Digter maa og kan ikke have den
Stolthed, der gyser tilbage for at more de Gemene,
dem, der kun forstaa En, naar de møde En i
Snavset. Han tør ikke sky til et vist Punkt at
give sig til Pris, det vil sige: at give sit moralske
Væsen til Pris for at indvinde et større digterisk Felt.

Det nytter ikke, at en Autor, der, som Platen
(eller som Hauch i «Den babyloniske Taarnbygning»)
først og fremmest vil gjøre Indtryk af «en ædel
Digter» og indgyde Respekt ved sin Person —
det nytter ikke, han forkynder, at han vil «knuse
sine Modstandere med virkelig Vittighed». Man
kan ikke paa én Gang optræde som fin Mand og
som Aristofaniker. Man strander i denne sidste
Egenskab, ifald man sætter større Pris paa de
Andres Agtelse end paa Kunstens Triumf. Men
hos den virkelige Aristofaniker faaer Poesien til
Gjengjæld et Omfang som aldrig hos den højtidelige 
Digter (en Schiller eller en Hugo); den
afspejler Menneskelivet helt fra dets højeste til dets
laveste Funktioner.

Saa faa formelle Berøringspunkter der er mellem 
Heines lyrisk-satiriske Digte og Aristofanes’s
store fantastiske Skuespil, saa er det dog
sandsynligt, at der ikke siden den græske Oldtids Dage
er opstaaet et med Aristofanes’s mere beslægtet
Vid end Heinrich Heines.

Dette Udsagn beroer ikke paa nogen Miskjendelse 
af den umaadelige Forskjel imellem deres
Livsværks Karakter. Den aristofaniske Komedie
er med sin storartede og fasttømrede Kunstform
Udtrykket for et helt Folks kunstneriske Dannelse,
fremgaaet af religiøse Fester som et Festmonument.
Som grundlagt og underbygget af en hel Række
fremragende Forgængere, hvis Stil var ensartet,
hvis Talent var beslægtet og hvis Arv Aristofanes
overtog (omtrent som Shakespeare sine Forgængeres)
er den Aristofaniske Komedie som Form et kollektivt 
Arbejde i langt højere Grad end den Heine’ske
Strofe er det. Selv ganske bortset fra Eupolis’s
og Kratinos’s Beskyldninger mod Aristofanes for
utilladelig Tilegnelse af Forgængeres Indfald kunne
vi alene af «Ridderne» se, at allerede Komikeren
Magnes har opført Stykker med Titler som Fuglene,
Vesperne, Frøerne; de som Krybdyr, Insekter, Fugle
forklædte Kor var da Noget, Aristofanes ikke
opfandt, men overtog. Kun fordi vi ikke kjende
den græske Digters Forløbere, staar hans Livsværk
nu for os som en rent individuel Frembringelse,
som Typen paa stor fantastisk Komik, og næsten
al moderne Komik og Fantastik synes forsagt og
spinkel i Sammenligning med dens Kjækhed.

Hans Verden er den forkerte. Naar i «Freden»
Trygaios sadler en stinkende Skarnbasse og paa
den som paa sin Pegasus stiger gjennem Luften til
Gudernes Boliger, eller naar han siden ved Hjælp
af et favnelangt Reb trækker Freden op af den
dybe Brønd, hvori Krigen har styrtet hende ned,
saa er dette Ting, der fremføres, som var det
tilvante, kjendte Muligheder, og han lader dem uden
nogen Forklaring foregaa for vore Øjne, saa vi
tvinges til at tro paa dem. — Naar vi i «Fuglene»
høre to simple Fyre, der optræde som Vismænd,
udvikle deres forrykte Planer til at bygge en By
i Skyerne, lyder det i vore Øren fra først af
vanvittigt nok, og naar vi se Fuglene modtage dem
med Ærefrygt, faa vi ikke derved bedre Tanker
om deres Intelligens, nyde tvertimod Komiken, at
de dumme Dyr vente sig Frelsen fra dem. Dog naar
vi saa endelig høre, at Byen virkelig <i>er</i> bygget, at
Alt er lykkedes, og se, hvorledes Held og Lykke
følger Foretagendet, saa føie vi, at den Verden,
vi her iagttage, ikke er den, vi til dagligt Brug
opholde os i, men en, med hvis Love det stemmer,
som strider imod Lovene i vor. 

Denne nye Verden er da rent fantastisk,
forsaavidt den staar i Strid med Sandsynlighedslove
og Naturlove. Det er en Verden, hvor selve Galskaben 
triumferer, og Digteren lader som var dette
ganske i sin Orden. Først naar Tilskueren betænker
<i>hvor</i> vel denne forkerte Verden kan ligge, <i>hvor</i>
det vel gaar saaledes til, <i>hvor</i> den politiske
Uforskammethed drives i saa stor Stil og langt fra at
staa tilskamme vinder Tillid og belønnes — føres
han tilbage til Virkeligheden, idet han i denne
Verden gjenkjender sin egen, sit eget Hjem, Athen.

Af de aristofaniske Stykker, vi besidde,
foregaa «Fuglene», «Frøerne», «Freden», enten slet
ikke eller ikke helt paa Jorden; det er meteoriske
eller underjordiske Skuespil. Det er ogsaa kun i
dem, at Guder forekomme, rigtignok kun for at
gjennemhegles, latterliggjøres eller gjennemprygles.
Men i Virkelighedens Verden aabenbare de sig
ikke; thi kun i den fantastiske troes der paa dem.

Se en saadan overnaturlig Verden vover Heine
som moderne Digter slet ikke at hensætte, skjønt
han ikke kan undvære den. Derfor hans stadigt
tilbagevendende, stadigt fornyede Brug og Misbrug
af Drømmen, hvortil vi neppe hos nogen anden
moderne Digter finde et Sidestykke. Men indenfor
Drømmen som Ramme vover han da ogsaa det
Overordenlige, det Aristofaniske.

Som alt berørt: Han ligner Aristofanes i
Dybden af sin Skamløshed og i Højdeflugten af
sin Lyrik.

Vel spille Hentydningerne til Fordøjelsens
Besværligheder og deslige en noget mindre Rolle hos
Heine end hos Aristofanes, der jo iøvrigt selv,
som han erklærer, ringeagtede denne Art Komik.
Den duede efter hans Udsagn kun til at fremkalde det
mindst udviklede Publikums Latter. Men der tales
hos Heine hyppigt og undertiden bredt om slige
Ting (bredest i Polemiken mod Platen) og man
sikrer sig næsten ligesaa ofte mod visse hæslige
Insekter hos Heine som hos Aristofanes.

Skjøndt Heine selvfølgelig ikke kan føre et
saadant Frisprog med Hensyn til det Kjønslige som
den gamle Græker, saa negter han sig til Gjengjæld
ikke nogen Hentydning, der kan bøde paa hvad
Udtalelserne maa mangle i Ligefremhed. Nu og
da er der næsten ingen Omskrivning tilstede, og
Cynismen, som ellers antydes ved et Smil eller en
Grimace, les ud i Verden af fuld Hals — saaledes
i Slutningen af «Vinteræventyret», i Digte som
«Den Vantro» og lignende.

Og atter som hos Aristofanes: Fra denne
stadige Dvælen ved alt det i Mennesket, som minder
om, at det i sin første Spire udvikles mellem en
Blære og en Endetarm, hæver Heine sig til den
fineste, sarteste Lyrik. Han, som saa godt kjender
Naturvæsenernes materielle Oprindelse, udleder i
et af sine Digte Alt fra Nattergalesangen:

<poem>Im Anfang war die Nachtigall
Und sang ihr Lied: Züküht! Züküht!</poem>

Det minder formelig om de dejlige Vers i «Fuglene»,
i hvilke det hedder:

<poem>Elskelige og fine, du!
Du, som er sødest af Alt for mig,
Skovensomme Veninde!
Kommer du? kommer du? bliver du? osv.</poem>

Hos Heine som hos Aristofanes gaar det ud over
Guderne. Alligevel er naturligvis Satiren hos ham
forsigtigere end hos den gamle Græker; den moderne
Verden taaler mindre godt Skjæmt paa dette Omraade
end den antike. Naar Dionysos, selve Komediens
Gud, i «Frøerne» viser sig storpralende og fejg,
faar den ene Dragt Prygl efter den anden og
tilsidst anraaber sin Præst, der inde blandt Tilskuerne
indtog en Æresplads, om Bistand i Nøden, saa
gives der intet Sidestykke til den Art Gudsbespottelse 
hos Heine, der skrev under Politiets og det
moderne Samfunds Censur. Og dog nægter han
sig ikke ret meget fra den lette Spøg til den drøje
Skjæmt og de mest bidende Spotterier. Bekjendt
er Hyacinths Forklaring i «Reisebilder» af de
forskjellige Religioners Værdi. Han vrager
Katholicismen, der med sin Klokkeklang, sin Røgelseduft
og sin «Melankolik» ikke er nogen Religion for
en Hamburger, prøver Protestantismen ved at sætte
i Lotteriet paa de Psalmetal, han finder paa den
sorte Tavle i en luthersk Kirke, og affærdiger
Jødedommen med de bekjendte Ord: «Det er slet
ikke nogen Religion, men en Ulykke». — Lystigt
og dristigt er Digtet «Disputation», hvor Rabbien
og Kapucineren tale hver for sin Dogmatik, prisende
hver sin Læres Salighedstilstand i ret anstødelige
Udtryk, indtil Kongebruden, som skal afgjøre
Trætten, erklærer sig ude af Stand dertil: det
Eneste, hun har mærket, er at Kapuciner og 
Rabbiner stinke begge to. — Formelig dramatisk er
Religionsspotteriet endelig paa det Sted i Heines
Bog om Börne, hvor han fortæller, hvorledes han
under sit Ophold paa Helgoland hyppigt inddrages
i Disputer med en preussisk Justitsraad om
Treenigheden, og dernæst beretter, hvorledes under Disputen
Stemmer lyde op gjennem det tynde Gulv fra
Værelset nedenunder, hvor en flegmatisk Hollænder
udvikler for Værtinden, hvordan man gjør Forskjel
paa Kabeljau, Laberdan og Stokfisk: det er i
Grunden Et og det Samme, men med tre Navne,
der svare til tre forskjellige Grader af Nedsaltning.

Hvad de jordiske Magthavere angaar, er Heine
visselig ikke mindre dristig og ikke mindre
fantastisk i sin Komik end Aristofanes. Aristofanes
viste Mod ved sine Angreb paa Kleon og Theramenes; 
han slumpede nu og da til at forsvare den
gode Sag; men i Regelen hævdede han den slette,
gjorde sig til Talsmand for en uholdbar Konservatisme
og for uretfærdige Angreb. Heine var sjældnere
uretfærdig eller lavsindet og aldrig konservativ. Men han
minder om Aristofanes ved sit aristokratiske Hang,
sine personlige Angrebs grimme Karakter (Digtene
mod Meyerbeer f. Ex.) og ved Angrebenes Form,
bl. A. ved sin morsomme Benytten af kjendte,
pathetiske Digtsteder.

Der findes hos ham en hel Række vittige Angreb 
paa Friedrich Wilhelm IV, i «Vinteræventyret», 
hvor Hammonia advarer Heine mod «Kongen
af Thule», og i Digtet «Der neue Alexander»;
ligeledes en hel Gruppe af Poesier mod Kong
Ludvig af Bayern og hans Virksomhed. Denne
sidste Konge, hvem Heine fra først af selv havde
lovprist, var som Mæcenas smigret af en stor
Kunstner- og Digterskare i Samtiden. I sine
«Lobgesänge auf König Ludwig» angriber Heine alle
hans Svagheder, hans Skjønhedsgalleri i Münchenerslottet, 
hans daarlige Vers, hans Ærgrelse over at
adskillige af ham beskyttede berømte Videnskabsmænd 
og Kunstnere lode sig drage fra Bayern til
Preussen. Om Skjønhedsgalleriet hedder det:

<poem>Er liebt die Kunst, und die schönsten Frau’n,
Die lässt er porträtiren,
Er geht in diesem gemalten Serail
Als Kunst-Eunuch spazieren.</poem>

I Anledning af de berømte Mænds Udvandring til
Preussen faar Heine Lejlighed til at give sin gamle
Prygledreng Massmann et Sidehug:

<poem>Der Schelling und der Cornelius,
Sie mögen von dannen wandern,
Dem Einen erlosch im Kopf die Vernunft,
Die Phantasie dem Andern.

Doch dass man aus meiner Krone stahl
Die beste Perle, dass man
Mir meinen Turnkunstmeister geraubt,
Das Menschenjuwel, den Massmann.</poem>

<poem>Das hat mich gebeugt, das hat mich geknickt,
Das hat mir die Seele zerschmettert,
Mir fehlt jetzt der Mann, der in seiner Kunst
Den höchsten Pfahl erklettert <sp>....</sp></poem>

Om Kong Ludvigs Forhold til Poesien hedder
det endelig her:

<poem>Herr Ludwig ist ein grosser Poet,
Und singt er, so stürzt Apollo
Vor ihm auf die Knie und bittet und fleht:
«Halt ein! ich werde sonst toll, o!»</poem>

Endnu vittigere er Parodien paa Kong Ludvigs
Versebygning i denne Indskrift, der sættes over
Atta Troll i det bayerske «Walhalla»:

<poem>Atta Troll, Tendenzbär, sittlich-
Religiös; als Gatte brünstig;
Durch Verführtsein von dem Zeitgeist
Waldursprünglich Sansculotte;

Sehr schlecht tanzend, doch Gesinnung
Tragend in der zott’gen Hochbrust;
Manchmal auch gestunken habend;
Kein Talent, doch ein Charakter!</poem>

Versenes Haardhed og de tvungne Participiums-Konstruktioner 
minde i lige Grad om Stilen i Kong
Ludvigs Vers, som disse møde enhver Rejsende
paa Murene af Buegangene i München.

Dette er dog kun personlig Satire mod kronede
Hoveder. Men hos Heine som hos Aristofanes
breder Satiren sig over den hele politiske, sociale
og litterære Tilstand, og da er det, at han behøver
Drømmen som kunstnerisk Hjælpemiddel. Den
fører ham som den græske Digter ned under
Jorden eller op i en fantastisk Verden over Skyerne.

Saaledes, som allerede paavist, især i
«Vinteræventyret». Man se her, med hvilken Omhu og
med hvilket Mesterskab Heine har forberedt den
fantastiske Skildring af Barbarossas underjordiske
Opholdssted i Küffhäuser. Først Indførelsen af
Omkvædet i en gammel Æventyrsang: «Sol, du
klagende Flamme!» og Fortællingen af det gamle
Sagn om Solen som Anklager af en ung Jomfrus
Morder, dernæst Skildringen af den skikkelige gamle
Amme, der sang hin Vise og fortalte saa mange
smukke Historier, den om Kongedatteren som
Gaasepige og den om Kejseren i Bjerget, som nu
vidtløftigt berettes — indtil Rammen gaar i Glemme og
vi se Barbarossa for os med sine jernklædte Mænd,
høre ham kalde dem til deres Heste, til Vaaben, til
Kamp, for at hævne den Forsmædelse, som Morderne
have ladet gaa ud over den gyldenlokkede Germania.
Paany føres saa Alt tilbage til Ammestuevisens
Stemning og dens nu med Begejstring og Jubel
istemte Slutningsrim: «Sol! du klagende Flamme!»
Der er et aristofanisk Sving i denne poetiske
Udmaling af det gamle Arsenal, de tomme Rustninger,
de falmede Faner, de sovende Soldater og saa
Omslaget, Appellen til den vaagnende Kraft og 
Anraabelsen om hellere at faa Middelalderen igjen
end Datidens skinhellige Preussen med dets Blanding
af gotisk Galskab og moderne Løgn. I de to
følgende Afsnit fortsættes Skildringen af Bjergets
Indre og føres Samtaler med Barbarossa som
Drømmetilstande under Søvnen i en Rejsevogn.

Paa samme Maade er den preusserfjendske
Fantasi i Værtshuset i Minden begrundet. Heine
vil have den preussiske Ørn frem, vil lade den
blive plukket og skudt. Hvis Aristofanes havde
havt et lignende Mellemværende med en Ørn, saa
vilde han have indført den uden videre lige for
vore Øjne. Heine maa gaa tilværks ad sin
sædvanlige Omvej. Hos ham bliver i den begyndende
Drømmetilstand under Halvsøvn den røde Sengekvast 
over hans Hoved til en Ørn med Fjær og
Kløer, der truer med at hakke Leveren ud af hans
Bryst og mod hvilken han udsynger sit Had.

Kun paa ganske enkelte Steder er Heines
kunstneriske Fremgangsmaade dristigere, den store
Grækers mere lig. Saaledes i den prægtige Tale
til Ulvene om Natten i Teutoburgerwald. Den
Rejsende hører dem hyle ved Midnat om Vognen,
hvis ene Hjul er gaaet af. Han stiger ud og
holder til de vilde Bestier en Tale:

<poem>Mitwölfe, ich bin glücklich, heut’
In eurer Mitte zu weilen,
Wo so viel’ edle Gemüther mir
Mit Liebe entgegen heulen.</poem>
Og Talen er en humoristisk Kopi af dem, som
store Mænd ved slige Lejligheder pleje at holde:
Denne Time er evigt uforglemmelig. Det er Løgn,
at han er gaaet over til Hundene; han har aldrig
tænkt paa at blive Hofraad i Lammehjorden. Den
Faarepels, han nu og da har hængt om sig, har
han kun brugt til at varme sig med, han er og
bliver Ulv og vil altid hyle med Ulvene.

En direkte Efterligning af Paisteteros’ Bryllup
med Basileia i «Fuglene» er endelig, som af Heine
selv udtalt, Scenen mellem Digteren og Hamburg
som den kraftige Kvinde med Murkronen. Den
er yderst kaad, drengeagtigt overgiven og i sin
Lystenhed i Grunden mere anstødelig end lignende
Steder hos Aristofanes, der jo aldrig fremfører sig
selv paa Scenen uden for at forsvare sig som
Digter. Heines Skamløshed er om end mindre
vidtgaaende dog mere personlig end hans.

I «Atta Troll» er Sammenligningen med
Aristofanes end mere nærliggende. Indbildningskraften
raader her friere, fordi Hovedpersonen ikke er et
Menneske, men en Bjørn. Der er en overordenlig
Fantasi udfoldet paa det Sted, hvor den efter sin
Flugt danser i Maaneskin for sine Unger. Der er en
uforlignelig Humor i dens Deklamation mod
Menneskerettighederne og dens Pukken paa Bjørnenes
ældre Rettigheder, som minder om den dejlige
Parabase i Fuglene, hvor det godtgjøres, at
Fugleverdenen er den ældste: Alt stammer fra Ur-Ægget,
Alt oprinder af Elskov, og Fuglene<sp> er</sp> Elskovsbørn.
Overmaade morsom er Bjørnens Stolthed af
Dyreverdenen, morsomst dog, fordi Heine benytter den
til i dens Ytringer at indslynge overgivne
Spydigheder mod dem, han vil tillivs, saaledes mod
Freiligrath, hvis populære men taabelige Digt
«Löwenritt» ligesom det uheldige «Der Mohrenkönig»
havde vakt hans lystigste Spot:

<poem>Giebt es nicht gelehrte Hunde?
Und auch Pferde, welche rechnen?
<sp>. . . . . . . . . . . . . . . . . . </sp>
Schreiben Esel nicht Kritiken?
Spielen Affen nicht Komödie?
<sp>. . . . . . . . . . . . . . . . . . </sp>
Singen nicht die Nachtigallen?
Ist der Freiligrath kein Dichter?
Wer besäng’ den Löwen besser
Als sein Landsmann, das Kamel?</poem>

En god Del af hvad Bjørnen siger, klinger
som Satire over dumt kommunistisk Demokrati.
Der er Ordgyderiet mod Ejendommen: Bjørnene
fødes uden Lommer, Menneskene fylde deres. Og
der er Ordgyderiet om Ligheden:

<poem>Strenge Gleichheit! Jeder Esel
Sei befugt zum höchsten Staatsamt,
Und der Löwe soll dagegen
Mit dem Sack zur Mühle traben.</poem>

Men iøvrigt er det en uskyldig, braadløs Satire,
der rent fantastisk driver Gjæk med Klerikale som
med Kommunister, med Misanthroper som med
Revolutionære, med Verdensborgere som med
Nationale — thi Bjørnen har Noget af Alles Talemaader.
Hvor vidunderlig er ikke Atta Trolls Prædiken
mod Atheismen og dens Udvikling af sit deistiske
System, den, som begynder:

<poem>Hüte dich vor Menschendenkart,
Sie verdirbt dir Leib und Seele;
Unter allen Menschen giebt es
Keinen ordentlichen Menschen.</poem>

Der er et muntert Dybsind i denne Formaningstale
imod Feuerbach og Bauer, og et Vid, der er
aandfuldt som Voltaires, men rigere, varmere, i
Skildringen af Skaberguden:

<poem>Droben in dem Sternenzelte,
Auf dem gold’nen Herrscherstuhle,
Weltregierend, majestätisch,
Sitzt ein kolossaler Eisbär osv.</poem>

Hvilken Humor i Udmalingen af de Bjørnehelgene,
der danse om hans Trone!

Dog har Bjørnen nu end Noget af alle Partiers
Talemaader, saa har han dog mest af Urtyskernes.
Over dem gaar det i Særdeleshed ud. De
velslikkede Bjørnejomfruer minde om tyske
Præstedøtre; den yngste Bjørneunge slaar Kolbøtter som
selve Massmann og er som han den hjemmefødte
Dannelses Blomst, har aldrig kunnet lære noget
andet Sprog end Modersmaalet, hverken Græsk
eller Romersk.

Saaledes fører Heine ad vildt fantastiske
Omveje altid Læseren tilbage til sit Fædrelands
Virkelighed.

Aristofanisk er ogsaa i denne Henseende Stedet,
hvor det regner, og der raabes: Sex og tredive
Konger for en Paraply! og Stedet, hvor man atter
er kommet i Ly, og det hedder: Sex og tredive
Konger for en Slaabrok!

Aldeles aristofanisk er endelig det undertrykte
Sted, hvor Fuglen Hut-Hut fortæller om hvorledes
Salomon og Balkis give hinanden Gaader at gjætte
efter Døden:

<poem>Wer ist wohl der grösste Lump
Unter allen deutschen Lumpen,
Die in allen sechs und dreissig
Deutschen Bundesstaaten leben?</poem>

Balkis, til hvem Spørgsmaalet stilles, sender
Lønbud rundt i alle tyske Riger og Lande, men saa
ofte hun forkynder Salomon Fundet af en ganske
ualmindelig Usling, lyder Svaret:

<poem>Kind! es giebt noch einen grösser’n!</poem>

Og det udvikles som det Mærkelige ved Tyskland,
at saa tidt man troer at have opdaget den største
Usselryg der, saa opstaar der en endnu større:
Intet Fremskridt er saa sikkert som det, der finder
Sted i den almindelige Pjaltethed. Igaar endnu
syntes X. den største Pjalt; idag er han kun en
Underpjalt i Sammenligning med N. N. Det er et
Bevis paa Heines kunstneriske Rigdomsfornemmelse,
at han i Digtets endelige Redaktion har vraget et
saadant Middel til at ramme sine Modstandere én
for én paa den morsomste Maade.

Endelig er der ogsaa i den rent litterære
Satire en ikke ringe Lighed mellem Fremgangsmaaden
hos Heine og hos Aristofanes. Et Exempel er
Satiren over den schwabiske Digterskole i «Atta
Troll»: Katten i Hexens Hytte, som er en
forvandlet Schwaberdigter, der vil blive til Menneske
igjen, dersom en ren Jomfru kan læse Gustav
Pfizers Digte i Sylvesternatten uden at falde i
Søvn. Et andet Exempel er Satiren sammesteds
over disse letpudsige Linjer af Freiligrath’s «Der
Mohrenfürst» med deres urimeligt søgte Lignelse:

<poem>Aus dem schimmernden weissen Zelte hervor
Tritt der schlachtgerüstete fürstliche Mohr;
So tritt aus schimmernder Wolken Thor
Der Mond, der verfinsterte, dunkle, hervor.</poem>

Det er et Digt om en Negerkonge, der fanges,
kommer til Europa, maa tromme udenfor en Cirkus,
tænker paa sin fordums Storhed og trommer sin
Tromme itu. Men at den sorte Mand i Teltaabningen 
skal ligne Maanen mellem Skyer, er unægtelig 
komisk.

Hos Heine hænger den røde Tunge ud af
Bjørnens sorte Gab som Maanen viser sig mellem
hvide Skyer. Og i Digtets Slutning træffer Heine
i Jardin des Plantes en Neger, der passer Dyrene,
og der aabenbarer sig for ham som den
Freiligrath’ske Negerkonge, der har giftet sig med en
hvid Kokkepige fra Elsass, hvis Fødder minde
ham om Elefanternes i hans Hjemstavn og hvis
Fransk klinger i hans Øren som Negersprog. Hun
har givet ham saa godt at spise, at han har faaet
sig en lille rund, sort Mave. Den glimter frem
igjennem Skjorten som en sort Maane, der træder
frem af hvide Skyer.

Ikke mindst endelig spores der noget Aristofanisk 
i den hensynsløse og brutale Satire over
Platen i Rejsebilledernes sidste Del. Ja endog
visse lystige Fif i den litterære Strid er fælles for
den græske og den tyske Komiker. I «Frøerne»
faaer Æschylos under Væddekampen med Euripides,
hvem Aristofanes forfølger med sit Had, et
Omkvæd, der omtrent er enstydigt med «fordærvede
sit Vers», til at passe ind i Alt, hvad Euripides
citerer af sig selv. I «Rejsebillederne» hævner
Heine sig paa Platen ved at lade Hyacinth
afvexlende hefte Ordene «forfra» og «bagfra» til
dennes Vers, og underkaster dem derved den
ondskabsfuldeste Forvanskning.

Den aristofaniske Komedie er som en udspændt
Hvælving, bedækket med storstilede Fresker —
Heines Komik er sammenlignet med dens hvad
overfor Freskerne omhyggeligt udførte Staffelibilleder
er. Der er Lys og Plads i hint græske Lystspil
som i Michel Angelo’s sixtinske Kapel: Alt er
her som i Capella sistina stort, rummeligt, vældigt,
skabt af en Aand, der trodser vedtagne Regler
ved sin Følelses lyriske Storm, sine Forkortningers
Dristighed og sine Allegoriers Magt. Kun at
Michel Angelo’s Verden er tragisk, vildt højtidelig,
medens Aristofanes’s Verden er en dithyrambisk,
en Verden af Karikaturer i en Ramme af græske
Livsforhold.

Sammenlignet med Aristofanes er Heine en
Privatmand, der lever i sit Hjem. Aristofanes
færdes i Theatrets fulde Dagslys med Tusinder af
Tilhørere omkring sig; Heine meddeler sig til sit
Publikum enlig fra sin Stue. Men de Syner, der
male sig paa hans Øjes Nethinde alene, have et
mere glødende og heftigt Liv end de, som
Aristofanes legemliggjorde paa en Scene. Og hans
Bestræbelser have ikke det rent lokale Præg som den
græske Digters. Han henvender sig, hvor han er
ypperst, til Millioner udenfor sit Folk, ja til en
Elite blandt alle dem, der kunne læse. Hans Lyrik
er personligere, inderligere og mere nervøs end
nogen Grækers, som hans Satire er viet almene
Ideer, der for Aristofanes ikke havde Existens.
Han er ikke mindre vittig end sin græske
Forgjænger, og han har bestandig kjæmpet for politisk
Udvikling og personlig Frihed, medens Euripides’s
og Sokrates’s Avindsmand hyppigst fægtede for en
Fortid, der uigjenkaldeligt var forbi og som han
selv allermindst tilhørte.
</chapter>

<chapter name="IX.">
<h2><small>IX.</small></h2>

Börne og saare Mange efter ham have fældet
den Dom over Heine eller villet fælde Heine med
den Dom, at det ikke var ham Alvor med Noget.
Ser man bort fra det Mindre og Uvigtige, beroer
Börnes Vrede i Grunden paa, at Heine ikke synes
ham at ville tage Parti. Selv var han, saa godt
som man i hin uparlamentariske Tid kunde være
det, Partimand til det Yderste i Litteraturen.

I vore Dage er det en almindelig antaget og
fortærsket Sætning, at Kunsten er sit eget Formaal;
i hin Tid var man fortrolig med den Tanke, at
den skulde tjene Livsformaal, og altid føler man
i Datidens tyske Digterværker, de være nu af
større eller ringere Værdi, hvad det er, som har
trykket deres Frembringer Pennen i Haanden.
Men selv saa stærkt tendentiøse Poeter som Heine
var Datidens Overbevisningsmænd (som Börne) ikke
tendentiøse nok. Og man brugte mod ham
Udtrykket «Vel et Talent, men ingen Karakter»,
de Ord, han gjør sig saa ubarmhjertigt lystig
over i «Atta Troll», hvis Fortale allerede spøger
med den Trøst, som for Mængden ligger i den
Lære, at de brave Folk vel i Reglen er slette
Musikanter, men at til Gjengjæld de gode
Musikanter er Intet mindre end brave Folk. Thi Bravhed
og ikke Musik er dog Hovedsagen her i Verden.

Andensteds gjør Heine gjældende, at det i
Reglen er et Tegn paa Indskrænkethed, naar man
af den indskrænkede Mængde strax bliver stemplet
og udtrykkeligt fejret som Karakter; det beroer
paa, at en snever og overfladisk Livsbetragtning,
der altid bliver sig selv lig, lettest udgrundes af
Mængden.

At Heine efter sit hele Anlæg ikke var nogen
Aand med stoisk Fasthed, det er klart. Men ser
man bort fra den Omstændighed, at han i visse
givne Tilfælde har vist Karakterløshed, saa er
Spørgsmaalet, ført tilbage til sit Princip, i Grunden
dette, om Digteren bør tage Parti eller ej.

Der er Grene af den skjønne Litteratur, der
afgjort Intet have med Partitagen at gjøre. Den,
der skriver Elskovsdigte, staar som saadan udenfor
de politiske og religiøse Partier, om end maaske
ikke ganske udenfor de kunstneriske; thi saasnart
der er Tale om en Retning i Kunsten, saa møde
vi Partiet igjen.

Spørgsmaalet om Parti i bestemtere Forstand
er ikke et Spørgsmaal om Bedømmelse af
Fortiden men om Formning af Fremtiden, og man
kan ikke paa én Gang gaa ad to Veje.

Ordet Parti frembyder endnu følgende 
Vanskelighed: Parti vil sige Del, nærmest Del af
Fædrelandets Befolkning; men Digteren bør tilhøre sit
Fædreland og sit Folk, ingen Del deraf. Saaledes
opfattet er da Parti det snevrere Begreb,
Fædrelandet det videre, almene, og hvis man ved Parti
f. Ex. forstaaer et faktisk politisk Parti, der mere
eller mindre ufuldkomment svarer til sit Navn og
sit Program, saa er dette rigtigt, saa staar
Fædrelandet selvfølgelig over Partierne.

Hvis man imidlertid tager Ordet Parti i den
Forstand, hvori det kan udsiges om Schiller og
Byron, at de have taget Parti, saa er Partiet en
videre og større Ide end Fædrelandet. Thi
Fædrelandet repræsenterer et bestemt afgrænset Stykke
Jord, bestemte endelige Interesser, en bestemt
afgrænset Historie, men Parti i denne Mening
betegner et System af Ideer, som efter deres Væsen
ikke ere bundne til noget Sted, Verdenstanker,
Menneskehedens store almindelige Interesser. Og
repræsenterer det Parti, som tages, end kun en
Tidsalders Grundopfattelse af det Menneskelige, saa
er Aarhundredet et andet og større Fædreland end
Fædrelandet, og Digteren gjør sit Folk en Tjeneste
ved at udvide dets Horizont udover dets Grænser.

Heine var efter min Opfattelse i fremtrædende
Grad Partimand, men ikke desmindre i meget høj
Grad Patriot; saa lidet skadede hans
Partistandpunkt Fædrelandskærligheden.

Börne havde vel Ret imod Heine, forsaavidt som
Poetens smidige Temperament gjorde ham den
enstonende Kamp for en politisk Overbevisning
vanskelig, og Ret forsaavidt Heine led under den
Dobbelthed og Uklarhed, vi have paavist hos ham, at føle
sig paa én Gang som folkelig Revolutionær og som
enthusiastisk Aristokrat; men naar Heine undlod
at slutte sig til noget forhaandenværende politisk
eller religiøst Parti, saa var det dog mest Vidnedsbyrd
om Finheden af hans Aandsudvikling. Hans Skjæmt
i «Atta Troll» med Oppositionens prækende Kleresi
er henrivende og fuldt berettiget. Den vidner kun
om, at han afskyede Dogmatismen i alle dens
Former.

Derfor har Börne Uret i sin Antagelse, at
Heine som Mand har fornegtet sit Parti i dette
Ords store, omfattende Forstand, det Fond af Ideer,
for hvilke han har stridt. Det har han end ikke
gjort, da han paa sit otteaarige Dødsleje med Møje
aabnede sine stakkels lammede Øjenlaag for at søge
Gud i den Himmel, hvis Tomhed han selv med
Vemod og Trods havde skildret.

Og ikke mindre end Börne var Heine Patriot.
Enhver Kjender af Heine’s Skrifter husker vistnok
det skjønne Sted i Slutningen af «Reisebilder»,
hvor han fortæller Krøniken om Kejser Maximilian,
der sad fangen i Tyrol, glemt af sine Riddere og
Hofmænd, da Fængselsdøren aabnede sig og en
tilhyllet Mand traadte ind, i hvem Kejseren
gjenkjendte Kunz von der Rosen, sin trofaste Hofnar.

Jeg finder det ikke blot aandrigt, men sandt,
naar Heine siger: «O tyske Fædreland! dyrebare
tyske Folk! Jeg er din Kunz von der Rosen. Den
Mand, hvis egenlige Embed Spøgen var og som
kun skulde holde dig i godt Humør i gode Dage,
han trænger ind i dit Fængsel i Nødens Tid, og
under Kampen bringer jeg dig dit stærke Scepter
og din gode Krone — kjender du mig ikke, min
Kejser<sp>? ...</sp> Ligger du end i Lænker nu, saa
sejrer din gode Ret dog tilsidst, Befrielsens Dag
nærmer sig, en ny Tid begynder — min Kejser,
Natten er forbi, og udenfor gløder Morgenrøden.»

Vil man ikke hænge sig i Enkeltheder, i kaade
Udfald og overmodige Vendinger rundt omkring,
saa vil man se, at den Følelse, som her har givet
sig et klassisk Udtryk, er mægtig hos Heine.
Hverken hans Partistandpunkt eller den dermed
sammenhængende Fremmedbeundring har udelukket
en oprigtig og dybtgaaende Fædrelandskærlighed,
der affødte Savn paa Savn for ham under Exilet.
Kun havde han ikke den Art Patriotisme, som
han etsteds tillægger den almindelige Tysker, den,
som bestaar i, at Hjertet bliver snævrere, trækker
sig sammen som Læder i Kulden, men den, der
varmer Hjertet og udvider det, saa det gjennem
Kjærligheden til sit Land omfatter Civilisationens
hele Rige. Hvor kunde han overhovedet andet
end elske Tyskland! Som han har sagt, og som
Enhver maa sige det om sit Land: «Det er jo
Sagen; Tyskland, det er os selv.» Hele hans
Væsen var jo bestemt ved hans Fødsel og
Udvikling i Tyskland.

Og da han maatte tilbringe den sidste Halvdel
af sit Liv i frivillig-ufrivillig Landflygtighed,
forsaavidt hjemløs som hans Skrifter var forbudne
af den tyske Forbundsdag, blev det tyske Sprog
ham det sande, højere, egenlige Fædreland. Det
tyske Ord har han selv kaldt det helligste Gode,
den ubetvingelige Frihedsvækker, og selv betegnet
som et nyt Fædreland for Den, hvem Daarskab og
Ondskab har udvist af Fædrelandet.
</chapter>

<chapter name="X.">
<h2><small>X.</small></h2>

Heines Prosa staar ikke i Højde med hans
Vers. I sin berømteste Prosabog «Reisebilder»
viser han sig som en Elev af Sterne, senere, da
han vinder større Selvstændighed, er han vel altid
aandrig og livfuld, men sjældent de Æmner voxen,
han behandler. Hvad enten han skriver om tysk
Filosofi for Franskmændene eller om fransk
Malerkunst for Tyskerne, er han lige dilettantisk. Han
var vel altid som Journalist betragtet en udmærket
Journalist, men han er for stor til at denne
Betegnelse svarer til Styrken af hans Væsen.

Vistnok have Pedanter blandt hans Modstandere 
gjort et utilbørligt Væsen af hans saakaldte 
Overfladiskhed. Han var vel ikke nogen
egenlig Arbejder, men han var ingenlunde uden
Flid, og hans Kundskaber talrige og grundigt
tilegnede. Dog kun som Poet er han stor; de fleste
af hans Prosaskrifter er forfattede i Døgnets
Tjeneste, ikke at tale om at man har skadet hans
Minde ved Udgivelsen af hans Breve, der i Regelen
kun vise ham fra en lidet fordelagtig Side. Man
ser ham i dem hyppigst alene optaget af sine
Interesser. Men Pengeforlegenhed er et kjedeligt
Æmne, selv om det er et stort Talents Pengeforlegenhed, 
hvorom Talen er.

Heine opnaaede som bekjendt ikke at leve et
helt Mandsliv til Ende. Han bortreves i sin fulde
aandelige Kraft af en rædselsfuld Sygdom.

Han havde altid været fin og skrøbelig; i sin
Ungdom plaget af haardnakkede Hovedsmerter;
nødtvungen til et saadant Maadehold i Drik, at
han efter sine Venners spøgefulde Udsagn nøjedes
med at <i>lugte</i> til en Flaske Rhinskvin, han havde
i sit Kammer. Tidligt var hans Nervesystem rystet,
sikkert i langt ringere Grad af Udskejelser, end
det troes — thi han er en afgjort <i>fanfaron de
vices,</i> roser sig i sine Skrifter stadigt af sine
Laster — men han ramtes af den Sygdom, der saa
hyppigt er deres Lod, hvis Liv har været uafbrudt
aandelig Produktivitet. En Rygmarvsaffektion med
Lammelse først af Øjenlaagene, efterhaanden af
næsten det hele Legeme, ramte ham. Henved otte
Aar laa han i Paris udstrakt i sin Grav af
Madradser.

Hans Liv, der hverken kan betegnes som et
stort eller et lykkeligt Liv, falder i to bestemt
begrænsede Halvdele, Opholdet i Tyskland indtil
Julirevolutionens Tid, og Opholdet i Paris fra 1831
til hans i 1856 indtraadte Død. Det var et Liv
ført uden Beregning, men ikke uden Instinkt for
hvor Udviklingsmulighederne laa for Talentet; det
er neppe sandsynligt, at Heine havde naaet sin
Verdensborgerhøjde i Litteraturen eller endog blot
var blevet saa fremragende som satirisk Digter, ifald
han var forbleven i sit Fædreland alle sine Dage.

Hans Ungdomsaar i Tyskland gaa hen under
Reaktionens Tryk; hans «Rejsebilleder» vinde
Popularitet som Udtryk for den politiske Utilfredshed,
men snart opgiver han i sit stille Sind al
Politiseren som umulig. Da skaffer Julirevolutionen Luft,
Heine bryder op, bosætter sig i Paris og bindes
snart der ved det tyske Forbunds Forbud mod hans
Skrifter. Ministeriet Guizot giver ham hemmeligt
den lille Aarsrente, der sætter ham i Stand til at
føre et forholdsvis sorgløst Liv, og for hvis Skyld
han er bleven gjort til Gjenstand for Angreb, der
ikke savne al Grund, men som dog have gjort
ham stor Uret. Man maa ikke glemme, at Heine
forstod sig slet paa den Kunst at tjene Penge og
at det kun vilde have nyttet ham lidet, om han
havde forstaaet sig bedre paa den. Han, paa hvis
Bøger der er tjent Millioner, solgte «Buch der
Lieder» med alle følgende Oplag til Campe mod
Kvittering for en gammel Gjæld paa 50 Louisdorer,
og var hele sit Liv igjennem nødt til at tye til sin
rige Onkels ugjerne ydede Bistand. Havde han og
især den lille Pariser-Grisette, som han giftede sig
med, forstaaet sig bedre paa Økonomi, vilde han
maaske have kunnet undvære Regjeringsunderstøttelsen. 
Nu har den vel nok forhindret ham i at
sætte Et og Andet i tyske Aviser om det franske
Ministerium, som han ellers vilde have skrevet,
men anden Ulykke har den visselig ikke forvoldt,
og mindst har den bevæget ham til at skrive
Nogetsomhelst, han ikke mente.

Fra Frankrig af har han som Forfatter ført
sin aldrig afbrudte eller endog blot svækkede Kamp
mod den europæiske Reaktion. Man kan sige, at
han i denne Egenskab er Byrons store Arvtager.
Faa Aar efter at Spottens Sværd, svunget i
Frihedens Tjeneste, glider ud af den døende Byrons
Haand, gribes det af Heine og føres en hel Menneskealder 
igjennem med lige stor Behændighed og Kraft.
Dog i de sidste otte Aar føres dette Vaaben af
en dødeligt Saaret.

Aldrig havde han skrevet sandere, ægtere,
mere skjærende og mere straalende Vers end da
han laa naglet til sit Martyrium paa den lave,
brede Seng i Paris. Og aldrig har vel nogen
frembringende Aand vist større Mod, større 
Udholdenhed og Uanfægtelighed i overmenneskelige
Kvaler. Sjældent har Sjælens Magt over Legemet
vist sig saa utvivlsom. At lide taus med
sammenbidte Tænder under Lidelser som hans vilde allerede
været meget. Men at frembringe, at spotte og
spøge, sprudlende lunefuldt og fantastisk, lade sin
Aand fare Kloden rundt i yndefulde og dybe
Drømmerier, medens man selv ligger lam og som
livløs paa Lejet, det er stort.

Han laa der indskrumpet til et Skelet med
de lukkede Øjne, de næsten helt lammede Hænder,
de ædle Ansigtstræk afmagrede; Hænderne, der
var hvide og fuldendt skjønne, var blevne som
gjennemsigtige i deres Finhed; naar han talte, gled
nu og da et Mefistofeles-Smil over hans lidende
Martyr-Fysiognomi. Tilsidst var i Grunden kun
Stemmen tilbage af Manden som af Oldtidens Tithon;
men denne Stemme var uendeligt rig paa Toner,
paa Indfald og Skjemt.

Han vedblev at være aandeligt virksom. Det
var som om Aandens Drivhjul vedblev at dreje sig,
selv uden Damp; det var som om Lampen blev
ved at brænde, selv uden Olie.

Det er usandt, at han var vendt tilbage til
nogen Kirkelighed; men til en Religiøsitet, der
ligesom dukkede op paany fra Barndommens Dage,
og til en Art Gudstro klamrede den Lidende sig.
Og selv over denne Gudstro hævede han sig
undertiden med et Smil. Et saadant Smil er hans 
roligende Ord til en ophidset Bekjendt paa hans
sidste Levedag: <i>Dieu me pardonnera, — c’est son
métier.</i>

Et rørende Vidnesbyrd om hans Aandskraft
og hans sønlige Kjærlighed er det, at han under
hele sin Sygdom omhyggeligt vaagede over, at hans
Lidelser forbleve skjulte for hans gamle Moder i
Hamburg; han tilskrev hende indtil det Sidste
muntre, spøgende Breve og lod af de Exemplarer,
han sendte hende af sine Skrifter, de Steder udtage,
der kunde bringe hende paa Sporet.

Et tiltalende Indtryk af hans Sjæleliv giver
ogsaa dette Træk: han, den i Udtrykket for Elskov
mest kaadmundede af alle Mænd og Poeter,
forvandlede sig i sin Sygdom til den ømmeste og
aandigste i Udtrykket derfor. Som bekjendt
forsødedes det sidste Aar af hans Liv af en ung,
skjøn Kvindes Hengivenhed og Beundring. Det
var den Kvinde, der, skjønt tyskfødt, er optraadt
som Skribentinde under Navnet Camille Seiden i
den franske Litteratur<footnote>A. Meissner: Erinnerungen an Heinrich Heine.
Camille Seiden: Les derniers jours de Henri Heine. 1884.</footnote>. Hendes rette Navn var
Elise von Krienitz. Hun var født i Prag, var i
en ganske ung Alder kommen til Paris og havde
der indgaaet et kortvarigt, højst ulykkeligt
Ægteskab med en Mand, der for at blive hende kvit
lod hende indespærre i en Daareanstalt under det
Paaskud, at hun var sindsforvirret. Det lykkedes
hende herfra at undkomme til England. I Efteraaret 
1855 kom hun fra Wien tilbage til Paris og
indfandt sig hos Heine for at bringe ham
Kompositioner og Hilsener fra Wienerkomponisten,
Friherre Vesque von Puttlingen.

Hun var da omtrent otteogtyveaarig, blaaøjet
med lysebrunt Haar, og saa yndefuld, indtagende
og fin, at hun ved første Komme vandt Heines
Hjerte. Snart blev hun ham uundværlig; han
led, naar der blot gik et Par Dage hen uden
at han saa hende, skjønt hans Smerter var saa
heftige, at han tidt selv maatte frabede sig
Besøget. Først i de opbevarede Breve og Digte til
hende er der den dybere erotiske Inderlighed, den
Fylde i Kjærligheden, som man ellers savner i
Heines Elskovspoesier.

Han kalder hende sin Valgtrolovede, hvis
Væsen Skjæbnens Vilje har parret med hans.
Forenede vilde de have lært Lykken at kjende,
adskilte maa de gaa tilgrunde:

<poem>Ich weiss es jetzt. Bei Gott! du bist es,
Die ich geliebt. Wie bitter ist es,
Wenn im Momente des Erkennens
Die Stunde schlägt des ew’gen Trennens!
Der Willkomm ist zu gleicher Zeit
<tab>Ein Lebewohl!</poem>
Leende og grædende raser han over denne
nødtvungne Platonisme mellem to Elskende, for hvem
ethvert Favntag er umuligt:

<poem>Worte! Worte! keine Thaten!
Niemals Fleisch, geliebte Puppe,
Immer Geist und keinen Braten,
Keine Knödel in der Suppe!</poem>

Han fortvivler i sin Utaalmodighed, naar hun engang
imellem lader ham vente:

<poem>Lass mich mit glüh’nden Zangen kneipen,
Lass grausam schinden mein Gesicht,
Lass mich mit Ruthen peitschen, stäupen —
Nur warten, warten lass mich nicht!</poem>

indtil ved Dødens Nærhed Alt forsones i det store
mystiske Formælingsdigt mellem ham som Dødning
og Passionsblomsten ved hans Kiste:

<poem>Du warst die Blume, du geliebtes Kind,
An deinen Küssen musst ich dich erkennen.
So zärtlich keine Blumenlippen sind,
So feurig keine Blumenthränen brennen.

Geschlossen war mein Aug’, doch angeblickt
Hat meine Seel’ beständig dein Gesichte,
Du sahst mich an, beseeligt und verzückt
Und geisterhaft beglänzt vom Mondenlichte.</poem>

Det er Billeder og Følelser fra en anden Verden
end Legemverdenen, en Verden, som den Blindes,
hvor der er Kys, men ikke synlige Læber, Taarer,
der falde fra Øjne, som ikke ses, Duft af Blomster,
hvis Former ikke røres, og for Dagens Sol et
trolddomsagtigt, aandeagtigt Maanelys: Og saalidt
som der er Legemlighed, er der Lyd:

<poem>Wir sprachen nicht, jedoch mein Herz vernahm
Was du verschwiegen dachtest im Gemüthe —
Das ausgesprochne Wort ist ohne Scham,
Das Schweigen ist der Liebe keusche Blüthe.</poem>

Det var, siger han, en lydløs Samtale, som fandt
Sted, og Ingen maa spørge, hvad der taltes:

<poem>Frag, was er strahlet, den Karfunkelstein,
Frag, was sie duften, Nachtviol’ und Rosen —
Doch frage nie, wovon im Mondenschein
Die Marterblume und ihr Todter kosen!</poem>

Her hæver Heines Lyrik sig til Højden af Shelley’s,
den sublimeste i moderne Poesi. Her er hans Tone
som Shelley’s: en Ariel’s Violintone, ren og aandig
og fyldig og skjælvende moderne i sin betagende,
halvt syge Blødhed.


<h2>==========</h2>
</chapter>




