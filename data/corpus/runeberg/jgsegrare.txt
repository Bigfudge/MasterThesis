







GUSTAF JANSON

SEGRARE



STOCKHOLMAktiebolaget Ljus1913




GUSTAF JANSON

SEGRARE



Gustaf Janson


GUSTAF JANSON

SEGRARE



STOCKHOLM 1913AKTIEBOLAGET LJUS


ISAAC MARCUS’BOKTRYCKERI-AKTIEBOLAGSTOCKHOLM1913

INNEHÅLL.


SID.

DE SEXHUNDRA 7

AFGÖRANDET 23

CHARLOTTE CORDAY 43

ADAM LUX 111

PANIKEN 145

DEPOTEN 203

IKAROS 219

OMKRING KORSET 237

SEGRAREN 331



DE SEXHUNDRA


Noga räknadt voro de femhundrasjutton,
men historien känner dem som de sexhundra,
hvilka tågade till Paris för att visa världen, »hur
män förstå att dö».

De döko upp ur intet och närmade sig,
föregångna af ryktet, som tilldelade dem alla
tänkbara, skräckinjagande och fasansfulla attribut.
De voro allesamman hedervärda medborgare i
den stora handelsstaden Marseille, familjefäder
eller söner. Historien, som berättat legenden
och bevarat detaljerna, känner ingenting om
dem. Man vet blott, att Barbaroux, af
Marseille utsedd till medlem af nationalförsamlingen,
förtviflad öfver omöjligheten att åstadkomma
något, till sin fädernestads municipalråd sände
ett bref, där hvarje ord var en brännande gnista,
hvarje mening en flammande eld, och som
började och slutade: »Sänd mig sexhundra män,
som förstå att dö!»

Några dagar senare tågade de
femhundrasjutton, som historien kallat de sexhundra, ut
från Marseille. »Ge er af, slå ned tyrannen!»
ljöd myndigheternas afskedshälsning. Med ett
lika käckt som hotfullt: framåt! satte sig de
femhundrasjutton i rörelse.

De ägde en mycket oklar föreställning om
sin uppgift. Men sällan ha män med större
entusiasm gått att utföra den. De ämnade »slå
ned tyrannen», det var nog för dem. Emellertid
voro de långt ifrån säkra på, hvilken tyrann
man menade, följaktligen ändrade man mycket
snart det sista ordet till »alla tyranner». De
voro, som sagdt, hederliga familjeförsörjare, de
flesta »handtverkare och gesäller jämte några
personer i bättre samhällsställning». Naturligtvis
funnos också ett par gatpojkar och några gubbar.
Alla åldrar voro representerade i denna skara,
som tilltrodde sig att ändra världens utseende.

De besjälades alla af den brinnande entusiasm,
som kärleken till revolutionen ingifvit dem. De
hade lämnat hustru och barn, föräldrar och
syskon, drifvits från hus och hem af sin egen
oklara längtan efter det oupphinneliga, sitt dofva
hat till det bestående. Som en man stodo de
alla, unga och gamla, fattiga och rika... nej,
inga rika... hvad hade de rika att vinna i
deras leder? Som en man tågade de
femhundrasjutton mot ett okändt mål, hur långt aflägset
visste de icke, hvad de där skulle utföra hade
ingen klargjort för dem. Men framåt gingo
de, glada och modiga, fyllda af tron på sin sak.
De hurrade för framtiden, dessa män, som gingo
att offra sin egen, de jublade åt lifvet, »de
sexhundra, som ville visa världen, hur män förstå
att dö».

Och de sjöngo. Gamla och unga blandade
sina röster. Där ljödo mörka och ljusa stämmor,
djupa och höga, hesa och klara. Men alla
sjöngo samma melodi och samma ord gingo
öfver allas läppar. De upprepades om och om
igen, de kommo åter och åter under den
ändlösa marschen mot norr.

— Allons enfants de la Patrie, ljöd det ur
femhundrasjutton strupar. Den sång, som inom
kort skulle bli en nations frihetshymn och sedan
hela världens, bars af dessa män genom
Frankrike. Ensamt det var en bragd, och till
evärdeligt minne däraf erhöll hymnen namn efter dem
och deras stad.

Framåt gingo de genom dagar och nätter,
genom hetta och regn. De skonade icke sig
själfva, de ämnade ej heller skona andra. Ur
dammolnen, som deras fötter rörde upp, och
som omgåfvo dem på alla sidor, stucko
bajonetterna fram. Tvenne trummor mullrade
framför skaran. »Allons enfants» sjöngo männen
med röster, som till hälften kväfdes af dammet.
Men ingen tystnade, ingen tröttnade. Fram
genom dammet gingo de. Tuppfjädrarna vajade
här och där i hattarna. På andras hufvuden
syntes den röda, frygiska mössan med den
trefärgade kokarden fästad vid ena örat. De flesta
voro klädda i gröna rockar med röda kragar.
»Alla människor äro lika», sade de, och lika
ville de vara.

De tågade framåt, halft förblindade af smuts
och damm, uttröttade efter många dygns hastig
marsch, hungriga och törstiga. Sällan gåfvo de
sig tid att stanna för att dricka, på mat tänkte
de knappast. Men ur deras ögon lågade
entusiasmens eld, och deras hållning var trotsig och
utmanande.

— Aux armes, citoyens! — Den flammande
melodien och de sjudande, lidelsefulla orden
stegrade deras hänförelse. — Formez vos battaillons!
— De grofva, spikbeslagna skodonen stampade
med ursinnig kraft mot marken. Gnistor slogos
ur vägens stenflisor och dammet tätnade till ett
hölje, i hvilket alla sveptes in och skymdes bort,
men hvarifrån tonerna ströddes öfver nejden,
väckande undran eller hänförelse hos alla, som
hörde dem. — Marchons! — Det dundrade
som åskan, när de femhundrasjutton ansträngda,
men outtröttliga struparna förenade sig till en
enda enträgen, bedjande uppfordran, inför hvilken
ingen förblef kall.

De sista leden höllo ibland ut tonen litet
för länge, så att de främre voro några takter
in på nästa rad, innan alla hunnit med. Men
denna sällsamma kör var så ypperligt
sammansjungen och kände så väl sin sång, att oreda
aldrig uppstod. När de sista tre stafvelserna
rötos fram, hade alla åter förenat sig, och det
hela blef i sin vilda uttrycksfullhet något
skrämmande och rörande på en gång.

Öfver dammolnet, som oafbrutet rörde sig
framåt, vajade en fana. När vinden vecklade
ut den lästes med blodröda bokstäfver på den
hvita duken: »Folkets rättigheter.» Efter skaran
släpades med handkraft tre kanoner och en liten
fältsmedja, alla dragna af män, hvilkas kroppar
höllos vinkelräta under ansträngningen. Repen
skuro in i dragarnas axlar, dammet fyllde deras
lungor och murade igen deras ögon, men
hårdnackadt höllo alla stånd tills de stupade. Då intog
någon i skaran framför den trötte kamratens
plats, lämnande sin musköt åt honom, lade repet
öfver sin axel och släpade vidare med ansiktet
mot marken. Hänförelsen, som brann i de
svarta, hotfulla ögonen, slocknade aldrig, den
blinda ifvern, som mångdubblade krafterna svek
icke.

Det var något fantastiskt och sagolikt i detta
dammoln, som första gången blåste ihop nere
i Frankrikes ena hörn och som rörde sig mot
dess medelpunkt. Det hvilade liksom ett
skimmer af stordåd och hjältedater öfver dessa gubbar,
män och gossar, hvilka alla på en gifven signal
slungat hvad de haft för händer, lämnat sina
familjer och sjungande dragit åstad mot ett
obestämdt, aflägset mål: »för att slå ned alla
tyranner och visa världen, hur män förstå att dö.»

Det fantastiska och sagolika fanns kvar under
hela deras färd. De åttio svenska mil, som
skilde dem från Paris, dit de tågade, var
ingenting för män som de. Vägarnas damm och
hetta bekymrade dem ej, vana som de voro vid
söderns brännande sol och blodets brand i egna
ådror. De hade börjat sin vandring, och de
fullföljde den. Historien har liksom händelsevis
bevarat ett par af namnen på dessa män. Det
är onödigt att anföra dem. Eftervärlden vet
hur många de voro och hvad de uträttade i
den värld de ville omdana för priset af sina lif.

Frankrike visste knappast något om deras
tillvaro, förrän de redan voro halfvägs vid målet.
Skräcken flög före marseillebataljonen, och
kontrarevolutionen gjorde genast dess medlemmar till
förrymda galärslafvar, som kommo för att plundra
och mörda. Man räknade i förväg ut hur långt
de borde hinna hvarje dag och öfverlade om
medel till deras skingrande. Hvad var det de
ville, dessa sydländingar? Hvad tänkte, hvad
menade de? Något svar på alla de frågor,
som susade i luften, gafs ej; blott ett enda
obestridligt faktum förefanns: de närmade sig,
och det hastigare än någon trott. Ifrån att ha
synts likt ett litet obetydligt moln, som vid
horisonten varslade regn, växte den annalkande
faran till ett oväder, som hotade med förintelse.
Ensamt den hast, hvarmed männen från södern
marscherade, blef något farligt och ofattligt.
Icke ens vana soldater förmådde ila fram så
snabbt, människor, om också drifna af den
eldigaste hänförelse måste ju hvila, äta och sofva.
Men dessa marseillare frågade icke därefter, de
tycktes äga öfvermänskliga krafter. De lade mil
efter mil bakom sig, och ehuru de saknade all
utrustning och till och med dragare för sina
kanoner nådde de likväl sitt mål. På alla
frågor svarade de med sin alltid lika eldande sång,
och mötte de något hinder på vägen, svängde
de sin fana med dess blodröda inskrift »Folkets
rättigheter». Åtspordes de om dessa rättigheter,
voro hundra munnar genast redo att svara med
de slagord alla kände: »Människorna födas fria
och äro alla jämlika. Folket stiftar sina egna
lagar. Det finns inga slafvar. Jorden och
skördarna tillhöra det fria folket. Lefve folket!»

Det var också mycket annat de hade att
säga. Allt mottogs med stormande hänförelse
af de uthungrade skaror, som ställt upp sig
utefter vägarna eller väntade vid rasteställena.
Marseillarna gåfvo sig knappt tid att trycka de
händer, som öfverallt räcktes dem. De slukade
i största hast brödet, som gafs dem, där bröd
fanns. Till tack stämde de upp sin glödande
sång, som lockade tårar ur de flestas ögon och
etsade sig fast i minnet för att aldrig gå därur.
Som en lång rad fantomer gledo de förbi i sitt
dammoln, lämnande hopp eller hat bakom sig.
Ty långt ifrån alla mottogo dem som vänner.
Präster, adelsmän och borgare stirrade med häpen
ovilja på dessa fantaster, som dubbelvikta under
kanonernas draglinor eller outtröttligt sjungande
sin sång stretade vidare med något af en hemsk
och oförklarlig naturmakts blinda obeveklighet.
Hvar de gått fram dallrade ännu luften af den
melodi, som inspirerad yrsel skapat.

I Paris voro de fruktade af många och
efterlängtade af några få, massan förhöll sig likgiltig
och tviflande, massan hade redan sett för mycket
att dragas med af hvad som helst.
Femhundrasjutton man, de må alla vara starka som titaner
och äga tigerns mod, femhundrasjutton man
var blott en droppe i den sjudande kittel,
hufvudstaden utgjorde. Men i Paris visste endast
några få hvad de ville. Alla de
femhundrasjutton däremot hade blott en enda tanke, att
slå ned tyrannerna eller själfva dö.

— Allons enfants de la Patrie.

Tusentals gånger hade de stämt upp sin
sång, de gjorde det på nytt. Dess toner voro
mat, dryck, hvila, glädje för dem alla, de sjöngo
den om och om igen. I gevärspiporna buro
de ständigt friska löfkvistar, som skänkte litet
skugga i sommarhettan. Glada drogo de fram
som till fest. Ingen frågade efter, att de grofva
skodonen sletos sönder på steniga vägar och
att sårade fötter blödde. Framåt! Revolutionen
hade stannat och stod stilla, men
marseillebataljonen stannade icke. De namnlösa
femhundrasjutton drogo som en stormvind genom
Frankrike, väckte förhoppningar och glädje, fruktan
och hat. — Marchons, marchons! — I täten
fladdrade den hvita duken med dess blodröda ord,
bakom följde kanonerna uppför backe utför
backe, och mot rymden steg den nya sångens
mäktiga toner, medan de båda trummorna
outtröttligt dunkade dess hotfulla takt.

En dag höjes fanan i täten högre än vanligt.
Bataljonen, som nyss tågat genom en skog,
påskyndade marschen för att få veta anledningen.
Allt efter som männen hunno fram upptäckte
de långt borta en mörk linje, öfver hvilken
enstaka torn och spiror höjde sig. Som på en
gifven signal stannade alla, endast de tre
kanonerna och verktygsvagnen rasslade ännu mot
den hårda vägen. När äfven de voro framme
uppstod en djup tystnad, som ingen på länge
bröt.

Så slogo trummorna uppställning, leden
formade sig och marschen anträddes åter. De
dammhöljda, uttröttade männen med sina
värkande leder och blödande fötter satte sig i gång
på nytt, de hade sett Paris. Trumslagarna
dunkade en stund i vanlig marschtakt, sedan
började de plötsligt slå »sången».
Femhundrasjutton strupar föllo in på rätta stället, och med
en klang så mäktig och öfverväldigande, att
deras egna hjärtan hamrade därvid som aldrig
förr, stämde de ånyo upp:

— Allons enfants de la Patrie!

Det var icke längre en sång, icke ord och
toner, det var mer. Det var ett pinadt hjärtas
rop, ett lidande folks vädjan, och det rymdes
däri såväl klagan som jubel, böner och hot,
anklagelser och löften...

Så tågade de in på gatorna, där
åskådarhoparna trängdes för att betrakta det icke
ovanliga skådespelet af en skara dammhöljda
sjungande män. För första gången lyssnade man
till dessa toner, som snart skulle komma härar
att trotsa undergången och folkmassor att begå
oerhörda och obegripliga handlingar. Marseillarna
sjöngo vers efter vers, så att fönsterrutorna
skallrade och ögonen rundt omkring började
flamma likt deras egna. Tårarna plöjde fåror
i dammlagren på deras kinder, hvarje hjärta
bultade som en slägga mot refbenens hvalf.
Kraftiga gestalter skälfde af en rörelse, som på
en gång gjorde dem svaga som barn och starka
som lejon.

Den 5 juli hade de femhundrasjutton brutit
upp från sina hem, den 29 voro de vid målet,
Paris. Hur de kommo fram skall aldrig
förklaras, men att de kommo fram vet historien
berätta.

Dagen efter intåget råkade marseillarna i
strid med royalistiskt sinnade nationalgardister,
men därefter höra vi ingenting af dem förrän
den 9 augusti. Förmodligen sökte de under
mellantiden den hvila de så väl behöfde efter
vandringens mödor.

Natten mellan den 9 och 10 augusti voro
de redo att visa världen »hur män förstå att
dö»...

Det var den 10 augusti 1792. I spetsen
för en ursinnig befolkning anträdde de
femhundrasjutton sin sista marsch... till Tuilerierna.

Mot döden gingo de, och död och förintelse
förde de med sig. Snart stodo Tuilerierna i
flammor, och genom eld och rök drogo
marseillarna fram. De veko icke, de höllo modigt
sitt löfte »att visa världen hur män förstå att
dö». I främsta ledet hade de ställt sig, i främsta
ledet stupade de. De utgjorde toppen på en
mäktig bölja, en flodvåg, som sköljde bort en
monarki.

När de fullbordat sitt verk fanns ingen, som
hade tid att fråga, om några funnos kvar och
hvilka. Andra och mäktigare intressen fångade
sinnena. Det var så mycket som hände den
10 augusti. När dagen ändades låg en stad
i kaos, det var så mycket att ordna och beklaga,
att man glömde de män, som börjat och utfört
förstörelseverket. Deras namn voro och
förblefvo okända, och då händelserna följde slag i
slag, hann historien knappt mer än anteckna det
viktigaste. De femhundrasjutton försvunno i de
rökhvirflar och det larm, de själfva hjälpt till
att framkalla, och de döko aldrig upp mer.

Som en orkan hade de brusat genom landet.
Sången, som bott på deras läppar, hade de
gifvit eftervärlden i arf och ägo. De kunde
lugnt gå bort sedan de fyllt sin dubbla uppgift
att »störta en tyrann och visa världen, hur
män förstå att dö».

Deras långa marsch och deras stolta bragd
öfverlefde dem. Hvar och en för sig af dessa
femhundrasjutton män, som trotsat mödor och
lidande för att fullborda, hvad deras öfvertygelse
bjöd, tillhör glömskan. Ingen enskild höjde sig
öfver mängden, ingen framträdde som en
individ för sig. De äro alla döda, dessa
handtverkare och gesäller, gubbar, män och pojkar,
men tillsammans äro de odödliga. Historien
skall genom alla tider bevara minnet af dem,
som på dess blad gå under hedersbenämningen
»de sexhundra, hvilka tågade ut för att visa
världen, hur män förstå att dö».

*



AFGÖRANDET


Det var medan vendéerna belägrade Nantes.

Klockan sex på morgonen den 29 juni
vaknade skomakare — det hette för öfrigt
skoflickare på den tiden — Malôt och klef ur den
rankiga sängen. Han skakade sitt lurfviga hufvud,
spottade förargad i en vrå och började långsamt
kläda sig. Hans min var butter och missnöjd,
och hans rörelser voro icke yttringar af något
slags belåtenhet med tillvaron. Utan att se sig
omkring i det halfmörka kyffet kände han precis,
hvar de lika fåtaliga som enkla möblerna hade
sina platser, och det kräfdes ingen egentlig
uppmärksamhet från hans sida för att undvika
dem. Han funderade under klädseln, och hans
tankar voro ej glada.

Malôt sneglade åt det hörn, där hans gevär
stod. Han visste, att bajonetten var påskrufvad,
och att bandoläret hängde öfver den. Han visste
likaledes, att tolf patroner med tillhörande kulor
funnos i väskan vid detsamma samt att han
i dag antagligen skulle få användning för dem
och fler till. Malôt ruskade bekymrad sitt hufvud.
Naturligtvis var det hans skyldighet att försvara
republiken, det förnekade han ej. Han var
dessutom så fattig, att äfven den största omhvälfning
ej kunnat försämra hans ställning och...

Rutorna i rummets fönster skallrade plötsligt,
och ljudet af ett kanonskott, aflossadt på
afstånd, nådde Malôts öron.

— Se så, för tusan, mumlade han vresigt,
— i dag börja de tidigare än vanligt.

Han knöt brådskande sina skoremmar och
ägnade en flyktig tanke åt sin fotbeklädnad,
som nått en sorglig grad af förfall. Nå, han
var ju skoflickare, och sådana ha, som bekant,
de sämsta skodonen. När skulle han för resten
haft tid att laga sina hasor? Hvarenda man i
Nantes tillhörde ju nationalgardet och
patrullerade dagen i ända utanför staden. Malôt var
också utkommenderad och tillhörde den
afdelning, på hvars lott det fallit att skydda
flodstranden mot Charettes skaror. Vendéerna på
andra sidan voro utan undantag säkra skyttar,
och visade man sig för dem, prasslade det otäckt
bland buskarna i närheten. Strax efteråt såg
man ett litet rökmoln och hörde smällen af
bössan, och det var bara att krypa ned bakom
en sten och gömma sig. Det hjälpte föga, att
man gifvit fienderna öknamnet »grodor» och
hånade dem, så ofta man kom åt, de sköto ej
sämre för det.

Malôts ögon fingo ett betänksamt uttryck,
då han erinrade sig de båda gånger, han hört
hvinandet från deras kulor tätt ofvanför sig.
Det låg ingenting uppmuntrande i tanken därpå,
och ett ögonblick föresväfvade det honom, hur
klokt det dock måste anses att helt enkelt
utebli från uppställningen denna morgon. Han
var en fattig familjefar och ägde skyldigheter
äfven mot andra än republiken.

Ett nytt kanonskott kom fönsterrutorna att
skallra.

Malôt kliade sin näsa och funderade skarpt.
Var det verkligen så farligt att undandraga sig
sin plikt? Bland grannarna hade flera saknats
vid uppropen, och så vidt Malôt visste drabbade
dem ingen påföljd. Han kunde ju föregifva
sjukdom eller något annat skäl, hvem hann
egentligen kontrollera en dylik uppgift nu?

Malôts mulna drag ljusnade märkbart, men
han var ännu icke öfverens med sig själf.
Obehagliga efterräkningar skulle kanske följa
och...

Det tredje kanonskottet satte punkt i meningen.

Ett knipslugt leende skilde Malôts läppar
och visade två rader ojämna tänder.

— Jag har stor familj, tänkte han och sade
halfhögt, liksom för att styrka sig själf: — Hustru
och sju barn, små sjukliga stackare, som inte
äga något annat stöd i världen än sin far.
Han vände ryggen åt geväret i hörnet, så att
dess åsyn ej skulle bringa honom ur jämnvikt.
Strax efteråt knäppte han belåtet med fingrarna.
Hade inte grannen i vindskupan bredvid sagt,
att man i dag antagligen kunde vänta en
stormning? Jo visst. Den armé på hundra tusen
man, som oväntadt omringat Nantes, hade redan
gjort ett par allvarsamma försök att taga staden,
ehuru de hittills misslyckats. Men nu... å
ena sidan hundra tusen fanatiska och
hämndgiriga bönder med artilleri och djärfva anförare...
å andra tio tusen utsvultna och trasiga soldater
jämte stadens inbyggare. Det var just något
att ställa upp mot det stora antalet utanför.
Till på köpet var soldaternas chef en f. d.
aristokrat, en sådan där, som man aldrig
vågade tro.

— Nej, sade Malôt energiskt till sig själf,
— en klok karl aktar sig allt. — Han fick vara
tacksam för att ha undgått de faror, som redan
hotat honom. Med ens insåg han det
vanvettiga i att tänka på försvar. I hela Nantes
funnos sammanlagdt inte fyrtio tusen vapenföra
män, och utanför lurade minst ett hundra tusen.
Att sätta sig till motvärn var själfmord, och
skoflickare Malôt var inte ledsen vid lifvet,
ehuru det ännu ej haft särdeles mycket att
erbjuda honom. — Ett hundra tusen, sade han
och höjde på axlarna. Han kände Charettes
»grodor» genom hörsägner. De begärde aldrig
pardon, men skonade heller ingen af de hatade
republikanerna. I Saumur hade de farit fram
som vilda djur, mördat kvinnor och slagit ihjäl
barn med knölpåkar. De »hvita» under d'Elbée
och Lescure gåfvo dem ej efter, när de väl
börjat. Och så hade man att räkna med
Cathelineaus många tusen fanatiska bönder. De
hatade stadsborna och drömde endast om att
få plundra det rika Nantes. Det var en fix
idé hos dem, och de skulle icke lägga fingrarna
emellan, ifall man sökte hindra dem. Absolution
för hvarje brott hade de på förhand fått af
sina präster, och slogo de ihjäl tillräckligt många
republikaner, väntade paradiset dem. Det vore
galenskap att slåss med sådana motståndare.
Det enda en klok karl borde göra, var att
stanna hemma och gömma sig, tills ovädret
dragit förbi.

Skoflickare Malôt var öfverens med sig själf
och drog en suck af lättnad. Strax efteråt
smög han på tåspetsarna fram till sängen, där
hustrun sof, och väckte henne. Trots
kanonskotten, som kommit huset att darra på sina
grundvalar, hade hon ej gjort en rörelse.
Inbyggarna i Nantes voro vana vid kanonbuller
och gevärssalfvor, de sista dagarna hade lärt
dem, att man kan slumra ganska lugnt, om
också en batalj pågår i närheten. Med ett par
ord hviskade Malôt sitt beslut till henne, och
hon skrattade förnöjdt därvid.

Malôt pekade mot väggen till grannens
lägenhet och lade ett finger på munnen.

Hon förstod honom och nickade. I sängen
sofvo de sju barnen om hvarandra, och ett
virrvarr af små hufvuden samt späda armar och
ben var det enda, som urskildes. Malôt
betraktade sin talrika afkomma och fann sig hafva
handlat rätt.

En stund senare knackade någon utifrån på
dörren, och en stämma frågade efter husfadern.

Mor Malôt svarade snabbt, att mannen
redan gått.

Så knarrade trappan under tunga steg, ett
gevär slamrade mot en vägg, och sedan var
det tyst.

Malôt flinade belåtet och väckte barnen,
efter att ha reglat dörren. Han tillbragte en
timme med de sina, skämtade muntert och
visade den treårige sonen gevärets mekanism.
Bandoläret med patronväskan tog han på sig,
för att ingen olycka skulle ske. Hustrun var
nöjd med makens beslut. Hon hade sett några
sårade bäras förbi sin bostad och fruktade att
en vacker dag få mottaga mannen lemlästad,
kanske död. Hvad skulle sedan hon och de
sju barnen taga sig till?

Ungefär klockan nio började en häftig kanonad
utanför staden. Malôt lyssnade ängsligt och
sneglade emellanåt mot dörren. Men när efter
en halftimme ännu ingen afhörts, blef han
lugnare och sökte gifva barnskaran en
föreställning om hvad som skedde därute.

— Här stå våra kanoner, berättade han och
ritade med ett kol från spiseln en linje på
bordsskifvan. — Och här... och här... och
här äro 'de hvitas'. De finnas öfverallt. Jag
begriper ingenting af strategi och sådant, men
de våra ha en fördömd aristokrat till anförare,
så man kan lätt tänka sig resten. Här vid
floden har jag stått på post, och i förrgår sköt
jag en af grodorna. — Malôt mindes med
förargelse, att geväret klickat, ty fängkrutet var
af någon anledning vått just då, men han ville
ingifva sina barn en föreställning om hvilken
hjälte han mycket väl kunnat vara.

Medan dånet utanför stegrades och
gevärssalfvorna kommo närmare, berättade fadern ifrigt
vidare. Han kände ett behof af att prata och
därigenom söka öfverrösta bullret från striden,
som på en kort stund växt i styrka.

— Jag är så god republikan som någon,
försäkrade Malôt högtidligt. — Jag är till och
med bättre än många, som på folkets axlar
klifvit upp till höga värdigheter. Men jag är
också familjeförsörjare... Hvad var det? — Han
reste sig häftigt och skyndade fram till fönstret.

Nedifrån den smala gatan ljöd fottramp och
ett par häftiga kommandorop.

Trots hustruns försök att hindra honom
öppnade Malôt fönstret och såg ned.
Omedelbart därpå drog han sig tillbaka och hviskade
bleknande:

— Det var de våra... de retirera. Nej, de
springa som harar. — Malôt tog sig förvirrad
om hufvudet och lyssnade utåt.

Dånet utifrån hade ändrat karaktär, under
det han pratade med barnen. Försvararnas
kanoner, hvilka kändes igen därpå, att de
placerats närmare staden, sköto blott enstaka skott
med långa mellanrum. I stället dundrade
angriparnas häftigare och med en nästan
triumferande kraft. Så ofta de tystnade, hördes
gevärssmattret tydligare än förut.

— Hvad sade jag? utbrast Malôt och torkade
några svettdroppar från pannan. Vi äro slagna!
Hjälp mig att flytta sängen framför dörren,
chouanerna äro galna, när de storma. Kvinnor
och barn betyda ingenting för dem. Hjälp
mig då!

Med förenade krafter flyttades sängen, och
det torftiga bohaget staplades brådskande upp
däri.

— Så, ja, pustade Malôt anfådd, — nu
kanske... bara de inte sätta eld på huset.
Skräckslagen af denna nya tanke vacklade han bort till
en vägg och stödde sig skälfvande emot den.
Hustrun grät förtviflad, hopsjunken i en vrå på
golfvet, och de sju barnen trängdes som skrämda
kycklingar kring henne.

Bullret utanför växte på en gång till något,
som trotsade hvarje beskrifning. Rojalisternas
kanoner dånade vid stadsportarna, och deras
hurrarop trängde till den lyssnande familjens
öron. Så skakade huset af ett bedöfvande
oväsen, inför hvilket själfva himlen bort rämna.
Det var försvararnas sista salfva, innan
artilleristerna vräktes undan och höggos ned af de
stormande hoparna.

— Kvinnor och barn! mumlade Malôt, och
vred sina händer.

I detsamma ljöd ett bösskott nedanför huset.
Mor Malôt skrek högt, och barnen borrade in
sina hufvuden i hennes klänning.

Liksom drifven af en oemotståndlig makt
stack Malôt ut hufvudet genom fönstret, och
såg ned.

— Det var en blå... en af de våra...
Malôt stod midt i rummet utan att veta, hur
han förflyttat sig dit. — Jag såg honom...
han ligger på andra sidan vid färgarens tröskel.

— Heliga Guds moder! flämtade mor Malôt.

En stunds tystnad hade oväntadt inträdt.

Så förnummos tassande steg nedifrån.

Malôt var åter vid fönstret för att ett par
sekunder därefter snabbt draga sig tillbaka.

— Chouaner! hviskade han hest. — Vi äro
förlorade.

De tassande stegen utanför kommo närmare,
hunno förbi och fortsatte vidare. Malôt såg på
nytt ned. Det var ett femtiotal bönder, som
sprungo uppför gränden. Deras sandalklädda
fötter frambringade det smygande ljudet. Som
förhäxad följde betraktaren den lilla styrkans
framryckning. Han såg deras krokiga ryggar
och böjda knän, och han kände genom
hörsägner deras grymhet.

— Om femton minuter äro de midt inne i
staden, stammade skoflickaren hest. — Det var
förtruppen, de hålla på att kringgå oss. — Malôt
befann sig åter vid fönstret, ty ett kort
knastrande läte hade väckt hans uppmärksamhet.
Han hann tids nog för att se, hur den siste i
flocken med ett kolfslag spräckte den stupade
soldatens hufvud.

Med ett ilsket rytande grep Malôt sitt gevär.
Innan hustrun hunnit springa upp och hindra
honom, hade han bitit af en patron och börjat
ladda.

— Madonna och alla helgon! flämtade hon,
— tänk på mig... på dina barn!

»Det gör jagi» hväste Malôt och knuffade
henne åt sidan. — Vi ha de där vilddjuren öfver
oss, och de sista... de, som plundra, äro de
värsta. De skona ingen. Men innan vi dödas,
skall en af dem gå före och visa oss väg.

Mor Malôt var en härdad kvinna, men
inför det, som förestod, mistade hon alldeles
besinningen. Utom sig började hon springa
rundt i rummet och uppgifva höga rop.
Barnen gräto och snyftade.

— Bryt loss en tegelsten ur golfvet! hviskade
mannen andlöst. — Skaffa dig något att slå
med... kanske kunna vi hålla dem på
afstånd... kanske... Malôt var fullständigt yr
i hufvudet af skräck. Med skälfvande händer
famlade han på geväret för att känna efter, om
bajonetten satt säkert fast. — En af dem...
nej, två skola gå före oss. — Nästa sekund
brast han i gråt och flämtade: — Tig... de
komma!

Såväl hustrun som barnen insågo, att de
måste lyda honom. Deras snyftningar höllos
tillbaka med våld, och i en förvirrad klunga
kröpo de ånyo ihop i en vrå.

Malôt stod midt i rummet och lyssnade.
Han darrade i hela kroppen, och
gevärsmynningen pekade åt alla håll. Samlande sig till
en sista förnuftig ansträngning undersökte han
fängkrut och flinta och nickade tillfredsställd,
när han fann allt i ordning.

Nedifrån gränden ljödo taktfasta steg och
klirrande af vapen.

Malôt stack ut näsan genom fönstret och
spejade nedåt. Så långt hans ögon nådde, var
gränden fylld med marscherande trupper. De
främsta leden hade redan hunnit förbi huset,
och nya följde alltjämt efter. En hvit fana
fladdrade högt öfver bajonetterna, och tätt
bakom red en grupp officerare. I spetsen för dem
syntes en man, hvars hållning liksom den rikt
fjäderprydda hatten angaf befälhafvaren.

Malôt var iskall af fruktan.

— Vi äro dömda, tänkte han, — ty efter de
där följa de djäflar, som aldrig skona någon. —
Visst var han en trogen republikan, men i
striden hade han ej deltagit, sökte han trösta sig.
Ack, de skulle ej höra på hans försäkringar,
de skulle döda hustrun och barnen inför hans
ögon. Malôt bet ihop tänderna och stödde
gevärspipan mot fönsterposten. Kallsvetten strömmade
utför hans ansikte och förblindade honom,
händerna darrade, och pekfingret tycktes förlamadt,
då det sökte aftryckaren. — Skjuter jag midt i
hopen, kan jag inte undgå att träffa en, tänkte
Malôt. — Och innan de hunnit storma huset,
hinner jag nog ladda en gång till. Det blir
två. — Malôt blundade och tryckte af.

Skottet dånade som en kanonsalfva i hans
öron, och utan att fatta, hvad han gjort, tumlade
Malôt från fönstret. Hans rädsla var nu så
stor, att en vindpust kunnat slå omkull honom,
och så fort hjärnan var i stånd att forma en
redig tanke, ångrade han bittert sin manhaftighet.

— Jag har afkunnat min egen dödsdom,
hviskade han. Därmed sjönk Malôt ihop och
inväntade slö och undergifven sitt öde. — Nu
slå de in porten, mumlade han, — så rusa de
uppför trappan och... hustru och barn...
heliga madonna!

Ingenting, af det han väntat, inträffade.
När Malôt vaknade ur sin försoffning och
förmådde urskilja något, hörde han förvirrade rop
och en entonig klagosång nedifrån grändens
djup. Han vacklade till fönstret för att erhålla
visshet, ty denna förlamande väntan hotade att
göra honom vansinnig.

Nedanför trängdes klagande grupper kring
åtta karlar, som buro en sårad på fyra gevär,
öfver hvilka man lagt några kappor.
Klagosångens trista psalmmelodi nådde lyssnaren, men
ingen tycktes tänka på, att skoflickaren Malôt
någonsin aflossat ett gevär. Malôt lutade sig
längre fram, han ville till hvarje pris hafva
visshet. Nu såg han, att det var befälhafvaren,
som bars tillbaka samma väg han kommit.
Och trupperna, som kort förut segervissa
marscherat åt motsatt håll, följde honom sorgsna
och klagande. En officer arbetade sig fram
genom trängseln och ropade en fråga.

— Öfverbefälhafvaren är dödligt sårad,
svarade en klanglös röst.

— Cathelineau har stupat, instämde en kör
af brutna stämmor.

Långsamt arbetade sig skarorna ut ur
gränden. Trampet dog bort, och den fanatiska
bondehären, som älskade sin anförare högre än
allt annat, afstod häpen och förtviflad från
en säker seger. Nantes var räddadt tack vare
en kula, som ingen visste, hvarifrån den
kommit.

En stund senare dånade försvararnes kanoner
på nytt och öfveröste de på alla punkter vikande
rojalisterna med karteschskurar. Vendées bönder
drogo tysta och slagna längre och längre bort;
deras afgudade ledare kämpade med döden.

Men skoflickare Malôt stirrade ned i den
tomma gränden, utan att begripa det minsta
af hvad som händt. När slaktningens buller sent
på eftermiddagen tystnat, vände han sig till
hustrun.

— Icke ett ljud till någon! sade han.
— Frågar man efter mig, har jag varit ute i
staden hela dagen. Men hvad som gick åt de
dumma bönderna, fattar jag inte.

Det var först långt senare, då stadens fäder
uppsökte den plats, där Cathelineau stupat, som
Malôt började förstå. Han satt just på nedre
botten i det lilla bås, som användes till butik,
när mären i Nantes jämte befälhafvaren öfver
de i staden förlagda trupperna och alla
republikanska ämbetsmän infunno sig för att betrakta
denna historiska fläck, hvarest rojalisterna i
segerns ögonblick hejdats af kulan frän höjden.
Det var den som afbrutit deras framryckning
och förmått de lättrörda och vidskepliga
bönderna att i likhet med vildar springa ifrån allt,
så snart deras höfding fallit. Kulan hade räddat
Nantes, kanske republiken, och man ville gärna
veta, hvem som aflossat skottet. Mären,
ämbetsmännen och generalen sågo frågande på
hvarandra; på den flitige skoflickaren tänkte ingen.

Men Malôt lyssnade så mycket ifrigare till
hvad som sades i hans närhet. Slutligen slängde
han hammare och pryl på verktygsbordet
bredvid sig och steg upp. Kallsvetten sipprade
utför hans panna alldeles som en gång förut, och
han darrade af öfverretning.

— Medborgare! började han och gick
närmare. — Det var jag, Yves Malôt, skoflickare
och nationalgardist i Nantes. På morgonen, då
bataljen utkämpades, var jag sjuk. Min hustru
var också sjuk och mina barn... Malôt vred
händerna, för att de andra skulle erhålla en
om ock svag aning om familjens lidanden. — Jag
ville gå till uppställningen som vanligt, men
min hustru... ja, ni veta väl, medborgare, hur
envis en bretagniska kan vara. Alltnog jag
stannade hemma. Min hustru låste för resten
dörren midt framför min näsa och stoppade
nyckeln i kjortelsäcken. Hur gärna jag än ville
det, kunde jag inte lämna mitt rum. Och man
slår ju inte en kvinna, allra minst sina egna
barns mor. Medborgare, jag erkänner min skuld.
Men jag afplanade den. När de hvita ryckte
fram genom gränden här, såg jag ut genom
fönstret. Ja just det där, medborgare general!
Det är min hustru, som ligger där uppe nu.
Hon kan bekräfta mina ord. Om det gällt
mitt lif, hade jag ej kunnat afhålla mig från
att se ut. Jag lade märke till deras chef —
att det var Cathelineau, öfverbefälhafvaren själf,
visste jag ej förrän efteråt — grep mitt gevär,
siktade på honom och sköt. Jag insåg, att
Nantes skulle vara förloradt, ifall de hvitas
kringgående rörelse lyckades; den här
gränden leder ju rakt till hjärtat af min
fädernestad...

En kort stund senare vandrade Malôt mellan
stadens män och truppernas befälhafvare till
rådhuset. Han skulle vara hedersgästen vid en
festmåltid, efter hvars slut man ämnade
uppsätta en ny och utförlig rapport om
händelsens förlopp samt hos konventet anhålla om en
nationalbelöning för skoflickaren Yves Malôt,
den man, som genom sin rådighet räddat
Nantes och i sista ögonblicket framkallat afgörandet.

*


CHARLOTTE CORDAY



Brokiga fjärilar flögo från blomma till
blomma, listade till sig honung, spillde frömjöl
och fladdrade vidare. De ordningsälskande bina
gjorde som de, men samlade för framtiden.
Allvarligt surrande kröpo de ned i kalkarne,
sökte, sögo och drogo tysta bort efter väl
förrättadt värf. Men de lysande dagdrifvarne
höjde sig på fladdrande vingar, spillde af
öfverflödet och glömde allt för stunden. Det var
i den halft förvildade trädgården, där rosorna
blommade, tulpanerna sköto i höjden likt
eldslågor, och liljorna med bladen som blottade
svärd stodo på vakt utefter gångarne.

Tvenne kvinnor sutto på hvar sin stol
under en knotig kastanje. Solljuset flödade
omkring dem och silade i stora knippen in
mellan bladen, hvilkas fantastiska skuggor
dansade på marken, då vinden susade i löfverket.

Den äldre af de båda damerna flyttade med
en otålig rörelse sin stol fram i solskenet.
Hennes min var uttråkad, och hon höjde litet
emellan på axlarna, halft protesterande mot den
andras ord, halft resignerad inför hvad hon ej
förmådde hindra.

Oberörd af hennes missnöje satt den yngre
i skuggan. Hennes blå ögon blickade rätt fram,
riktade mot något osynligt mål, som endast hon
såg. De uttryckte en fasthet, som gränsade
till envishet, och hvilken hvarken böjde sig för
skäl eller bevis. Ögonhåren, långa och mörka,
skänkte den oftast inåtvända blicken ett djup,
hvars allvar skulle verkat beklämmande såvida ej
godheten ständigt lyst upp ansiktet.

— Konungarna äro till för folkens skull,
icke folken för konungarne, sade hon med en
stark betoning. Hennes djupa altstämma ägde
en sällsam klang, som tvingade hvarje åhörare
att ej låta en stafvelse gå förlorad. Det låg
något fascinerande öfver hela hennes personlighet.
Hon hette Marie Anne Charlotte de Corday
d'Armont.

— Det är möjligt, att du har rätt, mitt
barn, men sådant säger man ej, svarade den
gamla damen och makade på stolen för att låta
solen värma sin rygg.

— Om det är rätt, hvarför bör man icke
säga det?

— Min kära Marie — jag använder hellre
det namnet än Charlotte, som man envisas att
kalla dig — du skrämmer mig. Det gifs tusen
skäl, hvilka förbjuda oss att syssla med detta. —
Den unga böjde lätt sitt hufvud som hade hon
uppfordrat den äldre damen att nämna
åtminstone ett. Denna rynkade ögonbrynen och sade
förtretad:

— Det passar inte en kvinna att syssla
med dylikt. Må den heliga jungfrun vara dig
nådig, barn, du skrämmer mig verkligen,
du skrämmer mig. Låt oss ej mer tala om
detta!

— Hvad skulle man eljes tala om? Jag kan
ej tänka på annat än fosterlandets olyckor. —
Hon teg en stund, liksom för att samla sina
tankar, och fortsatte därpå, lidelsefritt, nästan
torrt. — I norr och nordost ha fientliga arméer
marscherat öfver gränserna. I Vendée rasar
upproret, i Paris regerar skräcken. Allt är kaos.
Södern marscherar mot norden, och norden
möter på halfva vägen för att drifva landsmän
tillbaka med blodiga pannor. Det är ej längre
blott förvirring och oreda, hatet och ondskan
styra världen. Guillotinen arbetar från morgon
till kväll... hör, hvad jag säger!...
från morgon till kväll. — Rösten klingade
alltjämt lugn, nära nog entonig, men ögonen
flammade likt facklor i skuggan under trädet.

— Barn, mitt kära barn, började den äldre
väninnan moderligt och litet trött, — allt det där
är tyvärr sant. Men inte gör du mig gladare
med att oupphörligt tala därom. Prisa
helgonen, som hittills skonat vår stad, och var nöjd
därmed!

Charlotte hörde henne ej utan fortfor i det
hon höjde högra handen, en fast kraftig hand,
som väl öfverensstämde med den långa
muskulösa arm, hon därvid visade:

— Något måste göras! — Hon tystnade tvärt,
men fortsatte efter ett ögonblick med ett, som
det tycktes, plötsligt och oförklarligt tankesprång,
i det den djupa, lidelsefria stämman fick en varm
klang: — Nu flyga dufvorna öfver våra hufvuden.
Tant, har ni sett något vackrare än hvita dufvor
i solljus! Deras fjäderskrud glittrar så ren som
ingenting annat. Och när de höja sig på hvita
vingar, tvingas tanken att följa dem, högt...
högt... Mina tankar ha alltid haft vingar, och
högt ha de ständigt flugit. — Åter tystnade hon
och lät blicken förlora sig i rymden. Ljudet
af de flaxande vingarnas slag dog bort, och
den sista dufvan försvann bakom grannhusets
gafvel. Surret från några flitiga
honungssamlare var det enda som störde tystnaden.

Den unga flickan sänkte långsamt ögonen,
och det veka uttrycket i hennes ansikte ströks
bort som af en osynlig hand. Med den förra,
litet tunga stelheten i sättet sade hon lugnt
och fast:

— Något måste göras, och någon bör göra
det.

— Ja, ja, medgaf den gamla damen. —
Därom äro alla eniga. Lämna då detta något åt
dina vänner, herrar deputerade.

Charlotte satt orörlig som en staty, men
ett egendomligt leende, stelt och fruset,
började spela kring hennes fylliga läppar. Blicken
mörknade, som hade den vändts inåt och sökt
något.

— Minns ni berättelsen om Cécile Renault,
tant? frågade hon. — Inför säkerhetskommitténs
skrank hade hon blott tvenne upplysningar att
lämna. Hon ville hellre ha en kung än tusen
tyranner. Och så ville hon en gång på nära
håll se en tyrann.

— Madonnan och alla helgon bevare oss!
Det stackars barnet lade ju sitt hufvud på
stupstocken.

Charlotte nickade stilla.

— Man kan ej dö mer än en gång, sade
hon. Efter att ha tänkt öfver sitt eget
yttrande, tillade hon: — Hvad som gör mig
modig är, att ingen skulle mista något genom
att mista mig.

Åter hördes suset af dufvornas vingar öfver
hennes hufvud. Stelheten vek, och hon höjde
händerna, som legat korslagda, nästan liflösa i
skötet, mot rymden öfver sig. I en vid båge
flögo dufvorna tillbaka och försvunno igen.
Charlotte lät händerna sjunka och stelnade i sin
förra ställning. Strax därefter återtog hon:

— Revolutionen skulle bli gryningen till en
ny dag, men orena händer fuskade bort det
stora verket. De män, som utsetts att gifva
oss friheten, blefvo våra bödlar, och mitt folk
undslapp Scylla blott för att krossas mot
Charybdis. — Hon teg ett ögonblick, liksom sökte
hon fortsättningen och började därefter på nytt
med samma nästan entoniga röst: — I går hölls
revy med nationalgardet. Man begärde en
bataljon frivillige för den armé, som skulle tåga
mot Paris. Sjutton man trädde ut ur ledet och
erbjöd sin tjänst. Sjutton soldater ändra
ingenting, så länge Marat regerar i Frankrike. —
Med en af sina plötsliga omkastningar tillade
hon därefter: — I morgon går jag ut på fältet
för att teckna af några höräfserskor. Men jag
skulle hellre fara till Paris.

M:me de Bretteville reste sig.

— Å, barn, det blefve ju lammet i
varggropen! Hvad vill du där?

— Se en tyrann. — Charlotte log.
Hennes röst var så fri från hvarje sinnesrörelse, att
man kunnat taga hennes ord för ett skämt.

För tredje gången fladdrade dufflocken öfver
hennes hufvud. Den unga flickans sällsamma
ögon följde dess flykt med ett drömmande
uttryck.

— Så vackert det är, att se solljus glittra
på hvita dufvors fjäderskrud. — En fin rodnad
betäckte hennes kinder, och halfhögt, liksom
lyssnande till en aflägsen melodi, upprepade
hon — hvita dufvors fjäderskrud...

— — —

Tidigt på morgonen följande dag lämnade
Charlotte sitt hem. Långsamt skred hon utför
sandgången. Hon bar en liten låda,
innehållande de enklaste materialen för ritning i ena
handen. Vid porten till Rue Saint Jean satt
lille Louis Lunel, son till en snickare, som
bodde i samma egendom. Det var vanligt, att
barnet lekte på gården, och när han såg
Charlotte, reste han sig, glad öfver det tidiga mötet.

— Se där, Louis, sade den unga flickan och
räckte honom ritlådan, innan han hunnit hälsa,
— där har du. Bli en snäll gosse, och omfamna
mig nu, du får säkert aldrig se mig mer. —
Charlotte kysste barnet på kinden och gick
vidare. Sedan hon tagit några steg, vände hon
sig om och såg med den stora djupa blick,
som ägde förmågan att famna allt, tillbaka mot
hemmet.

Lille Louis satt på tröskeln och betraktade
förtjust den skatt han nyligen mottagit. När
han såg upp, stod Charlotte, som han beundrade
och höll af, och blickade mot honom. Han
log ett tacksamt barnaleende och kvittrade ett
förtjust litet skratt. Morgonsolens glitter föll
på de många hvita fågelkropparne, och
vingarnes slag väckte ekon mellan husen vid den
tysta gatan.

Lille Louis Lunells leende och minnet af
de hvita dufvornas morgonflykt tog Charlotte
med sig, då hon gick för att aldrig återvända.

— — —

I vanlig tid lämnade diligensen Caen. Bland
passagerarne var Charlotte Corday. Rak och
litet stel som vanligt satt hon i ett hörn.
Under de halft sänkta ögonlocken skimrade
irisbågens blå, medan det vackra ansiktet föreföll
uttryckslöst. Trots sin enkla dräkt och sitt
tillbakadragna sätt väckte hon uppmärksamhet.
Men utan att gifva akt därpå satt hon oåtkomlig
i sitt hörn, förskansad bakom sin stelhet och
åhörde samtalen omkring sig.

Så länge diligensen rullade framåt inom
Normandies gränser, hyste de resande knappt
några betänkligheter att uttala meningar, hvilka
tio mil från Paris skulle fört dem nära
guillotinen. De aderton girondisterna, som flytt till
Caen, prisades i högstämda ordalag, och general
Wimpfen, hvilken antogs vunnen för
kontrarevolutionen, erhöll frikostigt sin andel af
loforden. Dessa hederliga småborgare och
handtverkare, som följde med till närmaste stad eller
stego af vid stationerna utefter vägen, sparade
ej sina omdömen, och nämndes Robespierres
eller Marats namn, knöto de händerna och sågo
ilsket på grannarna, liksom uppfordrande dem
att instämma. Med äkta normandisk
tjurskallighet vidhöllo de sin en gång uttalade mening.

Medpassagerarne, som blefvo allt ifrigare
under samtalets gång, gjorde upprepade försök
att indraga Charlotte däri, och en gammal
bondhustru frågade efter hennes namn. Den
unga flickan undvek att svara direkt, men
medgaf slutligen, att hon reste till Paris.
Upplysningen väckte ogillande hos dessa hederliga
landtbor och deras följeslagerskor. Paris låg långt
bort och var framförallt de rödas samlingsplats.
Charlotte log stillsamt och lät medpassagerarne
prata.

Vid städer och byar, som passerades, stego
somliga resande af och andra på. Diligensen
skramlade utefter de dammiga vägarne och
passagerarne utbytte alltjämt sina tankar.
Företrädesvis talade man om de sista händelserna, men
ju närmare man nalkades landets medelpunkt,
desto färre blefvo anmärkningarne och
motsägelserna. Det kunde vara farligt att
oförbehållsamt yttra sin innersta mening, och
samtalen började slutligen röra sig om likgiltiga
ämnen.

Första natten som Charlotte tillbragte
sofvande i sitt hörn, medan vagnen stötte och
bullrade, väcktes hon varsamt af en äldre herre,
som höfligt tilltalade henne och påstod sig känna
hennes namn.

Den unga flickan smålog trött och önskade,
att han lämnat henne i fred, men mannen, som
lyckats eröfra platsen vid hennes sida, hviskade:
— Ni har förmögna föräldrar. — Charlotte slöt
ögonen, som för att somna in på nytt. Den
gamle herrn däremot var fullt vaken och pratade
vidare med en ihärdighet, som tvang henne att
lyssna. Han slutade med att erbjuda henne
sin person och sin hand, om hjärtat sade han
ingenting.

Den oväntade friarens hviskningar hade
upphört. Fönsterrutornas skallrande, grusets
knastrande under vagnshjulen, hästhofvarnes slammer
och några medpassagerares snarkningar voro de
enda ljud som förnummos i natten. Charlotte satte
sig upprätt vid det öfverraskande erbjudandet.

— Vi spela ju komedi, sade hon afvisande.
— Det är skada att personer med vår talang
sakna åhörare. Jag skall väcka de andra, det
vore orätt att beröfva dem ett sådant nöje. —
Hon hade ej höjt rösten, men den envise
medpassageraren, som intresserad och
förhoppningsfull lutade sig mot henne, märkte det kalla
hånet i orden. Han reste sig och bytte plats.
Vid nästa hållplats lämnade han diligensen, ehuru
han förut sagt sig ämna resa till Paris.

Nästa morgon hade en yngling med stora,
svärmiska ögon och långt hår intagit den äldre
herrns plats. Redan vid inträdet i vagnen
stirrade han som förhäxad på den unga flickan,
och under förmiddagen tog han ej sina ögon
ifrån henne. Charlotte underkastade sig
granskningen utan att ändra en min.

Vid middagstiden körde diligensen uppför
en lång backe, och kusken, som önskade spara
hästarne, upplyste att en genväg förde öfver
fälten bredvid. Ifall någon af passagerarne ville
taga en promenad, väntade han gärna ett stycke
längre bort.

Charlotte gick genast ut, och knappt hade
ynglingen med de svärmiska ögonen märkt det,
förrän han följde efter.

— Mademoiselle, tillåter ni, att jag gör er
sällskap?

Med en lätt hufvudböjning gaf Charlotte
sitt samtycke.

De gingo tigande ett stycke utefter den
smala stigen. Charlotte plockade några blommor,
som hon behöll i handen. Den unge mannen
slukade henne med ögonen.

— Mademoiselle, utbrast han plötsligt. Ni
är den skönaste kvinna, jag någonsin sett.

Charlotte vände ett förvånadt ansikte mot
honom. Han blickade berusad in i de stora
ögonens bottenlösa djup och fortsatte med
lidelsefull häftighet:

— Stöt inte bort mig, jag ber er! Tillåt mig
hos era föräldrar anhålla om er hand. Jag är...

Utan hvarken stränghet eller medlidande såg
Charlotte på honom. Hon log vänligt, men
skakade samtidigt sitt hufvud, i det hon lugnt
gick vidare.

— Säg åtminstone att ni förlåter mig, bad han.

— Jag förlåter er, svarade hon enkelt, när
hon hörde den unge mannens steg tätt bakom sig.

Han stannade och stod orörlig, medan hon
fortsatte sin väg.

Diligensen väntade och med blommorna
tryckta mot sitt ansikte, tog hon plats däri.

Den unge mannen, som efter en stund följt
henne på afstånd, stannade vid dikeskanten.

Då kusken frågade, om han ej skulle stiga
upp, hörde han det icke. Han stod med hatten
i hand och skådade liksom mot en uppenbarelse.
Blind för allt utom den unga kvinna, som med
sitt sällsamma väsen förtrollat honom, stannade
han kvar på samma fläck, medan diligensen
rullade bort.

Lugn och orörlig satt Charlotte på sin förra
plats. Men medpassagerarne funno, att hon
undergått en förvandling. Ögonlocken höllos
sänkta och läpparne sammanpressade. Ingen af
dem var mer i tillfälle att iakttaga den djupa
blicken, som fångade och band, eller lyssna till
den underbara stämmans klang. Endast en gång
under de långa, enformiga timmarne skildes
hennes läppar åt, och hon såg upp.

— Se, hvita dufvor! utbrast hon.

När medpassagerarne följde riktningen af
hennes blick, sågo de en flock dufvor flyga
förbi långt borta. Och när de åter betraktade
Charlotte, funno de hennes vackra ansikte
liksom upplyst af det sällsamt varma leende, som
tjusade alla utan undantag.

Diligensen rullade skramlande framåt, krängde
i vägkrökarne, stötte mot stenar och fortsatte
obehindrad sin väg genom kvällskymningen in
i nattmörkret. Passagerarne intogo vårdslösa
ställningar, slängande hit och dit vid
vagnskorgens rörelser. Endast Charlotte satt stilla
och rak med högt lyftadt hufvud. I fall hon
sof eller icke var omöjligt att afgöra.

Resande aflämnades och andra kommo i
stället. Landskapet ändrade karaktär och
människorna med det. Män med trefärgade skärp
stego upp och togo plats. De talade med hårda,
bullrande röster och sågo sina medpassagerare
utmanande rätt in i ögonen. De fordrade ett
instämmande, så snart de gifvit sin åsikt
tillkänna, och uteblef det, visade de ett bistert
missnöje.

Just då hästarne började streta uppför en
backe, vände sig en liten, mager man till
Charlotte och anhöll att få höra hennes tanke om
»Bergets» män. Hon steg lugn ur vagnen, gick
bredvid den och plockade under tiden några
enkla, dammhöljda blommor vid dikesrenen.
När diligensen nått backens krön, intog hon
tigande sin plats igen.

De medresande sneglade på henne, skakade
sina hufvuden och utbytte menande blickar.
Den lille magre mannen fnös ogillande och inlät
sig med sin granne i diskussion om
konungamakten med guds nåde. Vid en paus däri tog
Charlotte oväntadt ordet.

— Om konungamakten härleder sig från
Gud, gör den det på samma sätt som sjukdomar
och farsoter, sade hon, offrande åt tidens sed att
späcka ett samspråk med citat och sentenser.

— Misstar jag mig icke är det Roman
ni nu anför, medborgarinna, utbrast den lille,
magre mannen.

Charlotte nickade stelt och sjönk tillbaka i
sin tystnad.

Den lille mannen gnuggade händerna och
nickade uppmuntrande åt henne.

— Och jag, som trodde ni var
aristokratiskt sinnad, medborgarinna, sade han och
räckte henne handen.

Charlotte drog sig in i sitt hörn, som om
hon fruktat beröringen af denna hand mer än
allt annat.

Den lille magre såg mörkt på henne och
bet ihop läpparne.

Då mötte han den djupa, oemotståndliga
blicken ur Charlottes ögon. Hans egna blefvo
simmiga därvid och halft mot sin vilja drog
han en tung suck.

— Ja, ja, medborgarinna, mumlade han, ja,
ja... Hvad han menade, visste hvarken han
eller åhörarne. Men alla sågo vördnadsfullt på
denna statylikt orörliga kvinna, hvilkens sätt och
väsen fängslade dem, utan att de kunde
förklara hvarför.

Det var sista dagsresan före Paris, och allt
hade ändrat utseende. I hvarje stad man for
igenom exercerade rekryter. Manskapet saknade
ofta skodon och hade ibland inga andra vapen
än pikar och lieblad bundna vid störar. Men
funnos hvarken uniformer eller bandolär,
besjälades karlarne af en glödande entusiasm, och
när diligensen rullade förbi, ropade de: lefve
republiken! Ständigt mötte ögat nya lifliga scener,
öfverallt märktes ett sjudande begär att företaga
något. Vid en uppbränd tullbom stodo några
gossar lyssnande till en talare i röd lufva.
Mannen hade slitit upp skjortan och blottat sitt
bröst. Hvad han sade hörde ingen i diligensen.
I en by marscherade en flock kvinnor efter en
ung flicka, som oafbrutet hamrade den nya
fosterlandssången på en trumma. Under
uppehållet i en liten stad, omringades vagnen af ett
tjog i trasor höljda män, frivilliga på väg mot
norden för att möta preussarne. Karlarne tiggde
några sous till mat. Vid bygatorna och
landsvägsknutarne väntade människor i skaror. De
frågade efter nyheter, följde diligensen långa
stycken och stannade slutligen för att växla
hälsningar och utbyta tankar med andra skaror,
som kommo och gingo. Det fanns något af
hetsade djurs ångest i blickarne. Skräckens mara
red sinnena, allas blod sjöd feberhett, och
misstro eller hat kom ögonen att glöda. De vildaste
rykten korsade hvarandra, »har ni hört?»
ropades hit och dit, sandkorn förvandlades till berg,
öfverdrifver och galenskaper flögo som
smittämnen genom luften. Äfven in till de resande
i den rullande vagnen trängde de. Man skrek
genom fönstren, frågade och svarade, för att
när landsvägen ånyo bredde sig folktom och
dammig framför diligensen med allt hetsigare
ifver återtaga samtalet om konungamakten och
folket.

Charlotte satt oberörd på sin plats. Hon
iakttog allt och nickade stundom, som om hvad
hon säg och hörde endast bekräftade, hvad hon
tänkte.

Omkring henne brötos meningarna och höjdes
allt lidelsefullare stämmor. Den lille magre skrek
och gestikulerade. Han hade presenterat sig
som konventsledamot och man lyssnade
andäktigt till hans svada. Då han tystnade för att
hämta andan, sköt Charlotte in en fråga mellan
hans många utrop:

— Hvad är det Montesquieu yttrar?

Alla sågo frågande på henne.

— Under en monarkisk styrelse ser man
sällan ett dygdigt folk, sade hon.

Det blef tyst i vagnen för en stund. Allas
ögon riktades mot henne med en uppfordran
att säga något mer. Hon märkte det ej. På
något afstånd hade hon upptäckt en slottslik
byggnad med afbrändt tak. En skara bönder
höggo ned ekarne i parken, och öfver
gårdsplanen fladdrade en flock skrämda dufvor hit
och dit sökande sitt kullstörtade dufslag.
Charlotte slöt ögonen för att slippa se.

— — —

Vid middagstiden den 11 juli steg Charlotte
ur vagnen på diligenskontorets gård. En
bokhållare besvarade höfligt hennes fråga efter hotell
de la Providence, och bäraren Lebrun lyfte på
hans vink den unga landsortsdamens kappsäck
på axeln och gick före, visande vägen till Rue
de Vieux-Augustins.

Charlotte följde karlen, envist seende ned i
marken. Denna stora stad, där hon förut aldrig
varit, tycktes icke äga förmåga att fånga hennes
intresse. Det föreföll, som om hon ansett sig
på förhand veta allt och fruktat att få sina
föreställningar rubbade. Det fanns heller icke mycket
att se. Paris var alldagligt lugnt, en stad, där
människorna kommo och gingo, skötte sina
sysslor och fullföljde egna mål, obekymrade
om att revolutionens lie mejade deras grannar
som gräs.

I hotellets förstuga mötte portieren.

— Ett rum, svarade han på Charlottes
begäran därom. — Jaha. Eh, François, för
medborgarinnan till numro sju.

Kyparen Feuillard tog kappsäcken från Lebrun
och gick uppför trappan. Han var en välvillig
karl, som gärna önskade stå till tjänst med alla
upplysningar den unga landsortsfröken möjligen
kunde begära. När han öppnat dörren till numro
sju, och hon trädt in, frågade hon plötsligt:

— Är det sant att federationsfesten skall
skjutas upp? En passagerare i diligensen påstod det.

Feuillard nickade allvarligt och berättade, att
Marats sjukdom, som tagit en elak vändning,
var orsaken därtill.

Charlotte tycktes icke ha hört svaret. Hon
stod vid fönstret och såg ned på gatan.

— Nej, utbrast hon, gladt öfverraskad, ha
ni dufvor här.

Den världsvane uppassaren såg ringaktande
på henne. Flickan ägde visserligen ett vackert
ansikte och en behaglig figur, men hennes naivitet
föreföll hufvudstadsbon alldeles för stor.

— Hvar finns inte sådana? — Han höjde på
axlarne, och som han var en god patriot,
började han öfverväga, ifall det ej låg något
misstänkt i, att en kvinna tänkte på dufvor, medan
nyheten om Marats sjukdom lämnade henne
fullkomligt oberörd. Feuillard skakade sitt hufvud
och gick nära nog förargad. I dörren stannade
han och såg sig tillbaka. Kring den unga
flickans läppar lekte ett leende, som parisaren
ej förmådde motstå.

— Önskar ni något, medborgarinna, utbrast
han impulsivt, — så säg bara åt François Feuillard!

Charlotte vände sig mot honom och böjde
tacksamt på hufvudet.

Uppmuntrad däraf tog kyparen ett steg
närmare och tillade:

— François Feuillard kan gå i döden för
ett par vackra ögon.

En högdragen blick hejdade karlen, och
han drog sig förvirrad baklänges igen.

— Jag tackar er! svarade Charlotte. Hennes
röst var djup och klar, men så kyligt afvisande,
att Feuillard kände det, som om han träffats
af en stöt. Han trefvade bakom sig efter
låsvredet och smög ut med en ödmjuk bugning.

Charlotte märkte ej att han gått. Hon hade
ånyo vändt sig mot gatan och betraktade
dufvorna.

Efter att en stund ha stått med pannan
mot rutan tog hon rummet i skärskådande.
Det fanns en byrå, sängen, en sekretär och
tre stolar. Charlotte log angenämt öfverraskad,
rummet var trots sin enkelhet bättre möbleradt
än något, i hvilket hon hittills vistats. Som
den ordentliga familjeflicka hon var, började
hon med stor noggrannhet packa upp sin
kappsäck. Morgonklänningen af randig bazin hängde
hon tillsvidare på en stol, medan bägge
underkjolarne, såväl den af rosafärgadt siden, som
den af hvit bomull lades i en byrålåda. De
båda linnena, två par strumpor och fyra
näsdukar erhöllo plats i en annan. Tvenne mössor
jämte halsdukarna fingo göra dem sällskap.
Kamkoftan utan ärmar hängdes på en spik i väggen.
En bunt brokiga band afsedda att bota
möjligen uppstående refvor på kläderna, stoppades
undan i nedersta lådan. Därmed var
uppackningen verkställd, och som Charlotte kände sig
trött efter resan lade hon sig att sofva några
timmar.

Då hon framemot kvällen vaknade, gick
Charlotte utför trappan till hotellets lilla kontor.
Madame Grollier, hotellägarens hustru, satt vid
pulpeten och mottog den unga flickan med
samma leende, som hon bestod alla gäster.
Charlotte stannade vid glasrutan i väggen och
frågade, om Marat hvar dag brukade infinna
sig i konventet.

M:me Grollier granskade några prydligt skrifna
siffror i sin bok och svarade, att hon
visserligen beundrade »folkets vän» — hvem gjorde
inte det? — men hon hade för mycket att
sköta för att syssla med hans görande och
låtande.

— Man talade om honom i diligensen, sade
Charlotte och log älskvärdt, som hade hon
bedt den andra ursäkta sin landsortsmässiga
nyfikenhet.

M:me Grollier log äfven hon, men
upprepade, att hotellet fullständigt tog hennes tid
i anspråk, hon hann sällan tänka på något
annat.

Charlotte böjde hufvudet och gick till
matsalen för att intaga sin aftonmåltid. En sekund
hade de bägge kvinnornas ögon mötts, och den
inlärdt välvilliga minen i m:me Grolliers ansikte
vek för något vackert och ömt. Hon glömde
de siffror och anteckningar, som eljes fyllde
hela hennes lif, och såg tankfull mot den dörr,
Charlotte stängt efter sig. Sedan ropade hon
på Feuillard.

— François, håll ett öga på den unga flickan,
det är visst första gången hon är i Paris.

Med handen på hjärtat lofvade Feuillard att
göra allt hvad han kunde för henne.

M:me Grollier log, men på ett annat sätt än
nyss och började ånyo att syssla med sina siffror.

Då Charlotte intagit sin enkla supé
återvände hon till sitt rum och gick genast till
sängs. Efter att ha sofvit tolf timmar utan
afbrott gick hon ut i staden. François Feuillard
följde henne tjänstaktigt till närmaste hörn och
visade i hvilken riktning Rue Saint-Thomas du
Louvre låg. Charlotte tackade honom och
fortsatte ensam sin väg. Feuillard stod kvar i
gathörnet och såg efter henne, så länge han
urskiljde en skymt af den ljusa hufvudbonaden.
Sedan skakade han nedslagen sitt hufvud och
gick, uppriktigt bedröfvad öfver att hans tjänst
hindrade honom från att följa henne längre.

Utan att lyfta blicken från marken skred
hon sin väg framåt. Ingen enda af de
hundratals olika småscener, hvilka ständigt utspelas på
hufvudstadsgatan, var i stånd att narra henne
till en sidoblick. De män och kvinnor, som
mötte, gingo förbi eller skyndade om henne,
existerade ej för Charlotte. Det larmande
hufvudstadslifvet, så olikt allt, hvad hon förut sett,
och som hon nu skulle kunnat se för första
gången, intresserade henne ej. Hon ville icke
låta distrahera sig och undvek allt, ägnadt att
störa. Lugn och blid, men obeveklig som ödet
gick hon vidare. Två gånger frågade hon efter
vägen och erhöll aktningsfulla svar. På Rue
Saint-Thomas du Louvre uppsökte hon numro
fyrtioett.

Konventsledamoten Duperret, som hon sökte,
var ej hemma. Efter att ha lämnat ett
rekommendationsbref från Barbaroux och en kort stund
samtalat med fröknarna Duperret, aflägsnade sig
Charlotte. Hon återvände till hotellet samma
väg hon kommit.

På eftermiddagen upprepade hon besöket
och lyckades denna gång träffa Duperret.
Konventsledamoten intog just sin middag i sällskap
med familjen och några vänner. Han steg upp
från bordet och mottog den unga damen i en
salong bredvid matsalen. Charlotte framförde
sin anhållan dels att bli förd till inrikesministern
Garat, dels att få åhöra konventets förhandlingar.

Monsieur Duperret var hungrig och
längtade efter middagen och sina gäster. Han såg
en visserligen vacker men också blyg och tafatt
liten landsortsfröken, hvilkens naiva begäran att
tillåtas bevista ett sammanträde i konventet
endast gjorde honom otålig. För att slippa
ifrån den ovälkomna gästen lofvade han sitt
bistånd och sade sig vilja hämta henne följande
morgon för att ledsaga henne till Garat.

Charlotte tackade med en hufvudböjning och
gick, sedan hon nämnt sin adress. I dörren
stannade hon och sade:

— Tillåt mig gifva er ett råd, medborgare.
Lämna konventet, där kan ni ej uträtta något
numera. Res i stället till Caen, till edra vänner!

— Min post är i Paris, — Duperret smålog
vänligt, som alla gjorde mot Charlotte, och
tillade: — Jag öfverger den inte.

Charlotte skakade sitt hufvud.

— Ni kommer att ångra det. Tro mig, och
fly för morgondagen! — Hon böjde ånyo sitt
hufvud och gick utan att invänta den förvånade
konventsledamotens svar.

Duperret stod kvar och såg tankfull efter
den gående. Det var omöjligt att misstaga sig
på den unga flickans allvar. Trots stelheten i
hennes sätt och den dämpade röst, hvarmed
hon hela tiden talat, hade en bönfallande
enträgenhet lyst genom orden. Konventsledamoten
var en tapper man, icke desto mindre
öfvervägde han en stund, huruvida det ej vore bäst
att lyda den unga flickans råd och fly. Det
bestämda intrycket att något skulle hända hade
tvingat sig på honom, och han skakade
bekymrad sitt hufvud. Plikten bjöd honom att
stanna på sin post, men klokheten... Duperret
var tankspridd och tystlåten under återstoden af
middagen.

För fjärde gången denna dag gick Charlotte
genom samma gator. Hon var till den grad
försjunken i sina egna tankar, att hon hvarken
såg eller hörde något. Hon började förstå, att
den hon sökte ej anträffades i konventet.
Hennes obekantskap med lifvet i denna stora,
bullrande stad hade fört på villospår. Hon hade
inbillat sig att åhörarne utan svårighet tillätos
träffa konventsledamöterna under en
förhandling. Efter hvad Duperret sagt henne insåg
hon, att det ej förhöll sig så. Lika litet var
det troligt, att ett besök hos inrikesministern
skulle underlätta hennes bemödanden och föra
henne närmare den, hon framför alla andra
önskade råka. Utan bitterhet, nästan utan rörelse
sade sig Charlotte, att hvad hon hittills tänkt
och gjort varit förgäfves. Hon lät sig icke ens
för en sekund nedslås af motgången. Hon visste
hvad hon ville.

I hotellets förstuga mötte den påpasslige
Feuillard.

— Ni söker någon, mademoiselle. Kan
jag hjälpa er?

— Tack, tack! Ingen kan hjälpa mig. —
Charlotte log inåtvändt och gick upp på sitt
rum. Det var långt lidet på eftermiddagen
och halfmörkt. Hon tände talgljuset i
mässingsstaken och satte sig att skrifva.

»Till medborgaren Marat.

Jag kommer från Caen. Som jag känner
er kärlek till fäderneslandet förmodar jag, att
ni med glädje skall mottaga underrättelser från
denna stad. Jag skall infinna mig hos er i
morgon klockan ett. Haf godheten att bevilja
mig ett ögonblicks samtal! Jag kan sätta er
i stånd att göra Frankrike en viktig tjänst.»

Hon vek ihop papperet till en trekantig
biljett och gömde den vid barmen. Sedan hon
ätit, gick hon genast till sängs.

Redan klockan sex följande morgon lämnade
hon sitt rum. Hvarje spår af den osäkerhet
gårdagens missräkningar framkallat var
försvunnet. Hon bar sitt hufvud högt, och det stora,
svärmiska leendet lekte på hennes läppar.

Feuillard, som putsade gästernas skodon i
förstugan, blickade beundrande på henne. Han
märkte det segervissa leendet i den unga flickans
ansikte och tänkte:

— Hon vet att hon skall träffa honom.

Charlotte hälsade och bad Feuillard, att visa
kortaste vägen till Palais Royal.

— Det är där hon skall träffa honom, tänkte
kyparen och kände samtidigt ett stygn i hjärtat.
Men han gaf henne det oaktadt så noggranna
uppgifter att ett misstag var omöjligt.

Med en brådska som hon under sin vistelse
i Paris hittills icke visat skyndade Charlotte
genom gatorna. Ännu varm efter gåendet och
med en svag rodnad på kinderna kom hon fram
till planen kring palatset och ilade mot
byggnaden. En liten missräkning väntade henne,
inga butiker voro ännu öppnade. Hon log,
halft ömkande åt sin egen ifver, halft otåligt
öfver dessa parisares ovana att ligga för länge
om morgnarne. För att fördrifva tiden gick
Charlotte långsamt några slag genom gallerierna
och läste de olika skyltarna öfver butikerna.
Till sist tog hon plats på en stenbänk och
väntade orörlig med hufvudet tillbakakastadt och
armarna korslagda öfver den späda barmen.
Där hon satt mellan tvenne hvalfbågar liknade
hon en staty af den målmedvetna kraften.

Klockan sju öppnades de första butikerna.
Charlotte vred hufvudet åt sidan, det var en
nipperhandlare och en specerist. Hon återtog
sin orörliga ställning. Vid halfåttatiden hade
alla handlandena infunnit sig, och äfven några
tidiga köpare anlände. Charlotte steg upp och
gick sökande genom det långa galleriet.

Vid hvalfbågen numro etthundrasjuttio
stannade hon och läste: Badin, knifsmed (tillverkar
och försäljer allt, som till yrket hörer).
Charlotte steg in i den trånga butiken och anhöll
att få köpa en knif.

Monsieur Badin lade ifrån sig gårdagens
nummer af »Folkvännen» och tog fram några
köksknifvar, han antog att det var en sådan
den unga flickan önskade.

Utan att välja frågade Charlotte efter priset
på en ofantlig förskärarknif.

— Två francs, medborgarinna.

Charlotte grep, som det tycktes, tanklöst
tag kring skaftet och höll knifven som en dolk.

Monsieur Badin fann, att kunden bar sig
otympligt åt och visade, hur knifven skulle föras.

— Den är afsedd att skära med, inte att
stöta!

Charlotte log älskvärdt och erlade det
begärda priset.

Monsieur Badin smålog välvilligt tillbaka och
stoppade knifven i ett fodral. Han gjorde
Charlotte uppmärksam på, att detta fodral var
förfärdigadt af papp, som imiterade chagräng.
Icke utan stolthet tillade han, att han var den
ende handlande, som skaffat sig liknande
papphylsor. Det var honom ett nöje att gratis
gifva sina kunder dessa fodral.

Charlotte log ånyo och tackade. När hon
gick med det klumpiga fodralet, som gömde
den ännu klumpigare knifven, följde mäster Badin
henne.

— Handtera knifven varsamt,
medborgarinna, den är både spetsig och hvass.

— Det var just därför jag valde den.

Charlotte aflägsnade sig och knifsmeden
stod kvar och såg efter henne. Det stora allt
famnande leendet, som en sekund lyst upp
hennes ansikte, hade gjort honom tankfull.
Monsieur Badin var en gammal man, som hade sett
mycket, och han sade sig, att endast en kvinna,
som är nog lycklig att vara fullt öfverens med
sig själf, ler på det sättet. Från sin plats i
hvalfvet etthundrasjuttiosju såg knifsmeden sin
kund taga plats på en stenbänk och betrakta
några lekande barn. En liten gosse, som mött
Charlottes blick, stultade ovigt fram och lade
inställsamt handen på hennes knä. En stund
sågo dessa båda, som slumpen fört samman,
leende på hvarandra. Den lille profvade
skälmaktigt, hvilken verkan ett skratt skulle medföra.
Den unga flickan lutade sig ner och smekte
barnet med impulsiv och moderlig ömhet.
Mäster Badin blef till sin egen förvåning rörd
öfver den vackra synen och torkade skamsen
bort en tår i ögonvrån. När han åter såg ut,
hade Charlotte rest sig och gått, och mäster
Badin återvände motvilligt in i sin mörka butik.
Men han glömde »Folkvännen», som nyss förut
fängslat hela hans intresse.

Charlotte begaf sig till Places des
Victoires-Nationales. På vägen till Palais Royal hade
hon iakttagit, att det fanns en fiacrestation
därstädes.

— Hem till Marat! vände hon sig till en
kusk.

Denne visste icke, hvar »folkets vän» hade
sin bostad.

Charlotte såg förvånad på karlen. Var det
verkligen möjligt, att den ene efter den andre
af de personer, med hvilka hon kom i beröring,
ej kände, hvar Marat bodde. Hon förstod ej
detta och med en otålighet, som hon eljest
aldrig plägade visa, utbrast hon:

— Hör efter... fråga de andra!

Från sin plats på bocken ropade kusken
frågan om Marats bostad till kamraterna. Det
var lyckligtvis en, som kände adressen, och så
snart han nämnt den rullade åkdonet bort.

Charlotte satt rak och stel på baksätet. Det
hade kommit något nära nog utmanande i
hennes hållning. I stället för att som hittills
af blyghet eller inbundenhet ha undvikit allas
blickar, såg hon nu de mötande rätt in i
ögonen. Leendet på hennes läppar var
ungdomsfriskt, men innehöll äfven samma
moderliga ömhet, som hon kort förut visat barnet,
hvilket förtroendefullt lagt sin hand på hennes
knä, ett talande leende, som tycktes säga till
människorna: jag förstår er, jag vet, att ni äro
sorgsna och nedslagna, men nu skall allt bli
bra igen. Jag skall hjälpa er, tanklösa varelser,
jag lofvar er det, jag har medlet i min hand.

Strax efter klockan nio stannade vagnen
utanför numro tjugo på den trånga och mörka
Rue des Cordeliers. Charlotte hoppade ur
åkdonet, stängde vagnsdörren efter sig, betalade
kusken, skyndade genom porthvalfvet och steg
upp för trappan till första våningen.
Pappfodralet af imiteradt chagräng höll hon alltjämt
i handen. Hon drog i järntenen, hvilken
tjänstgjorde som klocksträng, och en kvinna
öppnade dörren.

— Medborgaren Marat?

Simonne Evrard, Jean-Paul Marats hustru
»i fri förening», granskade den besökande med
en fientlig blick. Den långa, magra trettioåriga
kvinnan gjorde min af att stänga dörren utan
ett ord till svar.

— Jag ber er... viktiga underrättelser...

— Medborgaren är sjuk.

— Det gäller fosterlandet, medborgarinna.

Simonne Evrard höjde på axlarne.

— Det är omöjligt. Han är sjuk, hör ni!

— Lämna åtminstone medborgaren Marat
detta bref!

Simonne Evrard slet till sig biljetten,
kastade en blick på utanskriften och sade snäsigt:

— Kanhända... jag får se...

Charlottes ansikte lystes upp af det
oemotståndliga leendet.

— Jag är säker, att ni skall lämna honom
min biljett, medborgarinna.

Simonne Evrards stelhet tinade upp inför
Charlottes min.

— Ja, jag skall. Men nu kan ni inte bli
mottagen.

— I middag kanske? Klockan ett... passar
det er, medborgarinna? — Charlotte smålog
inställsamt och smickrade den buttra kvinnan
med att låta henne och icke den besöket gällde
bestämma tiden.

— Nej, senare...

— Alltså i kväll. Jag tackar er,
medborgarinna! — Efter en flickaktig nigning gick
Charlotte mot trappan. Pappfodralet, hvari
knifven låg, höll hon under vänstra armen, högra
handen följde ledstången af järn. Hon log
segervisst under gåendet. Snedt öfver gården med
dess brunn i ena hörnet skyndade hon mot den
hvälfda inkörsporten och stod strax därefter på
gatan. Utan svårighet letade hon sig kortaste
vägen tillbaka till hotell Providence.

Inkommen på sitt rum satte hon sig och
började skrifva.

Vädjan till eftervärlden.

Omedelbart sedan denna rubrik fästats på
papperet, fortsatte hon. Utan uppehåll länkades
ord till ord, fylldes sida efter sida. Hvarje rad
var förut genomtänkt, hvarje mening utgjorde
ett rop. Bland annat skref hon:

»Vi arbeta på vår undergång med större
energi än vi någonsin användt för att eröfra
friheten. Fransmän, ännu en kort tid, och af
er skall ej återstå annat än minnet.
Departementen tåga mot Paris; tvedräktens låga
antänder halfva riket; ännu ges ett medel att släcka
den, men det bör ofördröjligen anlitas.»

Längre ned skref Charlotte:

»Redan har den uslaste bland förbrytare,
Marat, fallande för ett hämnande järn, kommit
Berget att vackla, Danton och Robespierre att
blekna. Fransmän, I kännen edra fiender, resen
eder, rycken fram! Må Berget, tillintetgjordt,
lämna rum för endast bröder och vänner.»

Ett ark var fylldt, och ett nytt påbörjades.

»Frankrike, ditt lugn beror af lagens
verkställande; jag kränker den ej genom att döda
Marat, hvilken, dömd af världen, står utom
lagen. Hvilken domstol skall väl döma mig? —
— — O, mänsklighetens vänner, I skolen ej
beklaga ett vilddjur, som gödt sig med edert
blod. — — — O, mitt fosterland, hvars olyckor
sönderslita mitt hjärta, jag kan endast erbjuda
dig mitt lif, och jag tackar himlen för den frihet
jag äger att förfoga öfver det, ingen skall
förlora något på min död. Jag ämnar ej döda
mig själf, jag vill, att min sista suck må gagna
mina medborgare, må mitt hufvud, buret
omkring i Paris, bli ett föreningstecken för alla
lagens vänner, och må det vacklande Berget se
sin undergång skrifven med mitt blod. Må jag
vara dess sista offer och må världen, hämnad,
förklara, att jag gjort mig väl förtjänt om
mänskligheten.»

Flere timmar å rad skref Charlotte på denna
»vädjan», som hon afslutade med följande ord:

»Mina anhöriga och vänner böra ej oroas,
ingen kände mina afsikter. Till denna adress
fogar jag min dopattest, i afsikt att visa, hvad
den svagaste hand förmår, då den ledes af
obegränsad hängifvenhet. Fransmän, lyckas jag
ej i mitt företag, har jag dock visat vägen.
Kännen edra fiender, resen eder, rycken fram,
slån till!»

De lidelsefulla orden och den hänförelse,
hvarmed Charlotte nedskref dem, rubbade intet
i hennes sätt eller hållning. Hon intog sin
middagsmåltid i hotellets matsal och lämnade
bordet för att nedskrifva de sista raderna. När
sista raden skrifvits slut, utbytte hon den bruna
klänning hon hela tiden burit mot en prickig.
Hatten med sin svarta kokard och de tre röda
kordongerna, hvilken hon burit hela dagen,
behöll hon, emedan hon ej medfört någon
annan på resan. Hon nedlade stor omsorg på
sin toilette denna kväll, slätade noggrant ut
alla veck och rynkor samt såg sig upprepade
gånger i spegeln.

Strax före klockan sex var hon färdig och
gick ut.

Feuillard mötte henne i hotellets förstuga.
Han log tungsint, då han gaf akt på den unga
flickans strålande min.

— Det syns, att hon skall råka honom,
tänkte han och tillade med en suck, — den
afundsvärde.

Charlotte smålog, som det blifvit hennes
vana mot den tjänstaktige om än litet påflugne
kyparen. Feuillard märkte, att hon bar ett
aflångt brunt fodral under vänstra armen. Hon
gick ut på gatan, och som en tom fiacre
händelsevis höll utanför hotellet, steg hon upp i
den och sade till kusken:

— Numro tjugo Rue des Cordeliers.

— — —

När vagnen i skymningen skramlade in på
gatan, syntes den ännu trängre och mörkare än
vanligt. De höga husen tycktes från båda sidor
luta sig mot hvarandra, liksom för att hindra
ådonet. Charlotte satt lugn och rak i vagnen.
Redan då den svängde in på Rue des Cordeliers,
riktade hon blicken mot porthvalfvet till numro
tjugo och såg ingenting annat.

Åkdonet stannade och hon steg ur.
Porthvalfvet slukade henne. Liksom på morgonen
gick hon öfver gården, uppför trappan och drog
utan tvekan i den med trähandtag försedda
järntenen.

Hjälphustrun Jeanette Marechal öppnade, och
Charlotte steg lugnt in i det lilla förrummet
till Marats våning. Före henne funnos tvenne
kvinnor därinne, Catherine Evrard, syster till
Simonne, samt husets portvakterska,
medborgarinnan Aubin, för tillfället sysselsatta med att
falsa tidningar. Innan Charlotte hunnit
framföra sitt ärende, öppnades dörren bakom henne,
och en ung man, M. Pillet steg in, följd af
stadsbudet Laurent Bas, hvilken bar en packe
papper. Pillet medförde en tryckeriräkning, som
Marat skulle attestera. Han var väntad och
släpptes in till folktribunen. Stadsbudet lade
sin pappersbunt i ett hörn och började hjälpa
portvakterskan med tidningarna.

Charlotte hade stannat strax innanför dörren.
Hon log egendomligt och inåtvändt, när hon
iakttog den lifliga scenen. Först och främst
öfvertygade den henne, att Marats sjukdom ej
var farlig. I en lägenhet, där människor
oupphörligt kommo och gingo, skulle ej en sjukling
kunnat vistas. Charlotte såg, att alla dessa
personer hade brådt. Med van hand vek
portvakterskan ihop den ena tidningen efter den
andra. Stadsbudet Bas, som ombesörjde
»Folkvännens» spridning, räknade exemplaren och
buntade ihop dem. Charlotte betraktade denna
tidning, i hvars spalter Marat utan afbrott
begärde hufvud efter hufvud. Hon frös till och
drog ofrivilligt ihop halsduken öfver barmen.
Catherine Evrard sände den tystlåtna välklädda
främlingen en sned blick, och Charlotte, som
fruktade att ha förrådt sina tankar genom dessa
obetydliga rörelser, upplyste, att det drog från
förstugan. Stadsbudet hade lämnat dörren öppen
efter sig.

— Medborgaren Marat väntar mig, skyndade
hon att tillägga.

Catherine Evrard sneglade misstroget på
henne. Den unga flickans obesvärade lugn och
enkla men eleganta dräkt gjorde henne fientligt
stämd.

— Han kan inte taga emot, svarade Catherine
afvisande.

— Medborgarinna, ni hör ju, att han väntar
mig.

— Bah, då skulle jag veta det. Ni kan gå
igen. — Catherine höjde rösten och skrek
ohöfligt. — Medborgaren har inte tid att taga emot
någon alls. Ett nytt nummer af tidningen skall
ut... och hvilket nummer sedan!

Stadsbudet Bas skrattade och smekte en
tidningspacke framför sig.

— Ni kan gå, hör ni, upprepade Catherine
ännu högre. Bas, Marats trogne gårdvar, närmade
sig beredd att mota ut den unga flickan, ifall
man bad honom därom.

Charlotte förlorade ej ett ögonblick sitt
lugn. Denna nya och oförutsedda svårighet
väckte hennes trots till lif.

— Ni hör ju...

— Jag vill ingenting höra. Gå bara, säger
jag! — Catherine vände sig till den enögda
portvakterskan, som för en stund upphört att
falsa tidningarne. — Ni vet, medborgarinna, hur
man springer här och besvärar folkets vän för
att tigga om hans namnteckning eller...

Simonne Evrard trädde ut, lockad af systerns
högljudda röst. Hon kände ej igen Charlotte,
men denna skyndade sig att upplysa, att hon
redan en gång under dagen sökt medborgaren
Marat.

— Det måste vara ett synnerligen angeläget
ärende, sade hon tvekande.

— Det gäller fosterlandets väl,
medborgarinna. — Charlotte såg henne fast in i ögonen.

— Vänta en stund! — Simonne vände om
till de inre rummen.

Catherine höjde förargad på axlarne,
portvakterskan återtog sin falsning, och stadsbudet
räknade tidningarne igen. Medborgaren Pillet
kom tillbaka och gick. Han höll fakturan med
Marats namn i ena handen. Omedelbart efter
honom visade sig Simonne och tecknade åt
Charlotte att stiga in.

Den unga flickan drog en djup, befriande
suck. Så högt som vid detta tillfälle hade hon
aldrig burit sitt hufvud. Med en blick som
strålade af hopp och förväntan gick hon efter
Simonne Evrard, som visade vägen.

Portvakterskan gapade af förvåning, hon
tyckte sig aldrig ha skådat något vackrare än
den unga flickans ansikte. Bas stod handfallen
och glömde sina tidningar. Endast Catherine,
hvilkens lynne var bittert och otillgängligt, knotade
halfhögt.

Charlotte följde Simonne genom den dåligt
upplysta matsalen och hejdade sig ett ögonblick
vid dörren till rummet innanför denna.

— Ni bör kanske veta, att medborgaren just
nu tager sig ett bad, upplyste Simonne. — Hans
sjukdom...

Charlotte böjde lugnande på hufvudet, hur
hon mottogs var likgiltigt. Kring Simonnes
läppar lekte ett svagt leende, det bleka
återskenet af den unga flickans triumferande min.
Hon lade handen på låsvredet och öppnade.
En sekund möttes de båda kvinnornas ögon.
Charlottes pupiller lyste sällsamt stora. Det
vackra ansiktet lågade af hänförelse, men hade
på samma gång ett uttryck af vek ömkan med
den andra. Utan att förstå hvarför blef Simonne
skrämd. Hon grep hårdt kring dörrhandtaget
liksom för att i sista minuten hindra
besökerskan. Men Charlotte förekom henne genom att
lugnt stiga öfver tröskeln. Förvirrad stängde
Simonne dörren efter henne och gick långsamt
tillbaka till förrummet.

Kammaren, där Marats badkar placerats, var
liten och endast svagt upplyst. Charlotte, som
vid sitt inträde undvek att betrakta dess
innehafvare, uppfattade allt i en snabb blick.
Tegelgolfvet, de vanliga tapeterna, föreställande vridna
pelare på blå botten, samt på ena väggen en
karta öfver Frankrike. Bredvid denna hängde
pistoler och öfver den stod med stora bokstäfver
DÖDEN. I det från dörren längst bort
belägna hörnet stod badkaret. Marat satt däri
med vatten öfver midjan. Framför sig hade
han ett bräde som tjänade till skrifbord.

Först sedan Charlotte iakttagit allt omkring
sig, riktade hon blicken mot folktribunen. Hon
studsade. Tillhörde denna magra, kraftlösa kropp,
som endast med ansträngning orkade uppbära
det fula hufvudet, den af sina vänner fruktade,
af fienderna förbannade och af pöbeln älskade
»folkets vän»? Var denne utmärglade, af obotlig
sjukdom stämplade, nästan vanskaplige stackare
den fruktansvärde Marat? Charlotte insåg, att
hon begått ett misstag genom att mäta mannen
och gärningarne med samma mått. Men de
sista dagarne hade lärt henne, att misstag icke
behöfde vara ohjälpliga. Hon log åt sig själf
och åt hvad hon väntat. Sjuk eller ej var
mannen dock alltid Marat.

— Medborgare, sade hon sakta.

Marat, som icke sett upp vid hennes
inträde, tecknade åt henne att vänta en stund.
Han ville afsluta den mening, han börjat
omedelbart före hennes inträde. Den rastlösa ande,
som dref denna af sjukdomen brutna kropp,
tvingade honom till ständig verksamhet och
unnade honom icke ett ögonblicks ro. Det
gällde att genast fästa hvarje tanke och infall
på papperet, ingenting fick uppskjutas eller
försummas. Den tvungna orörlighet, hvartill hans
kropp just nu dömts, tilläts icke utgöra något
hinder för själen, äfven om den varit i ännu
större behof af hvila. Han, som önskade
pånyttföda mänskligheten genom att oafbrutet
åderlåta den, dref sig själf mot döden med sitt
rastlösa arbete. Den knotiga, snedvridna gestalten
tycktes flyta i badkarets grumliga vatten, endast
uppehållen af de långa armarne, som hvilade
på brädan. Från sidan belyste ett talgljus, hvars
låga flämtade för hvarje luftdrag, den groteska
företeelsen.

— Sitt ned! slängde Marat åt sidan utan
att se upp från sin skrifning. Han hade inte
ens sett den besökande, han visste blott att
någon fanns i rummet. Han doppade pennan
för sista gången i blybläckhornet, som hade sin
plats på en ekkubbe tätt bredvid badkaret och
afslutade skrifvelsen.

— Vet ni, hvad detta är, medborgarinna? —
Marat höll upp papperet, på hvilket bläcket ännu
ej torkat och svarade själf: — En begäran till
konventet, att alla bourboner, som ännu tolereras
inom Frankrikes gränser, dömas till döden.

Charlotte lutade sig intresserad fram för att
bättre kunna iakttaga den egendomliga mannen.
Vänstra ögat, som belystes af talgljuset,
glimmade grönt, det andra, som befann sig i skuggan,
liknade ett mörkt hål i det knotiga ansiktet.
Den stora munnen drogs till ett belåtet grin,
som blottade de ojämna tänderna. Charlotte
tog ytterligare ett steg närmare, så att hon stod
vid badkaret. Hon rättade ännu ett misstag af
de många, hon hittills begått. Mannen med
det gröna, glimmande ögat och den fula munnen
trodde på sin sak. Bakom hans glädje låg en
orubblig öfvertygelse. Marat handlade som han
gjorde, emedan han ej kunde annat. Charlottes
lugn höll på att svika henne inför den plötsliga
och oväntade upptäckten. Då gick en rörelse
genom vattnet, Marat hade vändt sig åt sidan,
för att se hvem besökaren egentligen var.

— Ni har sökt mig förut, medborgarinna?

Vid ljudet af den sträfva stämman rätade
Charlotte upp sig. Mannen i badkaret var och
förblef Marat.

— Ja, medborgare.

— Ni kommer från upprorsnästet Caen? —
Marat makade ett papper till rätta framför sig,
beredd att genast anteckna, hvad hon hade att
berätta.

— Kan ni säga mig namnen på de
deputerade, som tagit sin tillflykt till Caen? — Marat
använde ej längre titeln medborgarinna, han hade
för brådt att nå ett resultat.

Charlotte tog plats på den enda stol, som
fanns i rummet. Hon betänkte sig.

— Nå, utbrast Marat, fordrande.

Charlotte började långsamt räkna upp namnen
på de girondister, som vid hennes afresa
befunnit sig i Caen.

Innan hon hunnit afsluta förteckningen,
öppnades dörren, och Simonne Evrard trädde in.
Hon riktade en oroligt spörjande blick på
Charlotte, som besvarade den med ett lugnt
småleende.

Marat tecknade otåligt åt sin hustru att gå
igen, han var upptagen, folket, för hvilket han
ansåg sig lefva, hade berättigade anspråk på
alla hans krafter. Simonne gick tigande bort
till fönstret och tog en tallrik, som stod där.
På den låg folktribunens aftonmåltid, som länge
sedan kallnat, emedan han ej gifvit sig tid att
smaka den. Hjärnan, som brann bakom hans
bakåtsluttande panna, och blodet, som sjöd i
hans bristfärdiga ådror, hindrade honom att äta
eller sofva. Folket ensamt tillhörde han, för
folket samlade han alla smädelser och allt hat
öfver sig, för folket arbetade han just i detta
ögonblick, försmående hvila och förfriskningar.

Marats enda svar bestod i att peka mot
dörren.

Simonne gick med sin tallrik. Hon ämnade
själf omigen värma upp den kallnade rätten för
att sedan, som så många gånger förut, söka
narra Marat att äta. Folkets vän tänkte hvarken
på sig själf eller på Simonne, som offrade hvar
dag åt honom, han hade blott sinne för, hvad
han kallade sitt verk. Mat, hvila... enfaldigt!
Hvem hade tid till sådant, då guillotinen
väntade. Här framför honom låg ett papper med
många namn på hans och »folkets» fiender...
gå, hustru! Hvem har tid att tänka på annat
än guillotinen, denna härliga uppfinning, som
skall pånyttföda en lidande mänsklighet. Hans
sjuka hjärna aflade vällustiga fantasier, hörde
fallbilans oupphörliga slag mot stupstocken och
njöt i förväg af fiendernas undergång. — Gå,
hustru! Hindra mig icke! — sade den otåliga
åtbörden. I sin magra, af febern darrande hand
höll han den spira, som styrde Frankrike och
snart skulle styra världen endast för att rädda
människorna från allt ondt. Den bestod i en
gåspenna, som doppades i bläck och formade
sneda, otympliga bokstäfver på ett papper. Med
detta obetydliga verktyg skrefvos de ord, som
rådde öfver lif och död, som rättade och
räddade. — Gå hustru! Hindra mig ej att döda
några för att rädda många.

Innan Simonne Evrard lämnade rummet, såg
hon ånyo oroligt på Charlotte. Det låg en bön
i hennes ögon: — Skona honom! Ni ser hur
sjuk han är!

Frimodigt och lugnt mötte Charlotte den
andras ögon.

— Vidare! befallde Marat, så snart låsets
knäppande tillkännagifvit att Simonne verkligen
gått. Hans ögon flögo smekande öfver den
långa listan, och hans ansikte hade ett uttryck
af hänförelse. Charlotte fortsatte sitt
uppräknande.

— Fler? frågade Marat, när hon slutat.

— Nej, medborgare.

— Godt! Marat fördjupade sig på nytt i det
skrifna. Han läste om listan och mumlade:
— Om några dagar skall jag låta guillotinera
dem alla.

Charlotte reste sig sakta från stolen. I fall
Marat höjt ögonen från det papper, som
fullständigt fängslade hans uppmärksamhet, skulle
han ha sett, hur Charlotte ur det pappfodral,
hon hela tiden hållit i vänstra handen, drog
fram en lång knif. Med en på samma gång
hjälplöst otymplig och likväl medvetet kraftig
åtbörd grep hon ett hårdt tag kring skaftet.
Hon gick ett steg närmare och höjde handen.

— Alla utan undantag, sade Marat, och
tryckte bekräftande sina magra fingrar mot
papperet.

I detsamma stötte Charlotte till med sådan
styrka, att halfva knifbladet begrofs i Marats bröst.

Med ett stönade föll folktribunens hufvud
bakåt och slog mot karets kant. Först nu
riktade Marat ögonen mot Charlotte. Han såg en
ung flicka framför sig. I hennes blick brann
en eld, lika sjudande och stark som den, hvilken
förtärt honom. Sedan grumlades hans blick,
han var ur stånd att uppfatta något och ropade
i yrsel:

— Kom hit, min kära vän!

Charlotte hade mött den döendes ögon.
Hon tumlade tillbaka och slungade med en
åtbörd af vämjelse den blodiga knifven ifrån sig.
Sedan gick hon mycket blek och ställde sig vid
fönstret.

Ända ut i köket hade Marats stönande hörts.
Simonne och Catherine Evrard, hjälphustrun och
portvakterskan, skyndade in i badrummet. Deras
bestörtning inför hvad de sågo, kom dem att
brista ut i höga klagorop.

Charlotte betraktade dem undrande. De
osköna former dessa fyra kvinnors sorg tog sig
och framför allt den till utseendet liflöse i det
nu röda vattnet, väckte hennes afsky. Hon gick
ut ur rummet och fortsatte genom våningen.

I förstugdörren stod stadsbudet Bas. Han
såg frågande på Charlotte, liksom begärande en
förklaring.

Då skar Simonnes röst klagande genom larmet:

— Hon har mördat honom.

Ett doft rytande steg ur den trogne
gårdvaren Laurent Bas' strupe. Han kastade sig
öfver Charlotte och slog henne till golfvet.

Hela bostaden företedde nu en bild af hjälplös
förvirring. I badrummet skreko de fyra
kvinnorna om hvarandra. I förstugan låg Charlotte
orörlig på golfvet, under det Bas lät ett regn
af knytnäfsslag hagla öfver hennes kropp, utan
att offret likväl gaf ett ljud ifrån sig.

Öfver denna besynnerliga grupp, som
spärrade vägen, klef oväntadt tandläkaren Delafondée,
husets störste hyresgäst. Han hade hört skriken,
lämnade sin våning och skyndade direkt in i
badrummet.

Marat lefde ännu, men förmådde hvarken
tala eller göra en rörelse. Delafondée bar in
honom i rummet bredvid och sände
portvakterskan att söka doktor Pelletan, som bodde i
närheten.

Alldeles som tandläkaren nyss förut klef
äfven han öfver Charlotte och stadsbudet, som
nu inskränkte sig till att fasthålla den unga
kvinnan. Charlotte gjorde fortfarande intet försök
till motstånd, hon endast såg undrande och
ömkande på den lille spinkige karlen, som grät
och snyftade utan afbrott.

Nästa sekund fylldes trappuppgången af
nyfikna människor. Alla talade i munnen på
hvarandra, men ännu visste ingen, hvad som händt.
Tills det plötsligt ropades från mun till mun:
— Marat är mördad! Folkets vän är död!

Bas hade ändtligen släppt Charlotte, som
undergifven och lugn stigit upp från golfvet
och ställt sig i ett hörn. Två karlar, hvilka
skyndat till från gatan, höllo henne vid
handlederna. Rundt omkring ropade män, kvinnor
och barn. Man trängdes och knuffades därinne.
Somliga ville in, andra arbetade för att komma
ut. De som sett något, ropade högt därom,
de, som önskade se något, skreko likaledes.
Blodspår funnos öfverallt. Tjogtals personer hade
redan trampat i den röda ström, som visade
hvilken väg den döende burits från badrummet,
genom matsalen och in i sängkammaren. Märken
efter deras fötter syntes ända ut i trappan.
Utrop af fasa eller harm hördes öfverallt, medan
förvåningen öfver denna lugna, orörliga flicka,
den enda till utseendet likgiltiga bland hela den
människomassa, som rörde sig i rummen,
framkallade hotelser och vredesskrik från flera håll.

Charlotte log inåtvändt. Hon var förvånad
öfver villervallan och de täta explosionerna från
dessa främlingar, hvilkas smärta eller vrede väckts
vid åsynen af blodet.

— Men det är ju Marat, tänkte hon, — Marat,
tyrannen, som utgjutit så oerhördt mycket blod,
oskyldigt blod!

Larmet kring henne växte, förbannelser ljödo,
knutna näfvar höjdes. Med stigande förvåning
mötte Charlotte dessa lågande blickar. — Förstå
ni icke ert eget bästa, medborgare? frågade
hennes ögon, som lugnt vädjande sågo ut öfver
mängden. — Det är ju för er skull, för att
hjälpa och rädda er alla, jag gjorde hvad min
plikt bjöd mig.

Ingen förstod hennes stumma språk, oviljan
växte omkring henne. Då hårdnade hennes min,
blef sträng och högdragen, läpparne drogos till
ett leende, som innehöll ömkan och förakt. De
voro i sin blindhet löjliga, dessa människor.
Hon tog ett steg framåt och böjde undergifvet
hufvudet. Det var gagnlöst att strida mot
okunnighet och fördomar, ingen enda bland dessa
ursinniga skrikhalsar hade en aning om sitt eget
bästa. Hon väntade en kort stund, men slaget
som hennes trots skulle framkallat, och hvarom
det böjda hufvudet tiggde, föll icke. Då rätade
hon åter upp sig och stod kall och orörlig,
det var gagnlöst att hoppas något af dessa män.
De tillhörde dem som draga nytta af alla
omhvälfningar, men aldrig röra ett finger för någon,
de voro kort sagdt goda borgare, sådana som
äro lojala mot alla styrelser, äfven den sämsta.
Charlotte hade begått ett nytt misstag, och hon
erkände det. Men hon var hvarken nedslagen
eller trött, kyligt lugn inväntade hon, hvad som
nu skulle följa.

Traktens poliskommissarie,
Gaillard-Dumesnil, anlände. Charlotte knuffades in i salongen,
där hon skulle undergå ett första förhör.

Poliskommissarien såg frågande på den unga
brottslingen. Alltjämt fasthållen af de två
karlarne stod hon med den tillbucklade hatten på
sned. Ett par hårlockar föllo ned i hennes
ansikte och halsduken var uppsliten. Hon mötte
polismannens blick med ett vackert småleende.
— Hvad vänta ni på, tycktes det säga. — Hvarför
döda ni mig icke?

Poliskommissarien gjorde ett par brådskande
frågor.

Charlotte väntade tills det blifvit tyst, då
ljöd hennes djupa altröst, lugn, nästan högtidlig:

— Ja, jag gjorde min plikt och stötte ned
vidundret Marat. Någon måste offra sig för sitt
land, det blef jag.

Hon gjorde ett uppehåll och vände sig mot
åhörarne, hvilka slukade henne med flammande
blickar.

— Beklagansvärda, ni önska min död och ni
borde resa mig ett altare, emedan jag befriat
er. — Med ett kraftigt ryck skakade hon de
båda karlar, som höllo hennes armar, ifrån sig,
och utropade lidelsefullt: — Här är jag, döda
mig! Eftersom ni kunna sakna en Marat, äro
ni endast värda att vara bödlar.

Åhörarne veko undan för den unga flickan.
Hon väckte deras skräck, lika mycket som deras
förvåning.

Charlotte ångrade genast sin häftighet. Med
en blyg åtbörd lade hon halsduken till rätta
öfver sitt bröst och räckte sedan fram händerna,
för att de båda karlarne åter skulle gripa dem.

Poliskommissarien fann det omöjligt att
fortsätta förhöret i denna trängsel. Han vinkade
åt några soldater, hvilka följt honom, att föra
fången ned i åkdonet, som ännu väntade
utanför porten. Deputerandena Chabot, Drouet,
Legendre och Maure, hvilka fått höra nyheten
på gatan och infunnit sig, gingo före soldaterna.
Poliskommissarien bildade eftertruppen.

I dörren vände Charlotte på hufvudet och
såg sig förvånad tillbaka. Från rummet bredvid
ljödo Simonne Evrards snyftningar. En fråga
föddes på Charlottes läppar, men hon uttalade
den ej, ty poliskommissarien sköt henne framför
sig. Medan de arbetade sig genom rummet,
vände Charlotte alltjämt på hufvudet för att
söka uppfånga en skymt af gråterskan därinne.
Hennes ögon uttryckte endast en omåttlig
förvåning öfver denna sorg. Hon fattade icke,
hur de båda dygderna, kärlek och trohet,
oupplösligt förmått binda en kvinna vid den man,
hon ansåg för inkarnationen af allt ondt.

Ute i förstugan växte förvåningen inför det
obegripliga hon iakttog. Där stod Laurent Bas,
utom sig af förtviflan öfver sin älskade herres
död, och slog pannan mot väggen. Charlotte
frös till och böjde hufvudet djupt. Hon hade
mött det ofattliga och sökte ej längre någon
förklaring.

— — —

Charlotte inför revolutionstribunalet var en
annan än den unga landsortsflickan, som letade
sig fram genom det okända Paris. Hennes svar
voro stundom ironiska, ofta fyndiga, alltid korta
och träffande. Hon visste, att hon »snart skulle
träffa Brutus och några andra heroer på de
Elyseiska fälten», och hon längtade dit.

När allmänne åklagaren, Fouquier-Tinville,
läste upp anklagelsen och däri använde uttrycket
öfverlagdt mord, afbröt Charlotte:

— Det odjuret, han tager mig för en
mörderska.

Sedermera sade hon: — Det är blott i Paris
man bländats af Marat. Öfverallt annorstädes
betraktar man honom som ett vidunder.

På frågan hvem som ingifvit henne ett så
glödande hat, svarade hon:

— Jag har icke behöft någon annans, jag
har nog af mitt eget hat.

— Tror ni er nu ha dödat hvarje Marat?
sporde en af bisittarne i rätten.

— Då han är död, skola ni andra ta er i
akt, svarade Charlotte genast.

Längre fram under förhörets gång yttrade hon:

— Jag har dödat en för att rädda
hundratusen. Jag var republikan långt före
revolutionen.

Tribunalets president, Montané, vek undan
inför dessa genomtänkta och oftast träffande svar.
Han framställde en mängd frågor, så skickligt
formulerade, att den anklagade lätt kunnat finna
flera olika ursäkter och förklaringsgrunder för
sitt handlingssätt. Först sökte han förmå henne
att förklara sig sinnessjuk, men Charlotte
genomskådade den välvillige Montanés afsikt. Med
sitt orubbliga fasthållande vid, att plikten och
kärleken till fosterlandet drifvit henne till
handlingen, omintetgjorde hon presidentens försök.
Denne lät emellertid ej afskräcka sig utan ville
nu söka mordets anledning i politisk fanatism.
Mellan honom och Charlotte utkämpades en
tvekamp, i hvilken den unga flickan segrade.
Då intet annat återstod, sporde Montané, om
hon hade något rättegångsbiträde.

— Jag har anmodat en vän, men han har
ej infunnit sig. Antagligen saknar han mod att
föra min talan.

Montané gjorde ett uppehåll i förhandlingarne
och såg sig omkring bland åhörarne i salen.
Hans blick stannade vid advokaten
Chauveau-Lagarde, som han kände.

— Kanhända ni, medborgare...?

Den tillfrågade var strax beredd att åtaga
sig den hopplösa saken och steg upp.

Charlotte tecknade åt den ädelmodige, att
hon hvarken önskade ursäktas eller försvaras.

Chauveau-Lagarde var ett barn af sin tid.
Han hade förstått och böjde samtyckande på
hufvudet. När förhöret slutat, sade han endast:

— Den anklagade tillstår, att hon dödat,
medger att det skett efter lång öfverläggning och
söker icke ens rättfärdiga sig. Just detta,
medborgare, innehåller hela hennes försvar. Detta
lugn, denna upphöjda förnekelse af sig själf,
kan blott förklaras genom en lidelse, som tryckt
dolken i hennes hand.

Charlotte var nöjd med advokatens ord och
tackade honom med sitt stora strålande leende.

Strax efteråt föll domen, sedan juryn
enhälligt uttalat sig för dödsstraff. Charlotte hörde
knappt därpå, hon samtalade med
Chauveau-Lagarde.

— Jag äger ingenting, sade hon och pekade
på domarne, ty dessa herrar ha förklarat min
egendom hemfallen åt staten. Den enda
ersättning jag kan bjuda er är tillåtelsen att
betala mina skulder i Paris. Jag räknar fortfarande
på ert ädelmod.

Lugn, allvarlig och okonstlad återvände hon
till fängelset. Hennes fångvaktare, Richard, och
dennes hustru mottogo henne med sorgsna miner.
De voro visserligen vana vid, att deras
pensionärer lämnade dem för att gå till döden, men
de hyste medlidande med denna unga flicka,
som var så älsklig.

Fängelseprästen infann sig för att bereda
henne till döden, men Charlotte afvisade honom
vänligt.

— Jag behöfver inte era tjänster,
medborgare. — För öfrigt har jag gifvit en målare tillåtelse
att rita mitt porträtt. Och jag har inte många
timmar kvar, som ni vet. — Lugn och glad
ordnade Charlotte sitt hår för att för första och
sista gången sitta för en porträttör.

Målaren Hauer, som erhållit tillstånd att »rita
förbryterskans porträtt», knackade på celldörren.

Charlotte mottog honom älskvärdt leende.
Allt hos henne var sinnesjämvikt, välvilja och
tillmötesgående.

— Vi ha ondt om tid, medborgare.

Hauer bugade sig tyst och allvarlig. Han
förstod ej, hur det var möjligt att visa sådan
likgiltighet inför döden.

Charlotte satt lugn och rak på cellens enda
trästol. Hon var barnsligt nyfiken och önskade
flere gånger se, hvad Hauer hunnit göra; men
när hon förstod, att det kunde hindra honom
i hans arbete, satt hon orörlig. Efter en stund
började målaren och hans modell samspråka.

— Den som räddar sitt fosterland, frågar ej
hvad det kostar, sade Charlotte bland annat.

Hauer nickade, han var god patriot. Men
han var framför allt konstnär och tänkte mest
på sitt arbete.

— Det är ondt om patrioter numera,
fortsatte Charlotte, — nästan allting är egoism. Hur
ömkligt hos ett folk, som vill bilda en republik!

Hauer började få ansiktet färdigt och
betraktade sin modell uppmärksammare än han
lyssnade. Han uttryckte sin förundran öfver
hennes lugn.

— Jag behöfver inte låtsa känslolöshet, jag
hyser inte den ringaste fruktan för döden,
svarade Charlotte. Stelheten i hennes sätt var
utplånad, hon visade sig älskvärdt öppenhjärtlig.
— Jag har aldrig satt värde på lifvet för annat
än den nytta, man kan göra andra därmed.
Medborgare, — hennes röst blef djup och
allvarlig, — jag närde ett enda hopp: att få dö
okänd. Men man vågade ej trampa mig under
fötterna. Och när man nu vet, hvem jag är,
hvarför då ej också låta er måla mitt porträtt?
Inte sant?

Hauer nickade tyst. Han lutade sig fram
öfver skissboken för att dölja sin rörelse.

— Nu ber jag er endast om en sak. Ni säger
inte nej?

— Befall, mademoiselle!

— Medborgarinna, heter, det. Det var er
lycka, att ingen annan än jag hört det. Jo, teckna
ett miniatyrporträtt och sänd det till min familj!

— Jag lofvar det, medborgarinna.

— Tack!

Det knackade. Strax därpå trädde bödeln
in, följd af två gendarmer.

— Redan? Charlotte reste sig från stolen
och gick fram till Hauer för att se, hur långt
han hunnit.

— Åh, hufvudet är färdigt. Det är det
viktigaste. Men hur skall jag kunna tacka er.
Charlotte såg sig omkring, sökande ett föremål
lämpligt till minne. Hennes blick föll på saxen
i bödelns hand. Hon tog den och klippte en
lock af sitt hår. — Jag har ingenting annat än
denna. Behåll den som ett minne af er godhet
och min erkänsla.

Skarprättaren tog ett steg närmare och
Charlotte, som visste hvad han ville, tog af sig
mössan, för att han lättare skulle komma åt
att klippa hennes hår.

— Min sista toilette göres af tämligen grofva
händer, sade hon och smålog uppmuntrande åt
Hauer, som knappt förmådde hålla sina
snyftningar tillbaka. — Men den leder till
odödligheten. — Håret var afklippt och hon rätade upp
sig. — Medborgarinna Richard, se här, tag det!
— Charlotte samlade ihop de glänsande
hårmassorna och gaf dem med en vacker åtbörd
åt fångvaktarens hustru.

Bödeln räckte fram den röda skjortan, i
hvilken mördare alltid gingo till schavotten.

Charlotte ryckte till och ryste. Hon hade
långt i förväg beredt sig på denna stund och
genomtänkt allt. Men den röda skjortan hade
hon glömt. Återigen stod hon inför ett af
dessa misstag, som oupphörligt hotade att
kullstörta hvarje beräkning, men hon hämtade sig
genast och drog utan tvekan skjortan öfver
hufvudet.

Fängelseprästen visade sig i dörren och såg
frågande ut.

— Framför min tacksägelse till dem, som
haft vänligheten sända er. Men jag begär endast,
att så fort som möjligt bli afrättad.

Prästen steg in och ställde sig i ett hörn.
Bredvid honom stod Hauer med skissboken under
armen. Han stirrade som förhäxad på
Charlotte. Den röda skjortan hade förvandlat henne.
Hufvudet som beröfvats sitt hår, höjde sig ur
den styfva kragen, hvilken drog ett blodrödt
streck kring halsen. Hög, rak och med
hufvudet tillbakalutadt, lät Charlotte bödeln bakbinda
sina händer. Allt skedde under fullkomlig tystnad.
När den ene gendarmen råkade skramla med
sabeln, gaf kamraten honom en förbittrad blick,
som kom karlen att rodna likt en ertappad
förbrytare. Bödeln gick varsamt på tå, när han
rörde sig. Vid celldörren stod fångvakterskan
med hårmassan i sina händer, hon vågade knappt
andas. Hauer höll sig orörlig bredvid prästen.
Långt ute i fängelsets hufvudgång slamrade en
vaktsoldat med sin musköt.

Charlotte stod lugn och blid midt i cellen.
Hon tycktes öfverväga. Hennes läppar skilde
sig åt och kring dem lekte ånyo det
oemotståndliga leende, som tjusade och band. Så
skred hon långsamt mot dörren, sedan hon böjt
hufvudet till en afskedshälsning för de
innevarande.

Skarprättaren tassade efter henne, och
gendarmerna slöto upp bakom honom.

Prästen lutade sig mot väggen,
medborgarinnan Richard snyftade sakta, och Hauer gömde
ansiktet i händerna. Fastän han blundade, såg
han tydligt denna unga flicka i den hemska
röda kåpan, inkarnationen af oskuld och renhet
i förening med denna brottets symbol. Lik en
sfinx gömmande en olöslig gåta.

Då Charlotte tog plats i bödelskärran, bröt
ett åskväder löst öfver Paris. Åskådarhoparne,
som packats på alla gator, där tåget skulle fram,
läto dock ej skingra sig däraf.

Charlotte satt lugn och rak på kärran, som
endast långsamt förmådde arbeta sig fram genom
trängseln. En skara kvinnor, guillotinens furier,
väntade i fängelsets närhet. De bildade krets
kring kärran och utstötte hela tiden smädelser
och förbannelser öfver mörderskan. Charlotte
såg nyfiket och förundradt ned på dem en stund.
Så slog det henne, att det, för hvilket hon
offrat sitt lif, varit gagnlöst. Dessa skränande
megäror kring kärran, dessa tigande och dystra
folkhopar utefter gatorna, alla dessa människor,
hon velat befria, hvad hade de vunnit? Hon
bleknade, en orolig glimt sköt fram ur ögonen,
och hon sänkte bedröfvad sitt hufvud. Men
omedelbart därpå höjde hon det igen. Hon
visste bättre än alla dessa vilseledda och fega,
hur rätt hon handlat. Hon förlät dem.

När kärran svängde in på Place de la
Revolution, upphörde regnet och solen sken åter.
Charlottes tvifvel hade försvunnit, och det vackra,
lugna leendet lyste upp hennes drag. Hon
hoppade lätt ned från kärran och gick lugnt
uppför schavottens trappsteg.

Rundt omkring henne böljade ett haf af
hufvuden, och i alla fönster syntes människor.
Ett förvirradt sorl, blandadt med vilda skrik,
steg från mängden. Men Charlotte hörde det
ej. Hon var säker på sin sak, det var hon
som skulle få rätt till slut. Hon lät bödeln
binda sina fötter och lade sig till rätta öfver
stupstocken. Icke ett ögonblick förlorade hon sin
lugna värdighet, in i det sista bevarade hon sin
orubbliga fasthet. Hennes blick var klar och
mild.

En flock dufvor flögo, skrämda af bullret
nedanför, från ett hustak och fladdrade i en
båge öfver människohafvet. Charlotte förnam
ljudet af vingarnes slag och vred litet på
hufvudet för att se efter dem. Då föll bilan.

*



ADAM LUX


Stolfötterna skrapade mot golfvet,
då de sittande reste sig från sina platser.
Familjerådet var afslutadt. Fabrikör Lux, värden, for
med ena handen öfver ögonen för att dölja sin
rörelse. Han misslyckades alldeles, men
släktingarna kring bordet logo förstående. Det var
ju helt naturligt, att en far skulle känna sig
rörd, strax innan hans son för första gången
begaf sig ut i världen.

Familjerådet hade grundligt och ingående
behandlat den viktiga frågan, hur en ung mans
uppfostran lämpligast borde afslutas. Meningarna
hade skarpt brutits mot hvarandra, men när det
af allt framgick, att fabrikör Lux redan bestämt
sig för det gamla bepröfvade medlet »att resa»,
gingo de manliga släktingarna utan undantag
öfver på hans sida. Ett par tanter talade
visserligen om Adams ungdom, hans öfverspända
sinnelag, och de många frestelser, som möta en
god och ren yngling.

— Just därför, hade gamle fabrikör Lux
svarat. — Gossen måste se och lära. Han är
vek och lättledd som en flicka. Nej, låt honom
bli ordentligt bedragen några gånger, sedan får
han nog ben och inte brosk i näsan. — Han
hade en hel mängd skäl, alla lika vägande, men
ovan vid att uttrycka sig i en större samling,
fann han dem icke. Då kom det en gång till:
— Se och lära.

— Javisst, ja visst, ljöd det i kretsen. Det
var vanligt, att släktingarna instämde med den
rike fabrikören, när han gifvit sin åsikt till känna.

Adam kallades in och underrättades om
beslutet. Rodnande af glädje och nyväckta
förhoppningar kysste han ett dussin händer, utan
att märka, hvilka de tillhörde. Hela tiden susade
det i hans öron: världen väntar, världen väntar!
När han på sitt intagande och halft barnsliga
sätt tackat föräldrarne och om igen tryckt några
händer, hvilka lyckönskande räcktes mot honom,
ropades på Friedrich. Familjens gamle
trotjänare kom genast och stod trygg och litet lutande
i den glada kretsen. Alla kände Friedrich och
visste, att han älskade sin husbonde och dennes
barn. Han skulle kunna gå i döden för dem.
Han mottog förhållningsorderna, pengarne och
den i förväg skrifna marschrutan.

Familjerådets medlemmar logo och hviskade.
Det var ju en hel komedi detta. Först samlas
här för att säga sin mening och sedan finna
allting ordnadt på förhand. Det var likt Lux
senior, som alltid dref sin vilja igenom.
Hviskningarne stego till sorl, små muntra skratt hördes,
och glada utrop ljödo, medan fabrikören, typen
för en själfmedveten storborgare, och gamle
Friedrich, idealet för en trotjänare, stodo midt i
rummet och samtalade. Allt hvad husbonden
hade att säga denne förträfflige betjänt, hvilkens
föräldrar tjänat fabrikörens far, och hvilkens
trohet ärfts från utdöda generationer, var sagdt
förut. Men idealtjänaren, som skulle förstått
sin plikt äfven utan ett ord därom, lyssnade
villigt till de upprepade order, den försiktige
fadern fann för godt ge.

Gamle Friedrich aflägsnade sig med en halft
vördnadsfull, halft förtrolig bugning, som sade:
jag känner er och ni känna mig, nog skall
gossen bli väl bevakad. Alla tanterna och
onklarne tydde hälsningen rätt och logo gillande,
när de sedan gingo till middagsbordet.

Föremålet för uppmärksamheten och de
vänliga blickarne satt mellan far och mor. Han
urskilde endast otydligt alla dessa välbekanta
ansikten och hörde rösterna som ett aflägset
sorl. Han hvarken åt eller drack, men det
tillskrefs en lätt förklarlig nervositet och ökade
endast den allmänna glädjen.

Så var då middagen slut. Drömmande steg
Adam upp från sin plats och halft frånvarande
mottog han moderns och systrarnas smekningar.
Gamle Friedrich stod redan i dörren och
väntade. Resmössan satt instucken under ena
armen, friskappan med de tre kragarne hade
han tagit på, och piskan hölls i den stadiga
näfven. Det var ej tänkbart att någon annan
skulle köra för den unge herrn. Adam såg
bort till honom och kastade sig därpå i faderns
armar. Han kände dennes nästan sjukliga
punktlighet och ville ej förlänga afskedet en enda
öfverflödig sekund.

Fem minuter senare rullade vagnen genom
allén nedåt stora landsvägen. På terrassen stodo
familjemedlemmarne, viftande med sina näsdukar.
Närmast trappan hade tjänstefolket tagit plats
och efter dem följde fabrikens arbetare ordnade
på tvenne led. Kvinnorna gräto och karlarne
svängde hattar och mössor, de hurrade också,
det var själffallet, då den afhållne fabrikörens
son på egen hand drog ut i världen.

Hela tiden satt Adam frånvarande och förlägen
på sin plats. Hjärtligheten från alla dessa
människor gjorde honom pà en gång vek och brydd.
Han såg skyggt åt sidorna och när han
besvarade hälsningarna, skedde det med ett uttryck
som om han protesterat mot dem. Gamle
Friedrich log bredt och trohjärtadt och nickade
såväl å husbondens som egna vägnar. Vagnen
rullade vidare, och då den körde ut ur allén
och vek in på vägen, rätade Adam upp sin
förut hopsjunkna gestalt. Han hade fattat ett
beslut.

— Såg ni? utbrast onkel Heinrich
glädjestrålande uppe på terrassen.

— Rak i ryggen som en grenadiär! Gossen
kommer att gå långt. He, he, nu föreslår jag
att vi dricka en bägare för honom.

Han gnuggade belåtet sina feta händer, och
gästerna följde den gode, gamle onkeln, hvars
gunstling Adam alltid varit.

Vagnen rullade vidare på den nordtyska
landsvägen och den unge mannen satt försjunken
i sina vakna drömmar. Gamle Friedrich var
för grannlaga att störa honom än så länge,
men han lofvade sig själf att taga skadan igen
framdeles och låta sin betjäntvisdom floda.

— Friedrich, sade Adam plötsligt.

— Herr Adam, svarade tjänaren förtjust
öfver att ej behöfva vänta allt för länge.

— Anser du mig vara din husbonde?

Gamle Friedrich vände ett af förundran
gapande ansikte mot följeslagaren. Frågan hade
framställts i en så högdragen ton, att han anade
en obehaglig fortsättning.

— Ja, tag dig god tid och fundera noga
öfver mina ord, ty jag önskar ett fullt
uppriktigt svar. Sak samma hur det sedan lyder.

— Om herr Adam är min husbonde?

Gamle Friedrich fann det klokast att anse
det hela som ett godt skämt. — På den saken
behöfver jag inte fundera. Herr Adam är min
husbonde.

— Tack, Friedrich! Du har alltid varit en
trogen och tillgifven tjänare.

— Åh, herr Adam gör mig riktigt
förlägen...

— Min gode Friedrich! Men då du inser,
att jag är husbonden, bör du också inse det
förnedrande i att tjänaren behåller kassan.

Gamle Friedrich brast i ett bullersamt skratt.

— Var det där skon klämde! Herr Adam,
så här sade fabrikören åt mig, strax innan vi
foro. 'Så fort min son önskar handhafva
reskassan, öfverlämnar du den åt honom', sade
han. Och så blinkade han med vänstra ögat...
herr Adam vet ju, hur skälmaktig och raljant
gamle herrn kan vara. 'En bland de nyttigaste
lärdomar unge män kunna inhämta är att...
att...' ja, det var något om ett inbördes
förhållande mellan debet och kredit. Herr Adam,
som är beläst, känner nog de där två bättre
än jag, som aldrig lärt läs- och skrifkonsten.
Och så blinkade fabrikören igen.

— Sade min far...

— Ord för ord, fast mycket bättre än jag.
Så fort vi hunnit förbi de där båda karlarne
vid vägkanten, skall jag lämna plånboken och
börsen åt herr Adam. Det är goda växlar och
säkra papper i plånboken, fabrikör Lux' namn
gäller öfver hela Tyskland. Och genom börsens
maskor skiner guldet fram. Unge herrn
behöfver sannerligen inte neka sig något. Ho,
ho, när man är sin fars son...

Adam hade sjunkit ihop vid de upplysningar
han erhållit. Det säkra och själfmedvetna i
hans hållning hade efterträdts af en barnslig
obeslutsamhet. Han såg nästan skyggt på sin
bredaxlade tjänare, hvars ögon muntra och
spelande, mötte hans, hvar gång blicken gled åt
sidan.

Gamle Friedrich väntade blott den ringaste
uppmuntran för att fortsätta i samma ton. Men
Adam teg, försjunken i nya tankar.

Vagnen rullade framåt utefter den dammiga
landsvägen. Trotjänaren satt lika tyst som
husbonden. Han förvånade sig öfver denna
fåmäldhet, Adam var ju eljes en pratsam och
gladlynt herre. Och nu var det just ett
lämpligt tillfälle att spörja den världserfarne
Friedrich om allt möjligt. Friedrich, som följt fabrikör
Lux på dennes vidlyftiga resor, han hade sett
och upplefvat åtskilligt, han kunde berätta, han.
Men Adam gjorde inga frågor, och Friedrichs
många inledande hostningar lämnades obeaktade.
Så nåddes omsider den närbelägna staden och
färden ställdes mot diligenskontoret. Adam löste
biljetter för sig och sin betjänt, medan
Friedrich bevakade kappsäckarne och samtalade med
fabriksbokhållaren, som rest in förut på dagen
och nu skulle köra giggen tillbaka.

Adam och hans följeslagare hade anländt i
god tid, men innan de hunnit taga afsked af
bokhållaren, rullade diligenserna, både den som
skulle fortsätta söderut och den som gick åt
norr, in på gården, det blef ett sista handslag
och några hälsningar till hemmet och så togo
resenärerna plats. Hästombytet var snart
verkställdt, kusken klättrade upp på sin höga plats,
en klatch med piskan och diligensen satte sig
i rörelse. Posthornet ljöd, hästhofvarne
klapprade mot stenläggningen, husen gledo förbi.
Adam blickade tankfull ut genom rutan i väggen
bredvid sig och smålog förväntansfullt: resan
ut i världen hade börjat.

Ett par mil tillryggalades under tystnad.
Då började gamle Friedrich plötsligt visa tecken
till oro.

— Herr Adam, vi fara åt orätt håll, sade
han slutligen.

Adam skakade sitt hufvud och tjänaren
tystnade för en stund.

— Jo, herr Adam, det här är diligensen
söderut, återtog Friedrich slutligen.

— Ja visst.

— Men ni skulle ju resa till Berlin.

— Hvad jag skulle eller icke skulle hör ej
hit. Jag reser till Paris. Nu vet du det.

Gamle Friedrich flyttade sig så långt från
sin unge husbonde, som utrymmet på
vagnsätet tillät. Han betraktade honom länge och
förebrående.

— Fabrikör'n sade...

— I kväll skall du få veta hvarför. Seså,
tig nu, Friedrich, de andra passagerarne
betrakta oss.

Friedrich var en alltför utmärkt tjänare för
att fästa uppmärksamheten vid sin herre, då
denne ville undvika det. Han teg, men det
kostade honom stora ansträngningar.

När de båda resande på aftonen anländt till
en stad och Adam tagit ett rum för natten,
gaf han betjänten ett tecken att följa sig.

— Sitt ned, Friedrich, började Adam vänligt.

— Det passar inte, med respekt till sägandes.
Herr Adam skall sitta, men jag stå.

— Som du vill, då står också jag.

Friedrich skakade sitt gråa hufvud, det var
en besynnerlig inledning.

— Du vet väl att alla människor födas lika,
återtog Adam brådskande, och de dö på samma
sätt och bli mull, ingenting annat än mull,
tillade han.

— Hm, det kan nog vara sant, men...

— Det är sant. Man har bara inte tänkt
tillräckligt på detta förut. Men numera veta
alla det. Vi ha vandrat i mörker och dimmor,
men ljuset har ändtligen kommit. Förklaringen
om de mänskliga rättigheterna var den fackla,
som skingrade mörkret och fördref dimmorna.

Friedrich skakade sitt hufvud och betraktade
trohjärtadt sin unge herre. Jo, det var
verkligen han. Samma flickaktigt skära hy och
samma klara, blå ögon. Håret föll i naturliga
lockar ned på axlarna, och öfverläppen pryddes
af en svag skuggning. Men gestalt och
hållning var en annans. Det outvecklade och veka,
som kännetecknat ynglingen, var med ens
försvunnet, i stället stod där en man med
höghvälfdt bröst och starka lemmar. Gamle
Friedrich skakade på nytt sitt hufvud.

Adam Lux drog ur barmen fram ett papper,
vecklade upp det och började läsa...

— Människorna födas fria och jämlika samt
förbli det äfven. Olikheterna i socialt
hänseende få icke grundas på annat än den
gemensamma nyttan. — Samhället har till ändamål
att bevara människans naturliga och
oförytterliga rättigheter. Dessa rättigheter äro frihet,
äganderätt, personlig säkerhet och motstånd mot
förtryck. — Grunden till den högsta makten
ligger hos nationen. Ingen kår eller individ
får utöfva någon myndighet, som ej utgår från
nationen. — Friheten består i att kunna göra
allt, som ej skadar nägon annan. — Frihetens
gränser bestämmas endast genom lagen.

— Med förlof, herr Adam, hvad är det där?

— Sanningen, svarade Adam stolt.

Friedrich nickade stillsamt. När hans
husbonde påstod det, föll det honom ej in att
protestera. I stället sade han:

— Herr Adam, det är hvad den förre
informatorn satte i er, inte sant?

— Han öppnade mina ögon.

— Då var det inte en dag för tidigt, att
fabrikör'n afskedade karlen.

— Du är en god människa, Friedrich, men
du är fången i oriktiga föreställningar. Jag
förebrår dig ej, du är tyvärr icke den enda. Jag
hoppas blott, att äfven du skall bli upplyst, och
att det ej må dröja för länge. Nu frågar jag
dig, vill du följa mig som min vän och
medhjälpare?

— Ursäkta herr Adam, men det går inte.

— Någon tjänare hvarken behöfver eller vill
jag ha. Det strider mot mina åsikter. Vänner
kan jag däremot aldrig få för många.

— Det där låter ju bra och vackert för all
del. Det skulle bara fattas, att jag som är en
olärd man vågade bestrida den saken. Men tro
mig, herr Adam, herrar och drängar komma
alltid att finnas, det är så.

— Min gode Friedrich, jag har tyvärr inte
tid att gendrifva dina vanföreställningar. Därför
ber jag dig endast om ett: svara mig, vill du
resa som min vän i mitt sällskap?

— Neej, herr Adam. Fabrikör'n har gifvit
mig sina instruktioner, och det slutar aldrig väl,
om jag inte lyder dem.

— Nåväl, då skiljas våra vägar. Farväl,
Friedrich, och hälsa mina föräldrar.

— Herr Adam!

— Säg ingenting, Friedrich! Jag har noga
genomtänkt allt. Och som jag vet, att jag kan
lita på dig, skall jag säga det. Jag reser till
Paris som deputerad för republikanerna i Mainz.
Åt mig, den yngste, har man lämnat uppdraget
att inför konventet frambära våra tacksägelser
till moderrepubliken, som snart skall befria
världen.

— Herr Adam, jag har sett litet jag med.
Man har gifvit er i uppdrag att resa. Vet ni
hvarför? Ni är den enda i hela sällskapet, som
har en snygg rock och mera pengar än ni
behöfver för dagen.

— Alldeles, Friedrich, jag är den
förmögnaste bland vännerna. Då är det också i sin
ordning, att jag brukar mina pengar på bästa
sätt.

— Hm, hostade Friedrich. Herr Adam
reser alltså dit ned?

— Jag reser. — — —

När diligensen följande dag rullade söderut,
satt Adam Lux fortfarande på sin plats, men
gamle Friedrich stod bedröfvad kvar och skakade
sitt hufvud.

— Det var således orsaken till att han såg
så hemlighetsfull ut efter middagen, tänkte
trotjänaren. Och så tillade han: — Det blir inte
lätt att förklara det här för fabrikör'n.

Adam vinkade ett vänligt farväl till honom
och skymdes bort vid ett gathörn.

Lyckan var Adam Lux bevågen. Den
diligens, som förde honom med sig, kom lyckligt
förbi preussarne, hvilka marscherade söderut, och
österrikarne, som ryckte fram från öster. Han
passerade gränsen och visade sitt pass, utfärdadt
af republikanerna i Mainz. Han mottogs med
glädje. Tyskland började vakna. Välkommen,
budbärare från Teutonernas skogar,
moderrepubliken hälsar hvar och en, som ilar mot hennes
famn! Han fraterniserade någonstädes med en
grupp officerare, klädda i slitna och fläckade
uniformer. Han hörde för första gången
Marseillarnes sång sjungas af soldater, som gingo
barfotade och voro beväpnade med rostiga
musköter eller pikspetsar, fastbundna vid störar.
Han såg män och kvinnor med dystert trots
bereda sig på den stundande invasionen, och
han hörde bistra hotelser utslungas. Mot hvilka,
frågade Adam ej; han kunde aldrig föreställa
sig annat, än att de gällde fienden i norr och
öster.

Han reste vidare. Diligenshästarne rörde
sig som sniglar, och han klagade däröfver.
Kuskarne försäkrade, att de aldrig sprungit så
snabbt, men Adam höjde på axlarne. Hans själ
förbrändes af längtan efter Paris, denna stad,
där ett enigt och hänfördt folk kort förut
planterat frihetens träd, där den nya dagen randats,
och där män, hvilka älskade mänskligheten högre
än eget lif, länkade framtidens öden.
Feberhettan i hans blod dref honom att springa långa
sträckor bredvid diligensen.

Stundom talade han med sina medresande,
hederliga borgare eller landtbrukare, hvilka
bakom hans rygg logo åt de himlastormande orden
och den häftighet, hvarmed de slungades ut.
Adam hvarken såg eller hörde det, han var en
hänförd svärmare, som endast fantiserade om
alla människors enighet. Hans blå ögon logo
mot alla, och öfver hans veka läppar forsade
stora och starka ord.

Så rullade diligensen ändtligen in i Paris.
Med utbredda armar beredd att taga hvarje
mötande i famn, stormade Adam Lux genom
gatorna. Men dessa af friheten pånyttfödda
borgare gingo stillsamt ur vägen för honom.
De hade hustru och barn att försörja, de tänkte
på sina familjer, på utskylderna, på hundratals
olika ting, men om friheten bekymrade de sig
minst af allt.

Adam Lux ville ej se de kalla minerna eller
lägga märke till vaneträlarnes hvardagsbestyr.
Han stod vid det åtrådda målet, han befann sig
i frihetsrörelsens medelpunkt. När han mot sin
vilja öfvertygats, att intet af, hvad han redan
sett, var sådant han önskat och väntat, ursäktade
han de goda borgarne. Det var för öfrigt icke
dem han sökte, utan ledarne, männen, som
satte världen i rörelse.

Han fann ledarne och mottogs med öppna
armar. — Aha, Europa vaknade, här anlände
det första sändebudet från germanerna. —
Välkommen, medborgare! hälsade honom Danton,
lejonet, som med sitt rytande väckte en feg
och likgiltig värld ur försoffningen. Robespierre
nickade väl endast och gick förbi representanten
för republikanerna på andra sidan Rhen, men
Camille Desmoulins, den gudomlige Camille,
som först af alla kommit stormen att rasa på
allvar, tryckte hans händer och såg Adam in i
ögonen. Han gick från den ene till den andre,
ungdomligt hänförd, outtröttlig, talade,
deklamerade, sjöng.

Och så kom hans stora stund. Konventet
mottog Adam Lux, sänd af republikanska klubben
i Mainz, inför sitt skrank. Med en hänförelse
som kom hans pulsar att bränna, hans ögon
att låga, talade Adam. Han sade, hvad han
väntade och hoppades, och han påstod att hela
världen väntade detsamma.

»Berget» klappade händerna, äfven »Träsket»
mumlade ett svagt bifall.

Med utbredda armar och skälfvande af
exaltation slutade Adam Lux sitt anförande.

— Frihet... jämlikhet... broderskap.
Världen väntar det... Världen väntar er...

Så vacklade han bort, berusad af sin egen
lidelse.

En liten snedaxlad man dök upp vid hans sida.

— Hundra tusen hufvuden till... jag tackar
er, medborgare!

Adam såg förvånad på mannen. En
kväljande förnimmelse besvärade honom, och han
hade svårt att andas. Han öfvervann dock genast
det obehag, den andres närhet framkallat. Denne
man var ju ledamot af konventet, alltså värd
beundran och högaktning. Men i hans öron
ringde det: hundra tusen hufvuden till...
Hvad menade mannen?

— Medborgare Marat, sade någon, och den
snedaxlade lämnade Adam för att följa den,
som ropat honom.

Adam säg efter mannen... Marat, ja visst,
mänsklighetens välgörare, folkets vän. Adams
blick var öm och han kände ett oändligt vemod
stiga upp inom sig. Liten, mager, fattig, ful,
förbisedd... så och icke annorlunda borde
»folkets vän» se ut.

På kvällen talade Adam i Jacobinerklubben.
Där ljödo handklappningarna starkare,
bravo-ropen högre. Konventet var tvunget att utåt
iakttaga en stel värdighet, men här brottades
lidelserna, här ljödo de starka orden, lades de
våldsamma känslorna i dagen.

Adam talade äfven andra kvällen. Den
kort förut blyge och litet tafatte ynglingen stod
där stolt och stark, lyftad högt öfver mängden
af sin egen brinnande hänförelse. Han trodde
själf på sanningen af sina ord och tvingade alla
andra att tro. Det var ingen som betviflade
det, då han sade att han aldrig skulle älska
någon annan än friheten.

Han erhöll många vänner, lika häftiga och
lidelsefulla som han, lika glödande patrioter och
starka frihetsälskare. Hvar de visade sig,
hviskade borgarne:

— Frihetens vänner!

Adam hörde det knappt. Hvarför skulle
han också göra det? Kunde en frisk och sund
människa vara annat än frihetens vän?

Och dagarna gingo. Icke ens Adam Lux
kunde undgå att märka, hur litet som verkligen
hände. Det talades i oändlighet i konventet,
men för hans otåliga sinne blef allt endast ord.
Tiden spilldes bort på småbestyr och tvister,
medan världen alltjämt väntade.

Alldeles som gamle Friedrich en gång
skakade han sitt hufvud och försjönk i tungsint
grubbel. Frihetens fackla var tänd, lyste öfver
allt och alla, knappt fler än de, som redan
kommit inom dess trollkrets, visade lust att
närma sig. Adam Lux var bedröfvad intill
döden. Han ämnade söka upp Marat, som
misstrogen höll sin dörr stängd för alla, Marat, som
först och främst misstrodde ungdomen. Men
Adam gjorde det icke. En aning sade honom,
att den beundran han hyste för folkets vän,
den ende, som vågade handla konsekvent och
målmedvetet, skulle minskas på samma gång
afståndet mellan dem förkortades. Adam gräfde
ned sig i missmod och leda. Han bar på sina
missräkningar som man bär på en stor sorg,
och han vårdade sin sorg lika hängifvet, som
han förut vårdat sin lidelse.

Då slog blixten ned tidigt en kväll. Med
några vänner, lika otåliga, som han själf, satt
Adam på ett kaffehus och diskuterade denna
långsamhet, dessa tusentals hinder, som
allestädes mötte revolutionen.

— Står någonting i vägen för tiden, så är det
tidens plikt att slå ned det, dekreterade Adam.

I detsamma sprang en gosse förbi på gatan,
ropande något. Inne i kaffehuset hörde ingen,
hvad det var. Men under denna tid, då många
hundra medborgares nerver vredo sig i smärta
vid hvarje oväntadt buller, väckte äfven ett rop
på afstånd uppmärksamhet.

En af de unge männen i kretsen hade rest
sig. Hvad var det?

Svaret kom snabbt och öfverväldigande.

»Marat är död... mördad!»

Stumma och slagna blickade de mot
hvarandra, dessa brushufvuden, som höllo på att
förgås af ifver att påskynda en omhvälfning,
hvarunder tusentals medmänniskor skulle finna
döden. Marat mördad, han på hvilken alla
hoppades, Marat, som nyss hotat konventet med
att fastän dödssjuk låta bära sig upp på
talarstolen i afsikt att komma ett bedraget folks
representanter att blygas öfver sin ljumhet och
sin fruktan att diktera de nödvändiga
blodsdomarne. Marat, revolutionens själ, skamligt
mördad... det är inte sant, kan inte vara
sant!

De rusade ut, Adam Lux långt före de
andra. Barhufvade sprungo de genom gatorna,
sjudande af förbittring och hämndlust. Den
nedriga komplott de vädrade bakom detta mord
gjorde dem utom sig. Adam Lux grät, stora,
klara tårar. Han, som skröt med att ännu
aldrig ha dödat ens en mygga, längtade efter
tillfälle att känna mördarens strupe under sina
fingrar, få borra sina naglar in i hans kött.

Rue des Cordeliers var svart af folk. Alla
talade i munnen på hvarandra, ropade, gräto,
vredo händerna. Adam armbågade sig fram
genom mängden. Han hade hört nog för att
ej tvifla på sanningen i detta budskap. Marat
var död, skamligt mördad och det till på köpet
af en kvinna. Förtviflad, ursinnig trängde han
sig fram, tills det var omöjligt att komma längre.
Inklämd mellan en husvägg och några karlar,
som gnisslade med tänderna lika mycket af
harm öfver mordet som öfver det fruktlösa i
sina försök att lämna stället, stannade han.
Ställde han sig på tåspetsarna såg han långt
borta en fiacre och rundt omkring den dubbla
rader bajonetter öfver hafvet af hufvuden.

Så utbröt plötsligt en orkan af smädelser
och tjut. Åkdonet rörde sig långsamt utför
gatan och bajonetterna följde. Mellan
bevakningsmanskapet skymtade en kvinna...
mörderskan. Från Adams läppar ljöd ett skri af
hat och hämndlust. Detta vidunder i
människohamn skonades, fördes undan mängdens raseri,
skyddades till och med af en beväpnad styrka,
hvars uppgift det ju var att vaka öfver trogna
medborgares lif och säkerhet, icke öfver
mördare och banditer. Skändligt! Var folket
försoffadt, som lät dylikt ske?

— Medborgare, i galgen med mörderskan...
framåt! Rättvisa och hämnd gå hand i hand...

Man tjöt omkring Adam, svängde armarna
och hotade. Men soldaterna gingo lugnt och
taktfast fram, föste undan de skränande skarorna
och förde bort brottslingen.

Adam Lux skakade sina knutna händer,
skrek, pockade, bönföll de kringstående att
släppa honom fram och stannade stum och
stilla, då han insåg det omöjliga i att taga
ett enda steg i denna trängsel. Han tilläts
endast se, hur en fiacre omgifven af dubbla
rader bajonetter skymdes bort vid ett gathörn.
Sedan var det endast att vänta tills folkmassan
skingrat sig.

Hufvudyr, skummande af förbittring men
också nedslagen vacklade Adam Lux till sin
bostad. Han sof icke på hela natten. Rastlöst
gick han af och an i sitt trånga rum, lade steg
till steg och grubblade, så att hjärnan värkte.
Det vidunderliga, det ofattbara hade inträffat.
En kvinna dödade kallblodigt »folkets vän», den
sjuke, redan döende Marat. Något vidrigare
kunde Adam ej tänka sig, en kvinna — ung,
hade man sagt i folkträngseln — kanhända,
men naturligtvis ett monstrum af fulhet, en
lastbar, genomfördärfvad varelse, en... Adam
vred händerna, på samma gång ursinnig och
förtviflad öfver så mycken uselhet. Tjänade det
till något att kämpa för en mänsklighet, som
födde dylika brottslingar, kunde man drömma
om en lycklig framtid för människorna, när
brottet tog sådan gestalt?

I daggryningen lugnade Adam sig. Han
hade fattat sitt beslut. När mörderskan stod
inför tribunalet, ämnade han stiga fram och
spotta henne i ansiktet. Det var ju löjligt
obetydligt detta, jämfördt med hennes brott,
men han ville det. Han måste visa sitt förakt
och sin afsky. Främlingen, som kommit från
ett fjärran beläget land för att betyga
revolutionens ledare sin och meningsfrändernas aktning,
var skyldig dessa män ytterligare ett
sympatibevis. —

Det var en värdig, behärskad och elegant
ung man, som intog sin plats bland åhörarne
samma dag Charlotte Corday stod inför
revolutionstribunalet. Det var den rike fabrikantens
bortskämde son, iförd en ny sidenrock samt
spetskrås och manschetter, hvilka räckte långt
ned på händerna. Adam Lux väckte
uppmärksamhet bland dessa män, af hvilka många
affischerade sina folkliga tänkesätt
hufvudsakligen genom att gå vårdslöst klädda.

När Charlotte fördes in, reste Adam sig.
Energiskt men alltjämt lika behärskad intog han
en plats i främsta ledet bland åskådarne.
Öfverlägset lugn, nästan högdragen lutade han sig
fram för att icke låta tillfället gå förloradt. Om
fem, sex sekunder skulle detta odjur i
kvinnohamn gå förbi honom mellan sina vaktare.
Adam log hånfullt, när han tänkte på det
uppseende, måhända den harm hans handling skulle
väcka hos några få. Nåväl, han var beredd att
försvara den med sitt blod.

Den unga kvinnan skred närmare. Hennes
ansikte var hvitt och stilla, ögonen höllos sänkta
mot golfvet, som ville hon icke se. De rundt
omkring sträckta halsarna och de nyfikna
blickarna förmådde ej störa hennes lugn. Stel och
rak närmade hon sig den plats, där Adam Lux
väntade. Några steg ifrån den unge mannen
höjde hon blicken. Hon hade otydligt skymtat
någon, som genom sin klädsel, sin hållning och
sitt utseende skilde sig från omgifningen.
Ynglingens bildsköna ansikte tvingade henne att
betrakta honom, ty hon ägde »ett sinne
mottagligt för allt vackert». En sekund möttes
deras ögon, så var hon framme och skred förbi.

Tvenne främlingar från skilda länder hade
mötts och passerat hvarandra, och den enes öde
var för alltid besegladt.

Med en virrig åtbörd tog sig Adam Lux
om pannan. Han hade glömt hvarför han befann
sig på denna plats, i denna folkmassa; hans
föresats var så fullständigt struken ur hans
medvetande, som om den aldrig funnits. En enda
sekund hade han blickat in i dessa bottenlösa
ögon, och han var räddningslöst förlorad. Med
ett svagt stönande sjönk Adam ned på en stol
och blef sittande orörlig. Han såg ingenting
af det som försiggick. Han hörde hvarken
anklagelseakten eller Charlottes svar. Han hade
blott klart för sig, att han sett en blick, som
lyste af oskuld, beslutsamhet och välvilja. Det
rådde intet tvifvel därom, denna unga kvinna
älskade sina medmänniskor högre och renare än
han. Hon offrade sin blygsamhet, hon gaf sig
själf och sitt lif för andra. Hon var stor, stark
och ren. Hennes ögon hade sagt det, hennes
lugna värdighet visade det.

Adam Lux gömde ansiktet i händerna och
snyftade sakta. Där han väntat lasten, hade
han funnit dygden. Den varelse han velat
öfverösa med hat och förakt hade väckt hans kärlek
och beundran. Inför detta under ramlade hela
hans värld i stycken. Revolutionen och dess
män, framtiden och allt hvad han hoppats på
och längtat efter, plånades ut, sjönk och blef
till intet. Här stod endast en ung, skön kvinna
med stora, sällsamt talande ögon, och ett leende
på samma gång svårmodigt och ömt, förstående
och följaktligen förlåtande.

Adam Lux grät ljudlöst med ansiktet i
händerna.

Han vaknade till medvetande om hvad som
hände omkring honom, då åhörarne reste sig
för att gå. Han följde dem som en
sömngångare. Han hvarken såg eller hörde något,
han ville för öfrigt hvarken höra eller se mer.
Var det sant att världen väntade, så fick den
göra det. För Adam Lux fanns inte världen
längre. Allt, hvarur drömmar kunde spinnas
och längtan spira, allt, för hvilket hans hjärta
klappade, var en ung kvinna. Hon var god
och skön och skulle snart dö. Hon visste
ingenting om hans tillvaro, hon skulle aldrig få
veta, att han ens fanns, ännu mindre, att han
ville offra hela sin värld och mera därtill för
henne.

Det tog tid för Adam Lux att klargöra sina
känslor och fatta, hur högt han älskade denna
kvinna, hvilkens blick han mötte en hel oändlig
sekund. När han vunnit klarhet satte han sig
som alla andra denna tid att skrifva. Pennan
flög öfver papperet, orden stormade förbi
hvarandra. Slutet blef ett förslag att resa en staty
åt Charlotte Corday. På sockeln skulle huggas,
ämnadt att stå för evärdeliga tider:

Större än Brutus.

Vännerna, som deltagande och med undran
samlat sig kring Adam, skakade sina hufvuden.

— Det är farligt, hviskade de med skygga
sidoblickar.

— Det enda som smärtar mig är, att jag
aldrig mer får se henne, mumlade Adam, som
ingenting hört.

— Seså, medborgare, sansa dig! Säger du
det högt, vän Adam, kan det medföra din död.

— Verkligen! — Ett nytändt hopp lyste
upp Adams ansikte. — Jag skall låta trycka det.
— Hänförd af sin tanke ropade han högt: —
Större än Brutus. — Och så tillade han
svärmiskt: — Gifs det något skönare än att tillåtas
dö med henne!

Vännerna skakade om igen sina hufvuden
och smögo tigande bort. Det var
otvifvelaktigt, att denne fantast skulle verkställa sitt
förflugna beslut. Nu när skräcken regerade
republiken, och de mer bemärkta
konventsledamöterna af fruktan för attentat ej vågade gå ut
efter mörkrets inbrott, var det dubbelt farligt
att umgås med en person, som högt ropade ut
dylika tänkesätt.

Men Adam Lux log stort och hoppfullt.
Han skulle få dö på samma sätt som Charlotte.
Gafs det väl en härligare lott!

Den blef honom förunnad. Att just nu
högt prisa en handling, sådan som Charlotte
Corday utfört, var brottsligt. Tanken på egen
säkerhet bjöd de makthafvande att tysta ned
denna besvärliga röst, som oafbrutet ropade sitt:
större än Brutus! Dessutom fordrade ett folk,
som ej begärde annat än att bli styrdt, att
ledarne bevarade sina lif för folkets skull. Adam
Lux ställdes inför revolutionstribunalet och
dömdes till döden. Han hade prisat brottslig
handling, och hvilket parti ledarne än tillhört, skulle
de förfarit på samma sätt, världen fordrade det,
världen, som väntade så mycket af dem.

Adam mottog sin dom med ett tacksamt
småleende. Han var nöjd och lycklig. Han
hade redan mutat en bödelsdräng att taga undan
den stupstock, mot hvilken Charlottes hufvud
hvilat i dödsögonblicket. Den finge blott
användas en gång till och för hans räkning, sedan
aldrig mer. Adam var nöjd och lycklig.

På hans enträgna böner lät man honom
äfven begagna samma cell som Charlotte. Och
då man senare samtyckte till, att den kärra,
hvari hon gjort sin sista färd, också skulle få
föra Adam Lux till schavotten, kände hans
tacksamhet inga gränser.

Det var en solklar eftermiddag han med
bakbundna händer åkte genom gatorna till Place
de la Revolution. Guillotinens furier öfveröste
honom med smädelser och förbannelser, men
han hvarken hörde eller förstod. Hans ansikte
lyste af lycka, och han log likt den, som står
inför sin långa längtans mål.

Vännerna, hvilka på afstånd följde honom
och sökte förklara det oförklarliga, hviskade till
hvarandra:

— Han är lik henne, påstod en.

— Ni har rätt, medborgare, lik henne som
en bror.

— Nej, som en make. Ni vet väl, att
makar, hvilka älska hvarandra öfver allting, ofta
med tiden erhålla en likhet som...

— Tyst, man betraktar oss!

Vännerna tego af försiktighet, men inom
sig tänkte de:

— Farväl, svärmare!

Adam Lux sprang uppför schavottens
trappsteg.

— Det är väl samma stupstock? frågade han
brådskande.

— Jag har lofvat, medborgare delinkvent.

— Tack! Och den skall icke användas mer?

— Aldrig, medborgare. För öfrigt är den
gammal och nött.

— Än en gång tack!

Adam Lux lade sig till rätta och tryckte
läpparna mot stupstockens trä. Måhända hade
Charlottes läppar en gång berört samma fläck.

Dufvorna, som hade sina bon under
tegelpannorna på de omgifvande husen, flögo i vida
cirklar öfver torget. Det var en solig och
varm eftermiddag. I den stora staden gick
lifvet sin gilla gång, och nedanför schavotten
sorlade åskådarhoparne. Där voro de alla,
dessa människor, som han älskat och velat
rädda... från hvad... från dem själfva? Icke
en tanke ägnade han dem nu. De funnos ej
längre för honom. Utan att se eller höra något
omkring sig tryckte Adam Lux allt fastare och
innerligare sina läppar mot den stupstock, som
fläckats af Charlottes blod.

När hufvudet skiljts från kroppen och en
bödelsdräng som vanligt skulle visa det för
folket, till hvars bästa äfven detta skett,
förmådde karlen ej lyfta det från stupstocken,
läpparna voro liksom nitade vid träet. Först vid
tredje försöket lyckades han slita det loss.
Bödelsdrängen höll upp det afhuggna hufvudet i
luften, och de, som stodo närmast, iakttogo,
hur den dödes ansikte lyste af lycka, och att
kring hans läppar lekte leendet hos den som
ändtligen nått sin stora längtans mål.

*



PANIKEN


Han liknade en gammal stork, där han
stod på ett ben med det andra uppdraget under
sig. De vänliga ögonen stirrade utan att se
mot samma fläck i marken. Mustascherna slokade
stripiga och ovårdade, cigarretten under dem
glimmade till emellanåt och angaf att den
orörliga gestalten verkligen ägde lif. Uniformen,
fläckad, lappad och åter sönderrifven, stramade
kring hans kropp. Vid hans sida hängde en
gammalmodig sabel.

Det var Ali Schekr, gendarmen på
brödtorget.

Solen gassade mot den hvita väggen bakom
honom. Han njöt af värmen och surret kring
sig. Men han intresserade sig icke därför.
Hade han icke i snart tjugo år sett detsamma
två gånger hvar vecka? På ena sidan sutto
beduinerna från oasen bakom sina
grönsakskorgar, på den andra väntade barbenta män
bakom brödhögarne. Grönsakshandlarnes rad var
icke lång denna dag, kreaturshandlarne hade
följaktligen fått sin plats på deras sida. Får
bräkte, nötboskap råmade, hundar skällde. En
åsna skriade då och då. Längst bort lågo
lefvande höns med hopbundna ben på marken.
En beduin tronade allvarlig midt ibland dem.

Ali Schekr spottade ut cigarrettstumpen och
böt om fot. Köpare kommo och gingo, frågade
efter priset på de olika varorna, skakade sina
hufvuden eller betalade och aflägsnade sig igen.
Gendarmen, som posterats här för att
upprätthålla ordningen, betraktade dem ej. Hade han
icke sett detsamma hundratals gånger förut?

Barberaren, som hade sin butik i huset,
där han stod, stack ut hufvudet genom den
öppna dörren.

— Nå, Ali, vet du något?

Gendarmen höjde litet på ögonlocken.

— Nej, mumlade han utan att vrida hufvudet
åt sidan. Han hade känt igen sin vän
barberaren röst.

— Italianos... du förstår?

— Nej, svarade Ali Schekr för andra gången.

Barberaren slank in i sitt smutsiga kyffe,
ty tvenne kunder närmade sig för att få
hjässorna rakade. Prisad vare Allah, torgdagarne
hade han mycket att beställa.

Gendarmen tände en ny cigarrett och sjönk
tillbaka i sin orörliga liknöjdhet.

Ute på torget började en lång beduin
plötsligt tvista med en kreaturshandlare.

Ali Schekr satte bägge fötterna i marken
och mumlade:

— Icke så... icke. — Han tystnade igen,
drog upp vänstra foten och lät den hvila mot
högra benets vad. Kreaturshandlaren hade gifvit
med sig, och affären uppgjordes i bästa
samförstånd. En halfnaken pojke ledde två får
öfver torget mot ett hus på dess andra sida.
De skulle föras till slaktaren. — Ali Schekr
nickade stillsamt. Hvarför larma och gräla,
allt jämnades ändå ut. Och köpte icke den
ene, gjorde den andre det. Hvarför tvista?

Sorlet steg och föll kring det stora torget.
Med öppna ögon sof gendarmen.

Inifrån kaffehuset bredvid barberaren ljödo
hetsiga stämmor. Någon fordrade högdraget,
att juden kastades ut, ingenting annat... ut
med honom! Ilsket skrek en gammal mans
gnällande röst, att hans pengar voro lika goda
som alla andras. Han hade icke trängt sig på
någon, önskade endast en kopp kaffe, som han
ämnade betala. — Ut! befallde den barska
stämman midt i den andres ordström.

Ali Schekr skakade bedröfvad sitt hufvud
och ändrade ställning. Hvarför tvista? Han
flyttade sig till kaffehusets dörr.

Där stod den gamle Remt Sjelluf från Harra.
Hans turban hade glidit på sned och det långa
skägget fladdrade kring ansiktet. Han tog
Israels gud, äfven Allah till vittne på, att han
icke ens berört den andre. — Hvadan detta?
skrek han. — Hvadan detta? Mina pengar äro
lika goda som dina.

Invid den glödande kolhögen, där hvarje
särskild kopp kokades i de små långskaftade
bleckkärlen, stod kaffehusets värd. Han ville
naturligtvis icke stöta sig med den rike Remt
Sjelluf, men... men... och han höjde
misslynt på skuldrorna.

Med benen korslagda under sig satt en
medelålders beduin på den låga bänken i
rummets midt. Kaffekoppen stod bredvid honom,
och pipmunstycket hvilade mellan läpparne.
— Ut! kommenderade han högdraget vid hvart
tredje bloss.

De öfriga gästerna sutto orörliga på sina
platser. De hade ingenting att göra med denna
tvist, men om de också tego gåfvo de beduinen
rätt. Hvad hade Remt Sjelluf att skaffa på ett
arabiskt kaffehus?

Gendarmen i dörren visste, hvad som
tilldragit sig. Gamle Remts kläder hade väl
snuddat vid beduinens burnus, och genast
fordrade denne, att juden skulle aflägsna sig. Öknens
söner voro då oresonligt lättretliga och stolta!
Där ute på höjdplatån eller de stora slätterna
var det i sin ordning, att man höll en otrogen
på afstånd. Men inne i staden...

— Rättrogne! började Ali Schekr medlande.

— Ut! röt beduinen.

Gendarmen höjde på axlarne och vände sig
mot Remt Sjelluf. När icke den ene ville ge
vika, hoppades han den andre skulle göra det.

— Hvarför tvista?

Remt Sjelluf insåg, att han icke skulle få
rätt. Hans små, stickande ögon hvilade en
sekund på värden, sedan gledo de bort till
beduinen. Efter en menande nick, vände han
om och gick. I dörren hejdade han sig och
hväste till Ali Schekr:

— Är du ordningens upprätthållare, du, som
föraktar rättvisan? Vid mina fäders gud, jag
skall minnas dig. — Hans blick flög rundt rummet.
— Jag skall minnas er alla. — Med ett
misslyckadt försök att härma arabisk värdighet
skyndade Remt Sjelluf ut på torget.

Gästerna sutto orörliga, som om de
ingenting hört eller förstått.

Ali Schekr höjde på axlarne och skakade
sitt hufvud.

— Hvarför tvista? upprepade han, i det han
lämnade kaffehusét. Strax efteråt stod han på
sin vanliga plats, och vänstra vristen hvilade
mot högra benets vad. Cigarretten glimmade
mellan läpparne.

— Nej, svarade han, när barberaren stack
ut hufvudet genom sin dörr och frågade, hvad
det varit. Sedan många år tillbaka svarade han
så till allt, hvad den pratsamme mannen sade.

Sorlet steg och föll öfver torget. Från redden
kommo några friska fläktar och rörde upp litet
damm.

Gendarmen lät blicken liknöjdt glida öfver
de köpslående. Det kom en antydan om
eftertanke i hans ögon. Remt Sjelluf gick från
säljare till säljare. Hos somliga stannade han
endast några ögonblick, hos andra långa stunder.
Han talade oafbrutet, armarne slogos åt sidorna,
handflatorna vändes uppåt, skägget guppade.
Slutet på hvarje underhandling blef, att högra
näfven dök ned i den välfyllda penningpungen
och några mynt vandrade öfver till säljaren.
På kortare tid än en timme hade den gamle
girigbuken köpt all boskap, som denna dag
förts till salutorget. Till och med några
ridåsnor, hvilka en arab utan synnerlig förhoppning
att finna en köpare ledt dit, blefvo Remt Sjellufs
egendom. Alla dessa kreatur drefvos sedan i
mindre flockar utefter strandvägen mot
judekvarteret.

Den arabiske slaktaren stod utanför sin port
och åsåg förargad handeln. Han beröfvades ju
allt arbete denna dag.

Ali Schekr sänkte hufvudet och funderade
en stund. — Hur var det, hade inte gamle
Remt hvarje torsdag hela månaden köpt upp
nästan all boskapen på torget. Att han sagt
sig vänta släktingar både från Sfax och Cyrenaica
kunde inte gärna vara skälet. Denna gång var
det minst femtio får, som drefvos mot platsen
vid seraien för att utefter Souk el Turk
fortsätta genom gränderna till judekvarteret bakom
den europeiska stadsdelen. Förra gången hade
Remt tillhandlat sig mer än hundra får och
många oxar. Det påstods äfven, att han köpt
upp kameler och åsnor. Hans släkt måste vara
mycket stor eller också — Ali Schekr smålog
likgiltigt — ämnade väl den gamle snålvargen
drifva boskapshandel. Kanske fransmännen i
Tunis...

Nej, nu hade han äfven köpt hönsen.
Hopbundna parvis hängde de öfver en stång och
buros bort. Och nu styrde han kosan mot
brödförsäljarne. Ett dussin tjänare, som inväntat
sin husbonde, fyllde säckar och balar med de
stora mörka bröden. Ali Schekr skakade sitt
hufvud, Remt Sjelluf köpte ju allt... allt...
Han ägde lifsmedel åt hela judekvarteret för
mer än en vecka. Lade man så till, hvad han
förut... Denna masshandel väckte förundran.
Öfverallt samlade araberna sig i små grupper,
utbytte först menande blickar och började sedan
hotfullt mumla.

Ali Schekr suckade och lät vänstra foten
taga mark.

Grupperna växte till hopar, skymford surrade
i luften.

— Hvad är detta? ropade en yngling. — Köper
han allt, få vi intet.

— Bjud mer än jag, svarade Remt Sjelluf
och flinade försmädligt.

— Tar du vårt bröd, taga vi till stenar,
hotade en äldre man.

— Ät dem, du, och må de bekomma dig väl!
Remt Sjelluf stod framför den siste brödförsäljaren.

Denne vägrade att inlåta sig på någon handel.
Hopen rundt omkring skrattade skadegladt.

— Äro icke mina pengar lika goda som
deras? frågade Remt Sjelluf vred.

— Jag spottar åt dem, svarade
brödförsäljaren, och hopen uppmanade honom att stå fast
vid sitt ord. — Det är sagdt, tillade mannen.

— Gendarm! Gendarm! larmade Remt Sjelluf.

Ali Schekr höjde missmodigt på axlarne
och gick närmare.

— Äro icke mina pengar lika goda som alla
andras? Se hit, gendarm, är icke detta en
nypräglad piaster?

Ali Schekr suckade.

— Vi veta det, du är mycket rik, sade han
undvikande.

— Befall honom sälja sitt bröd till mig!

— Men rikedomen är blott en snabbt
förbiglidande skugga, fortfor Ali Schekr, — ett
anförtrodt gods. Tänk på din höga ålder, Remt
Sjelluf, och håll frid!

— Jag skall minnas dig. — Utom sig af
förbittring tillade den gamle: — Vänta blott, här
stunda andra tider. — Han aflägsnade sig snabbt,
liksom rädd att ha sagt för mycket, och de
kringstående hörde honom mumla: — Andra
tider... andra tider...

— Tror du han tänker på italianos, gendarm?
frågade någon.

— Nej... nej. Rättrogne, hvarför tvista? —
Ali Schekr återvände till sin plats.

Barberaren stod i sin dörr, några gäster
lämnade kaffehuset. På torget sorlade
menigheten en stund och skingrades sedan.

Gendarmen på sin post log gillande. Han
tänkte ej, erfor blott ett stillsamt välbehag.
Solen värmde, och blåsten utifrån redden var
ljum. Om han skulle tända en ny cigarrett?
— Nej. Det var strax middag, Abu-Dis,
kamraten, kom snart för att aflösa honom. Likgiltig
för allt omkring sig tog Ali Schekr stöd mot
väggen och somnade.

Abu-Dis, äfven han en femtioåring med
stripiga mustascher och sliten uniform, vek om
hörnet. När han fann kamraten slumrande,
ställde han sig bredvid och väntade.

Ali Schekr hade en otydlig förnimmelse af,
att någon fanns i närheten. Han öppnade ögonen
till hälften, kände igen den andre och gick
tigande. Abu-Dis ställde sig genast på den
fläck kamraten nyss lämnat. Han lade armarne
i kors öfver bröstet och slöt ögonen. Hvarför
skulle han det icke? De sista försäljarne packade
in sina varor, köparne hade länge sedan
försvunnit. Hände något, nog väckte man honom.

Kutryggig och med släpande steg gick Ali
Schekr mot seraien. Den gammalmodiga sabeln
dinglade mot hans vänstra ben. En stor
oharmonisk byggnads gula massor blefvo synliga,
det var paschans residens. Gendarmen gäspade
litet och sträckte sedan på sig, i fall en officer
skulle dyka upp. Han visste, hur det öppet
flinades åt den samling stelbenta, åldersstigna
och utslitna gubbar, hvilka tjänstgjorde, som
ordningens upprätthållare. Hade inte deras kapten,
Osman effendi — Allah — prisadt vare hans
namn! — vete, om den tjocka turken ens ägde
rätt till titeln effendi, han kunde ju icke skrifva
— rutit åt dem att hålla på kårens anseende?
Gjorde de då inte det? När en officer
tillhörande garnisonen kom inom synhåll, sträckte
de på sig, och uppstod ett slagsmål — sådant
inträffade tyvärr ibland — skyndade de ur vägen.
Ifall en gendarm blifvit slagen, hade det haft
en menlig inverkan på kårens anseende. Det
var väl också därför man kommenderat ut
soldater vid sista upploppet. De gamla darrhändta
gendarmerna, kvarlefvorna från den gyllne tid,
då ingenting hände och följaktligen ingenting
uträttades, dögo ej till mycket. Man föraktade
dem, men... Gamla... hvad tänkte han på?
Var inte kåren nyrekryterad, hade inte mer än
ett hundratal unga män på sista tiden värfvats
till den? — Hvarför grubbla? afbröt Ali Schekr
sig själf.

Hopsjunken och liknöjd gled han in i en
port i seraiens grundmur och sneddade öfver
en trång gård. Jaså, de exercerade äfven här.
Ali bey, gendarmlöjtnanten, hvilken nyss anländt
från Europa och egendomligt nog hade samma
namn som han, var en trots sin ungdom driftig
karl. Hvar dag... det gick rundt i den gamle
gendarmens hufvud, blott han tänkte därpå...
hvar dag öfvades rekryterna i gevärens
handterande. Och nu...? Som vanligt.

— Färdigt gevär! Lägg an!

Outtröttligt upprepade löjtnanten sina
kommandoord, och lika outtröttligt lydde rekryterna.
Att de ägde krafter därtill!

Ali Schekr kröp utefter väggen, fann dörren
till samlingsrummet och trädde in. Han hade
märkt löjtnantens ringaktande blick, när han
smög förbi. Men hvad gjorde det honom? Var
han inte den han var? Himlarnes herre ensam
tillkommer det att läsa i människornas samveten.

Där inne sutto några tigande åldringar på
britsarne utefter ena långväggen. Ett par sågo
upp och sade:

— Italianos?

— Nej, protesterade Ali Schekr missmodigt.

— De komma, påstod den förste talaren,
Hafiz ben Bachir, buttert.

Ali Schekr sjönk ned på britsen och trädde
händerna in i rockärmarne. Han skakade sitt
hufvud. Eftersom ingen protesterade, hade Hafiz
utan tvifvel rätt. Så, italienarne ämnade
verkligen anfalla padishan med krig? Han sökte
en ledtråd, någonting för tankarna att följa.
Men han fann intet. Hvarför grubbla? suckade
han.

Men fastän hjärnan ingenting födde, bubblade
heta känslor upp i hans inre. Det var således
sant detta hvarom man länge hviskat man och
man emellan? Italianos? Besynnerligt. — Han
vred sig oroligt på britsen. Hans lif var lugnt
och väl ordnadt. Hvar tisdag posterade han på
Ssuk el-chóbsa, veckans öfriga dagar gick han
ett slag eller två genom Harras smala gränder.
Det var väl sant, att barnen, särskildt pojkarne,
stundom bakom ett skyddande hörn kastade
glåpord efter honom, någon gång en mindre
sten. Men hvad gjorde det, han blef ju aldrig
träffad. De aktade sig nog att träffa... Lugnet
och stillheten, var hvad han begärde. Och
nu...? Han skakade sitt hufvud. I vänstra
sidan af bröstet hettade det till litet emellan.
En sällsam oro, ett oförklarligt illabefinnande
spreds från en viss punkt och tog hela hans
kropp i besittning.

— Det är således sant? frågade han ut i
rymden.

Åldringarne nickade surmulet.

— Och sedan?

Hafiz ben Bachir höjde på axlarne.

— Det sägs att besättningen ämnar utrymma
staden.

— Säkert?

— Vet jag det jag?

— Hvad säger Osman effendi, kaptenen?

Ingen svarade. Ali Schekr hade heller ej
väntat det. Osman var en gammal mutkolf.
Om han ägt fyra ögon i stället för två skulle
han blundat med dem alla, såvida man betalat
tillräckligt därför. Gendarmerna hade anledning
tiga, när talet föll på deras förman. Det
egendomliga var, att kapten Osman lyckats bibehålla
sin plats, när så mycket annat ändrades. Nå,
han var ju vän med Hassan Karamanli,
borgmästaren... nog om det!

Ali Schekr steg upp. Oron dref honom
därtill. Med händerna alltjämt instuckna i
rockärmarne gick han ut.

— Färdigt gevär! Lägg an! ljödo Ali beys
kommandorop emot honom, så snart dörren
öppnats. Löjtnantens blick träffade den gamle
gendarmen som en pisksnärt.

Ali Schekr skakade sitt hufvud. Icke blef
han sämre, emedan den unge mannen föraktade
honom. Och för hvad? För hans skröplighets
skull. Nåväl, gammal var han ju icke, ej heller
kraftlös? — Hvarför grubbla?

Han tog vägen genom gränderna till
Ba-bel-schdid och sedan förbi judiska kyrkogården.
Han gick långsamt med hufvudet framåtböjdt.
Tids nog nådde han sin vän Hamzas hus, solen
stod ännu högt på himmelen.

Gamle Hamza förstod ingenting af
besökarens nyheter, och Ali Schekr återvände till staden
i samma trötta lunk. Han längtade efter ro
och stillhet, och på gendarmkasärnens britsar
hoppades han finna hvad han sökte.

När han åter hunnit inom murarne, var det
mörkt. Allvarliga män skredo förbi honom, ett
par judinnor med de väldiga svarta strutarne
på sina hufvuden nämnde ett ord — var det
inte krig...? En liten sauija nära basaren var
rikt upplyst, och en folkhop hade stannat utanför
bönhusets stängda dörr. Inifrån hördes
taktmässiga steg. Det var väl någon sekt, hvars
medlemmar dansade för att fästa Allahs blickar
vid sig.

Ali Schekr skakade sitt hufvud. Oron
plågade honom fortfarande. Men det var inte
samma känsla, som när han passerat en flock
pojkar i judekvarteret och på deras miner sett,
att de ämnade företaga något otillåtet. Icke
heller ägde den släktskap med hans fruktan för
Ali beys ringaktning eller Osman effendis
bestraffande tillsägelser efter en uraktlåtenhet. Han
var inte sjuk, sådant låg i Allahs hand och...
Han stannade vid ett gathörn och såg
spörjande in i mörkret framför sig.

När han åter fortsatte, visste Ali Schekr,
att han ej skulle lyckas i sina bemödanden att
finna anledningen till denna sällsamma och
nedslående plåga. Ett ögonblick fruktade han
att vara besatt af en ond djin, han hade
nyligen hört berättas om en flicka i oasen,
hvilken... Nej... nej!... Han knöt händerna
liksom för att pröfva hvad de dugde till. Strax
efteråt arbetade sig en kväfd snyftning upp
genom hans strupe.

— Gud är stor. Jag betygar, att det blott
finns en Gud. Muhammed är Guds sändebud.
Kommen till bönen! Kommen till saligheten!
ljöd det mäktigt och tröstande från Dschama
el Baschas minaret. Utroparen sluddrade väl
litet på målet och sväljde ett par ord, men
Ali Schekr kände texten förut. Han rätade ut
sig och marscherade taktfast några steg framåt.
Men ryggen kröktes snart igen, hufvudet hängde
ned mot bröstet, och en köldrysning skakade
hans kropp. — Hvad skulle nu ske?

När han trädde ut på den öppna platsen
kring seraien, hejdades han af något oväntadt
och öfverraskande. Det eljest mörka
himlahvalfvet var upplyst. Från en osynlig ljuskälla
ute i hafvet höjde sig en lysande pelare rätt
upp. Den gled sökande från västra horisonten till
den östra, stannade ibland ett ögonblick och
fortsatte sedan sin gång. Plötsligt föll den framåt.
En ljuskaskad flödade öfver stranden. Husen i
den europeiska stadsdelen längre norrut
framträdde som om det varit dag. Ottomanska
banken, posthuset, österrikiska konsulatets
byggnad belystes i tur och ordning af denna
underbara ljusstråle. Så flög den med ett mjukt
hopp förbi tullen och roddbåtarnes vanliga
landningsplats till fortet på den smala udden längst
norrut. En half minut dröjde den kvar, och
lika plötsligt som ljuset tändts, slocknade det.

Ali Schekr stod framåtböjd med händerna
mot knäskålarna och stirrade efter fenomenet.
Han darrade af köld, och samtidigt flöt svetten
i strömmar utför hans panna och kinder. En
man, som betäckt sitt ansikte och mumlade
besvärjelser, sprang förbi honom inåt staden.

Längst borta i norr flammade ett nytt ljus
till. Ännu längre bort lyste ett annat.
Återskenet från ett tredje kom himlen att ljusna i
väster.

Ali Schekr skakade bedröfvad sitt hufvud.
På andra sidan byggnaden ljödo taktfasta steg
från en marscherande trupp. När den svängde
rundt hörnet och närmade sig, kröp Ali Schekr
undan och gömde sig i murens skugga. Det
var svårt att urskilja någonting i det djupa
mörkret, men en aning sade honom att det
var de unga kamraterna, som lämnade staden.
Allt hos truppen andades bitterhet och trots.
En våg af ömhet och medkänsla kvällde upp
ur den gamle gendarmens förtorkade hjärta.
Men då såg han löjtnantens ringaktande blick.
Med krökt rygg och hängande hufvud smög
Ali Schekr rundt hörnet och gled in genom
porten i grundmuren.

Det var tyst i kasärnrummet. Ett ljus
flämtade matt i bortersta hörnet. I dess sken
såg Ali Schekr Hafiz Ben Bachir sitta på en
brits.

— De andra? frågade han sakta och tog
plats bredvid kamraten.

Denne höjde på axlarne och pekade mot
de tomma britsarne.

Ali Schekr borrade in bägge händernas
knogar i ögonvrårna och önskade han kunnat
gråta.

Följande dag låg staden tyst, liksom utdöd.
Ali Schekr gjorde den vanliga promenaden till
brödtorget och gick därefter mot Harra. De
stängda portarna vittnade om ångestfull väntan,
de folktomma gatorna, där icke ens hundarne
visade sig, verkade beklämmande. Ali Schekr
längtade efter sina fiender, de klarögda pojkarna,
men ingen enda visade sig. Han gick ända
fram till slutet af den återvändsgränd, hvarest
Remt Sjellufs hus låg. Med hufvudet neddraget
mellan axlarne och händerna instuckna i
vapenrockens ärmar dref han långsamt framåt. Den
rostiga sabeln dinglade vid hans sida. Invid
trappsteget till rike Sjellufs hus stannade han.
Blicken släpade sig tom och uttryckslös förbi
murarne, från hvilka rappningen lossnat här
och hvar. Plötsligt sköt en oresonlig vrede
upp inom honom. Hvad menade Sjelluf med
att köpa alla kreaturen på brödtorget? Hvad
menade han? Ali Schekr knöt händerna och
höjde dem öfver sitt hufvud. Han hade en
förnimmelse af att flere ögon sågo åtbörden.
Då spottade han föraktfullt mot porten framför
sig, innan han gick därifrån.

De smala gatorna lågo fortfarande öde.
Ali Schekr tog vägen förbi italienska posten.
Han var åter krokryggig och gick med
händerna instoppade i vapenrockens ärmar. Han
kände ingenting längre, tänkte ej heller.

Solen sjönk och det blef natt. En isande
tystnad rufvade öfver staden. Endast utroparnes
stämmor ljödo alltjämt från minareterna. På
gendarmkasärnens britsar sutto ett dussin
åldringar, surmulna och tigande.

— Hvad skall nu ske? hviskade Ali Schekr.

Hafiz Ben Bachir höjde endast på axlarne.
Abu Dis log tungsint, de öfriga skakade trötta
sina hufvuden.

Nästa dag kom med samma rufvande tystnad,
samma ångestfyllda väntan. Abu Dis hade hört
något om ett upplopp i den europeiska
stadsdelen. Han visste inte ens om ryktet talat
sant.

På tredje dagen var seraien fullständigt
utrymd. Inga officerare skyndade uppför dess
trappor, inga soldater postade vid ingångarne.

Ali Schekr brydde sig ej längre om den
dagliga ronden. Osman effendi hade ej varit
synlig på länge, ingen frågade efter gubbarna,
som stannat af gammal vana. Abu Dis —
Allah ensam vete, hvarifrån han hämtade sina
nyheter — berättade, att italianos skulle
landstiga i morgon.

Ali Shekr skakade sitt hufvud och gick ut.
Han stannade vid västra hörnet och såg sig
hjälplös omkring. En europé, iklädd en flottig
bonjour och med snedgångna, trasiga skor,
trädde ut genom seraiens stora port. Osman
effendi följde honom.

Ali Schekr slöt ögonen till hälften och
tänkte efter. Hvar hade han sett mannen i
den flottiga bonjouren? — Ah, det var tjufven,
som straffats för några år sedan. Och Osman
effendi gick aktningsfullt vid hans sida och
lyssnade till hans prat! Inför kadin hade det
upplysts, att karlen äfven straffats i sitt hemland,
en tid vistats på Malta och slutligen hamnat
här. Han tjänstgjorde som portvakt vid en
bordell och dref flickhandel. Och Osman effendi
gick bredvid en sådan! Hvad skulle nu ske?

Ali Schekr återvände till kamraterna och
berättade hvad han sett. Ingen svarade något.

Dörren knarrade på nytt, och den tjocke
Osman trädde in. Efter honom följde karlen
i den flottiga bonjouren.

— Allt blir som förut, sluddrade Osman
effendi, sedan han nickat åt sina underhafvande.
— Ni biträda vid ordningens upprätthållande.
Är det något, ni inte förstå... fråga honom! —
Han pekade med tummen öfver axeln på
karlen i bonjouren.

— Äro vi då hundar och hyndors söner,
eftersom vi skola lyda en tjuf? utbrast Ali
Schekr häftigt.

— Allt är icke som förut, svarade Osman
effendi grumligt. — De, som äga makten
befalla, de, som äro svaga, lyda. Jag har talat.

— Undfly den brunn, hvars vatten är bittert
och förgiftadt, står det skrifvet, invände Ali
Schekr.

— Bevara ditt lif, står det också.

— Du vet, hvem mannen är.

— Hvem han varit, rättade Osman. — I
morgon är han tolk hos våra nya herrar. Han äger
makt. Allt är icke som förut, men edra
åligganden sköta ni som förr. Nu ingenting mer!

Karlen i den flottiga bonjouren nickade.
Han förstod blott delvis, hvad som yttrats, men
rättade sin hållning efter Osman effendi, som
visade sig orubbligt lugn.

— Ni har hört, mumlade den tjocke
gendarmkaptenen och tillade. — Den kloke böjer sig
för stormen.

— I den nåderike och barmhärtige gudens
namn, jag spottar åt tjufvens befallningar.

En varnande blick sköt fram under Osman
effendis halfslutna ögonlock.

— Böj dig, Ali Schekr! uppmanade han.
— Böj dig! — Osman effendi stod en kort
stund orörlig. Sedan vände han ryggen till
och gick. Karlen i bonjouren följde honom.

— Det gick ju bra? frågade han.

— Si, si. Osman log intetsägande.

De gamla gendarmerna sutto orörliga, de
sågo icke ens på hvarandra. Ingen yttrade
ett ord.

Nästa morgon berättade Abu Dis åter om
en kravall, denna gång i judekvarteret. Tvenne
hus hade plundrats, en ung man dödats och
flera personer, äfven kvinnor sårats. Man antog,
att röfvarne voro européer.

— Rättvisan är jordens dyrbaraste ädelsten,
sade Ali Schekr högtidligt. — Huru länge skola vi
vänta?

På det svarade ingen.

Ett par dagar senare var allt ändradt.
Stadens byggnader voro väl ännu tysta och
portarne lika fientligt tillbommade som förut.
Men hufvudgatorna genljödo af marscherande
soldaters tramp och bullret från kanontransporter
och proviantforor. Öfverallt ljödo kommandorop.
En oerhörd brådska utvecklades, men en
obeveklig ordning reglerade den.

Ali Schekr stod vid ett gathörn. Hans hufvud
hängde, och händerna lågo instoppade i
vapenrockens ärmar. Men han stödde bägge
fötterna mot marken, Osman effendi hade strängt
tillhållit honom att göra det, ty numera dög
det ej att uppträda som förut.

— En ny tid har randats, sade han hvar
dag och tröttnade ej att upprepa sina egna ord.

Äfven om han icke gjort det, skulle de
gamla gendarmerna snart insett, hur rätt han
hade. Deras uppgift var att hjälpa och rätta,
vägleda och ordna. Men just det mötte tusende
hinder. De kände icke nykomlingarnes språk.
De voro hjälplösa och tafatta. Öfverallt
skrattades åt dessa löjliga kvarlefvor från en utdömd
regim. Gubbarne visste intet annat än att le
tillbaka, litet tungsint och ansträngdt. De
hade planterats ut här och hvar för att bidra
till ordningens upprätthållande. Man ansåg
dem tillhöra det lilla parti, som hälsade
invasionen med glädje.

Ali Schekr sökte ordna sina tankar, bringa
reda i minnena.

Den första landstigningen hade slagit honom
med häpnad. Pansarfartygen döko upp vid
horisonten, ångade närmare och lade bi.
Transportskeppen följde dem. Och med ens
hvimlade redden af ångslupar, barkasser och
roddbåtar. Soldater myllrade öfver allt. Kanoner,
munförråd, utredningspersedlar, hästar och vagnar
fördes i land. I ändlösa rader tågade trupperna
genom staden, besatte portarne, murarne, seraien,
de offentliga byggnaderna. Under loppet af ett
enda dygn funnos de öfverallt. Kanonerna
placerades, befästningsarbeten påbörjades. Det var
något oerhördt som skedde. Och det fortfor
utan afbrott. Så snart en ångare lossat,
lämnade den plats för andra. Nya soldathopar
strömmade ur småbåtarne och sändes vidare i
alla riktningar. Ännu mer kanoner, proviant,
hästar och fordon landsattes.

Ali Schekr tog sig förvirrad om pannan.
Det var ofattligt detta.

Nätter och dagar fortgick allt på samma
sätt. Det talades om småstrider ute i oasen.
Han förstod det icke. Var det ens möjligt att
tänka på motstånd? De voro med blindhet
slagna dårar, dessa turkar, som inläto sig på en
så ojämn kamp.

Styrd af ordnande händer brusade
invasionsströmmen förbi hans gathörn. Bullret och
marschtrampet tystnade aldrig. Det föreföll honom,
som hade hela Europa störtat dit för att taga
Afrika i besittning.

Snart märkte han dock, att strömmen
tunnades ut och blef mindre strid. Angriparne
stannade och hämtade andan. Kanhända de också
ville bedöma verkningarne af sina ansträngningar.

Ali Schekr sträckte omedvetet på sig. Hvad
hade händt? Han lyssnade med rynkade
ögonbryn och en spörjande glimt i blicken. Jo,
han hörde rätt. Utanför staden dånade
kanonerna, och stundom bar vinden till hans öra
ljud, hvilka ej kunde härröra från annat än
handgevär. Man kämpade ute i oasen. Ali
Schekr, den sömnige och uttjänte gendarmen
växte, musklerna spändes, och han knöt
pröfvande sina händer.

Såg han rätt, ändrade äfven staden utseende.
När den första förvåningen efter öfverrumplingen,
lagt sig, trädde en del af invånarne ut ur sina
bostäder. De voro nyfikna, ville se, höra, veta.
De betraktade nykomlingarne, dessa sågo frågande
tillbaka på dem.

Flera dygn gingo. Nykomlingarne sökte
ett närmande. De talade, kort, skarpt, befallande,
som det höfves segrare. Männen i de hvita
burnuserna och de gula tofflorna lyssnade, tonen
förstodo de, icke orden. — Vi ha anländt för
att hjälpa er, civilisera och höja er, förklarade
nykomlingarne. I sin godhet gingo de så långt,
att de öfversatte förklaringen på begriplig
arabiska. Men männen i de hvita burnuserna
endast skakade sina hufvuden. Vi vilja inte bli
civiliserade, åtminstone inte på ert sätt — vi
vilja behålla vår tro, våra seder, vårt land,
mumlade de.

Angriparne anade oklart, att något icke var,
som de hoppats och önskade. Det
tillmötesgående, man lofvat dem, uteblef, glädjen öfver
deras ankomst fanns icke. Denna hvita och
smutsiga stad rufvade synbarligen öfver farliga
tankar. Dessa barbenta och högväxta män voro
i allt olika invasionsarméns pratsamma och
gladlynta soldater. De inföddes oåtkomliga
slutenhet blef med ens brottslig. Hvarför mottogo
de ej de framräckta händerna? Hvarför svarade
de icke ens?

Luften var fylld med smärta och förundran.
Stillheten före åskvädret inträdde. Spänningen
ökades till bristfärdighet. Vissheten att ett
ohjälpligt misstag begåtts red armén som en mara.

Den första blixten lyste, skarp och bländande.
Några soldater mötte en beslöjad kvinna på en
bakgata. Karlarne voro druckna — af vin eller
patriotism, det blef aldrig utredt. Hvem hade
för öfrigt tid till det? Alltnog, de fordrade, att
kvinnans slöja skulle aflägsnas. De tyckte inte
om masker för ansiktena, de ville se sina
medmänniskor rätt i ögonen... för tusan, hade
inte segrarne rätt att begära öppna blickar och
kärleksfulla leenden? Kvinnoskrik, tårar, flykt.
De gula tofflorna hasade till från alla sidor.
De begärde frihet för sin tro och sina seder,
i värsta fall gåfvo de sitt land, men tron...
aldrig! Och tron kräfde beslöjade kvinnor, ty
äfven mannen är ett svagt käril. Det blef
ändlösa förklaringar på två språk. Skäl och motbevis
korsade hvarandra utan att öfvertyga. Då tillgrep
man näfvarnes och krigets argument. Hafiz Ben
Bachir stannade på platsen med spräckt hufvud.
— De gula tofflorna hasade bort. Sedan hördes
en soldatpatrulls steg i gränden, och en befallande
stämma talade i den inbrytande skymningen.

— Det är ingenting... håll tyst... för
bort liket!

Ali Schekr stack försiktigt fram hufvudet
bakom närmaste hörn. Han var upprörd öfver
kamratens död, men vågade ingenting göra. Det
surrade i hans hjärna, och likt skuggor gledo
människorna förbi hans ögon. Barberaren från
brödtorget stannade framför honom.

— Nej, sade Ali Schekr af gammal vana.

— Jo, svarade barberaren och skar tänder.
Han mumlade något om att springa hem och
slipa sina knifvar, innan han försvann.

Abu Dis dök upp och hviskade ett: — Kom!

Ali Schekr följde honom viljelös. De mötte
en fängslad arab, som med högburet hufvud
skred fram mellan soldaterna, som bevakade
honom.

— Hassen bel Hadjer, hviskade den väl
underrättade Abu Dis. — Han skall hängas.

— Hvarför?

Abu Dis trodde, att han inte gillade den
nya ordningen. Hassen var från öknen, han
tillhörde dem, som aldrig böjde sig. Det var
skäl nog. Rike Remt Sjelluf från Harra hade
anklagat mannen... förrädiska stämplingar... tst!

Ali Schekr sökte i sitt minne. Hassen bel
Hadjer var ju beduinen, som för icke så länge
sedan fordrat, att Remt Sjelluf skulle kastas ut
från kaffehuset. — Jaså, var det skälet?

— Remt Sjelluf står högt i gunst hos våra
nya herrar. Han har sålt många hundra
nötkreatur till dem och förtjänat mycket därpå.
Hans ord väger tungt. Det sägs, att en kavass
vid ett konsulat också blifvit ihjälslagen i dag.
Han sökte hindra en soldat att rycka slöjan från
en kvinna... och så... död, alldeles som
gamle Hafiz. Böj dig, Ali Schekr... böj dig.

Luften var kväfvande tung, heta fläktar svepte
emellanät från öknen in öfver staden. Med dem
följde ljudet af handgevärssmatter och
kanonskott.

Några karlar kommo smygande rundt ett
hörn. Den främste bland dem var klädd i en
flottig bonjour, där hvarannan knapp saknades.
På hufvudet bar han en kasserad soldatkeppi.
Han stannade och betraktade misstroget de båda
gendarmerna.

— Skynda! hviskade Abu Dis sakta.

Mannen med keppin nickade ett gillande och
sade på arabiska.

— Raskare!

Abu Dis drog kamraten med sig.

Karlen i den flottiga bonjouren och den
kasserade keppin fortsatte sin väg. Hans
följeslagare skyndade flinande efter honom. Flocken
liknade en skara hungriga vargar på jakt. De
veko af vid en af gatorna inåt Harra.

— Såg du? frågade Ali Schekr.

Abu Dis log och höjde på axlarne.

Ali Schekr tänkte på de tre halfläkta
skråmorna, som vanställde karlens ansikte. De voro
märken efter en förtviflad kvinnas naglar.

— Tjuf! sade han högt och spottade.

— Tst! varnade Abu Dis och tillade:
— Böj dig!

— Hvad skall nu ske? suckade Ali Schekr.

— Gud är stor! Gud är stor! Kommen till
bönen! ljöd det ur mörkret ofvan dem.

På afstånd mullrade kanonerna och
handgemängets smatter fortfor utan afbrott...

Luften var alltjämt lika tung. Soldatpatruller
marscherade i olika riktningar; nere vid
stranden väntade flera bataljoner. En artilleripark
rullade ut ur staden,

Ali Schekr följde Ssuk el Turk i hela dess
längd till europeiska stadsdelen. Sedan vek han
af åt vänster och begaf sig in i Harra. Han
gick med hakan mot bröstet och händerna
instoppade i vapenrockens ärmar.

Det var tyst och lugnt på de trånga gatorna,
men larmet från striden nådde äfven dit, i söder
dånade kanonerna, och ett obestämbart buller
fyllde rymden ofvanför.

Ali Schekr stannade vid ett gathörn, där
han hade fri utsikt åt tre håll, och stödde sig
mot en vägg.

Timmarna skredo. Bullret utifrån oasen
sjönk ibland till något som liknade millioner
retade insekters surr, men stegrades ånyo till
ett skrämmande, vanvettigt oväsen. Ali Schekr
lyssnade förströdd och skakade emellanåt sitt
hufvud. — Hvad skall nu ske? tänkte han.

Plötsligt kände han en brännande het pust
draga förbi. Han såg sig öfverraskad omkring.
Ingenting fanns att se. De tre smala,
halfmörka gatorna lågo tysta och folktomma, och
där borta gapade återvändsgränden, vid hvilken
Remt Sjellufs hus låg. Ali Schekr såg ditåt.
Ljudet af ifriga röster och snabba fotsteg hördes
därifrån. Kring hörnet svängde en hop kvinnor
och barn, omgifna af beväpnade män. Alla
pratade i munnen på hvarandra. Kvinnornas
höga, sockertoppsformade hufvudbonader guppade
vid hvart steg, männens oregelbundna tramp
genljöd mellan husväggarne. Remt Sjelluf gick
likt en pådrifvare bakom skaran, Ali Schekr
kände strax igen honom på det långa, orediga
skägget. Vid hörnet stannade den gamle och
vinkade ett afsked.

— Följ oss, fader! bad en bland kvinnorna.

— Skulle jag lämna mitt hus och mina
ägodelar? Aldrig. — Remt Sjelluf slog afvärjande
framför sig med händerna. — Allt är ordnadt
för ert mottagande... gån i frid!

Kvinnorna gjorde invändningar, men den
gamle endast skrattade.

— Är jag icke deras vän? frågade han. — Har
jag icke skaffat dem proviant och först af alla
hälsat dem välkomna? Gån... skynda! — Han
vinkade ifrigt nedåt gatan, som förde till
europeiska stadsdelen.

Remt Sjellufs döttrar och mågar voro vana
att i allt lyda familjens öfverhufvud. De nickade,
logo och gingo. I ett smatter af skrikiga
kvinnoröster och smällande toffelklackar drog skaran
förbi Ali Schekr. Remt Sjelluf hade stannat
vid grändens hörn och såg efter sin afkomma.
När han upptäckte Ali Schekr skrattade han
elakt.

— Du ordningens upprätthållare... jag
såg, då du spottade på min tröskel. — Han knöt
händerna och skakade dem. — Jag skall minnas
dig. — Med en högmodig axelryckning vände
han om och gick tillbaka uppför gränden.

Ali Schekr stod orörlig. Jaså, Remt Sjelluf
förde sin familj i säkerhet, han väntade således
något. Men själf stannade den gamle, det var
följaktligen inte farligt. Gendarmen höjde på
axlarne, hvad angick det honom?

En ny pust, hetare och torrare än någon
föregående, svepte förbi. Och liksom buren
af den trängde besynnerliga och oförklarliga ljud
till hans öron. Det var gråt, jämmer och ve,
det var suckan och tandagnisslan. Rymden
vibrerade därunder, och husväggarne darrade.
Var det ljudet af gevärselden, som kom
närmare och närmare? Kanonerna hade tystnat.
Ali Schekr lyssnade med uppsprärrade ögon och
halföppen mun.

I luften brottades de besynnerliga ljuden,
rusade emot hvarandra likt vågorna i ett
upprördt haf, föllo tillbaka, stego på nytt... de
svallade högt i vrede och hot, de sjönko i gråt
och klagan, kämpade, smulades sönder i korta
skrik och gälla rop, kväfdes i döfva suckar
och hesa rytanden. Men endast för att lämna
rum för nytt, mer skrämmande, mer ursinnigt.
Och det närmade sig från alla sidor och slog
ihop öfver hans hufvud.

En port nedanför gendarmen slängdes upp.
En man, ledande ett barn vid hvardera handen,
störtade ut och sprang besinningslöst nedåt
gatan. Tre, fyra kvinnor följde honom skrikande.
Och som om detta varit signalen till allmän
flykt visade sig nu män, kvinnor och barn
öfverallt. Somliga skyndade mot europeiska
kvarteret, andra sprungo åt hufvudgatorna. Man
möttes i hörnen, trängdes och skrek. Några
vände om och slogo in i nya riktningar. Andra
bommade brådskande till portarne på innersidan
och skreko otåligt åt människorna utomhus.
Ingen visste, hvad han ville eller borde
företaga sig.

— Hvad skall nu ske? Hvad skall nu ske?
suckade Ali Schekr.

Några soldater blefvo synliga vid en
gatumynning. Deras ögon brunno, dragen voro
förvridna. Med hufvudena neddragna mellan
axlarne rusade de framåt, pannorna höllo de
sänkta liksom för att stångas. En af dem sköt
ett skott i luften. Genast svarade skrämda
kvinnor med gälla skrik, medan män svuro och
förbannade. De förvirrade skarorna trängde
ihop sig utefter väggarne och beredde plats.
Skränande rusade soldaterna vidare och
skymdes bort vid ett hörn.

— Den vägen, ropade Ali Schekr åt de
förvirrade skarorna. — Till vänster... till vänster...

Så snart en röst höjt sig, lydde de
besinningslösa människorna. Ett par flockar slogo
in i den utpekade riktningen. Andra sågo det
och följde efter.

Ali Schekr skakade sitt hufvud och sade.

— Som får utan herde... som får...

Karlen i den flottiga bonjouren visade sig
och stannade, när han upptäckte gendarmen i
gatukorsningen. Tvenne soldater i hans sällskap
hejdade sig också. Det hade åter blifvit
folktomt, sedan skarorna strömmat undan.

— Framåt! kommenderade karlen i
bonjouren. — Det är bara en gubbe. — Han gaf
keppin på sitt hufvud en knuff, så att den åkte
ned på ena örat.

De tre kommo raskt närmare. Den ene
soldatens ögon lyste af en oförklarlig eld. Ali
Schekr stirrade häpen på honom.

— En turkisk spion! ropade karlen i
bonjouren och pekade på gendarmen. — Du...
jag minns inte, hvad du heter... slå till!

Ali Schekr hann inte ens höja händerna,
innan en kolfstöt träffade hans bröst.
Refbenen veko sig. Det svartnade för hans ögon,
och utan ett ljud föll han till marken.

—Rätt så! jublade karlen i bonjouren. — Den
här vägen, tappre kamrat! Ni kan inte
föreställa er, hvilka skatter den hunden samlat.

Soldaterna klefvo öfver Ali Schekr och
sprungo efter vägvisaren. Denne vek in i
återvändsgränden, som förde till Remt Sjellufs hus.

Ali Schekr stönade sakta. Likt skuggor
såg han ett par förskrämda människor skymta
förbi, betrakta honom och därpå skynda bort
igen. Han öppnade ögonen men slöt dem åter.
Det brände i bröstet, luften var kväfvande het,
och han kände sig mycket trött.

Ett skott dånade inne i återvändsgränden.
Med en logisk klarhet, som förvånade honom,
tänkte Ali Schekr. — Nu sprängde de låset i
Remt Sjellufs husport. — Han tryckte händerna
mot bröstet för att lindra svedan däri. Det
medförde ingen verkan. I nästa sekund hade
han glömt sig själf. Luften fylldes af ett larm,
i hvilket hvarje enskilds tankar eller känslor
drunknade och blefvo borta. Det steg rytmiskt
likt en rytande orkan, lössläppt öfver jorden
för att förgöra allt lefvande på dess yta.

Ali Schekr såg med förvirrade ögon mot
återvändsgränden, endast där var det tyst,
fullkomligt tyst. Men rundt omkring honom...
i staden... utanför dess murar brakade skott
på skott, människoröster, i hvilka intet
mänskligt fanns, skreko, stönade, förbannade, bådo,
skrattade...

De båda soldaterna och karlen i bonjouren
kommo tillbaka. De gingo smygande och sågo
försiktigt åt sidorna.

— Nu är du väl nöjd? frågade karlen i
bonjouren.

Soldaten, som gifvit Ali Schekr kolfslaget,
brummade ett obegripligt svar. Sedan tillade
han häftigt.

— Jag heter inte det du nyss sade. Det är
en annan karl på ett annat regemente.
Begriper du?

— Ja visst... alldeles riktigt. Jag har för
resten redan glömt ditt namn. Hvad har jag
med det att göra? Tack, kamrat! Gå nu rakt
fram, jag tar af åt vänster. Addio!

Soldaten såg surmulet efter karlen, då denne
aflägsnade sig.

— Den där... jag borde ge honom ett
skott. — Han lyfte geväret.

Den andre soldaten lade sin hand på hans
arm.

— Nej, nej... — Han stirrade som förhäxad
på geväret i kamratens händer. Plötsligt började
han skratta. — Du... du... se! — Han
pekade på kolfplåten.

Den förste soldaten följde blickens riktning.
Det var litet lefradt blod, i hvilket några gråa
hårstrån fastnat, som fängslat kamratens
uppmärksamhet. — Än sedan! — Soldaten torkade
af gevärskolfven mot marken. — Du, som
stannade utanför! — Han höjde föraktfullt på
axlarne och tillade buttert. — Håll mun!

Ali Schekr, som låg på några stegs afstånd,
betraktade karlarne under sina halfslutna
ögonlock. Själfbevarelsedriften förmådde honom att
hålla sig orörlig. Han såg, hur de med samma
omedvetet lurande hållning satte sig i gång.
Den ene stannade en sekund, sneglade
ondskefullt på gendarmen och började trefva efter en
patron. Kamraten gissade hans afsikt och hejdade
honom.

— Nej... nej...! sade han sakta.

De fortsatte utför gatan, den ene
oupphörligt seende sig om, den andre ifrigt
uppmanande honom att icke stanna. Vid ett
gathörn skymdes de bort.

Ali Schekr satte sig upp. Han stönade, drog
några djupa andedrag och reste sig mödosamt.
Emellanåt skymde det för hans ögon. Han
hade en klar förnimmelse af, att han helst
borde stanna, där han befann sig. Men på
samma gång var det något, som dref honom
därifrån. Långsamt och sökande stöd mot väggen
började han gå utför gatan.

Några skott, skrik, vrålanden, nödrop och
jämmer ekade mellan husen. En sammangyttrad
hop af män, kvinnor och barn och ibland dem
några husdjur brusade förbi honom utefter
närmaste tvärgata. Några af skrämsel vanvettiga
människor slungades likt viljelösa stänk ända
bort till honom. Med flämtande lungor och
ögon, i hvilka förnuftet slocknat, tryckte de sig
intill väggarne. De stirrade bakom sig, lyfte
i förtviflan händerna mot höjden och flydde
inåt Harra.

Ali Schekr såg mot den böljande, vettskrämda
hopen, som besinningslös strömmade förbi på
tio stegs afstånd. Han sväljde några gånger,
tryckte handen mot sitt verkande bröst och gick
beslutsamt ned mot tvärgatan.

— Rättrogne! ropade han med ansträngd
röst och höjde handen för att draga
uppmärksamheten till sig. — Rättrogne!

En rytande hvirfvel grep honom. Han var
med ens förvandlad till ett spån, som sögs med
i den kokande strömmen. Han ägde ingen
vilja längre, han hade förlorat hvarje spår af
bestämmanderätt öfver sig själf. Han hade endast
att följa med. Det gick rundt i hans hufvud.
Skräcken, som talade ur de bruna ögonen
omkring honom, högg sina klor i hans bultande
hjärta. Han var inte Ali Schekr, gendarmen,
längre, han var ingenting. En våg af ångest
och fasa omgaf honom. En andra våg af hat,
ondska och förstörelselusta rullade efter den
första, dref den framåt. Det var en hejdlös
kappspringning, ett ursinnigt tumult, där
personligheterna plånades ut, och allt knådades
ihop till en jäsande massa. Konvulsiviska
ryckningar drogo igenom skaran, slungade den vidare,
ökade brådskan. Så hejdades den midt i ett
språng, tvingades på nytt framåt under
kraftuttömmande och i sin meningslöshet vanvettiga
ansträngningar.

En man dunkade Ali Schekr i nacken med
knytnäfvarne. Hvarken den som slog eller
mottog slagen märkte det på en lång stund. Endast
den oklara aningen om något enfaldigt och
obehagligt lade en ny olustförnimmelse till alla de
andra af samma art. När han slutligen
uppfattade slagen, vred han sig otåligt åt sidan,
och knytnäfvarne bakom fortsatte, själlöst som
förut att hamra vidare på en kvinna, hvilken
skrek skärande gällt. Ali Schekr sprang som
alla bredvid, framför och bakom. Någon föll
och blef liggande. Ali Schekr snafvade, men
trängseln hindrade fallet. Han trampade på ett
mjukt föremål, genom hvilket ilande sprittningar
drogo. Hans egna nerver reagerade därvid,
och han uppgaf ett förtvifladt rop af smärta
och ångest.

Den vilda strömmen vreds rundt ett
gathörn, hvirflade om och brusade vidare, sedan
den trafvat upp en damm af skälfvande
människokroppar och fäktande lemmar invid en vägg.
Ali Schekr sökte samla sina tankar. Han
befann sig på en af hufvudgatorna... hvilken?
Han kände dem ju alla, han... En skrämd
kamel plöjde en bred fåra genom de flyende.
En kvinna, som krampaktigt höll sig fast på
djurets rygg, hven förbi och var borta igen.
Skott knallade. Plötsligt splittrades hopen, vräktes
undan, trycktes mot husväggarne, föll till marken.
Det blef tyst, ofattligt, skrämmande tyst. Hvarje
hjärta stannade, alla höllo andan. Midt på den
öppna plats, som oväntadt bildats, dansade en
soldat. Han snurrade rundt på hälarne, ögonen,
ur hvilka vansinnet lyste, flackade åt alla sidor.
Med en otrolig snabbhet sköt han skott på
skott, upp i luften, ned i marken, åt sidorna.

En patrull dök upp vid ett gathörn. Officern
framför den röt ursinnig ett kommandoord. I
ett par snabba språng var han framme hos
soldaten, slog honom i hufvudet med sabelfästet,
vred geväret ur hans händer. De öfriga
soldaterna kastade sig öfver den vansinniga, höllo
honom. Alla skreko om hvarandra.

De flyende, som hejdats för några sekunder,
störtade ånyo framåt. Ali Schekr kände, att
han ropade som de andra. Han hörde det
ej. Han endast sprang och skrek, skrek och
sprang. Med ens blef det märkvärdigt tomt
omkring honom, han lämnades ensam, och en
skräckkänsla, tyngre än någonting föregående,
förlamade honom. Han förmådde icke tänka, men
förstod likväl, att just hans slitna uniform och
röda hufvudbonad utgjorde en fara, större än
alla andra faror.

Han mottog några knuffar, tumlade hufvudyr
ett steg framåt, två tillbaka, sträckte händerna
efter ett stöd, famlade i luften, vacklade, föll.
Nu hörde han det. Hans kropp piskades
sönder, hans... Hvad var det? — Skott knallade
från alla sidor. Han, Ali Schekr, var målet
för dem alla. Mot honom pekade alla dessa
gevärsmynningar. Hans knän drogs upp mot
hakan, rätades ut igen, han rullade om ett
hvarf som ett nystan. Så slog han ut med
armarne, sträckte sig rak lång på marken och blef
liggande. Genom femton, tjugo olika ventiler,
som kulorna öppnat i hans kropp, rusade
lifvet ut.

Strömmen störtade vidare, splittrades vid
ett hörn, rann åt sidorna, fördelades i mindre
bäckar, bubblade bort genom gator och gränder,
sinade ut.

På den stora stråkvägen funnos blott
enstaka soldathopar kvar. De liknade jagande
vilddjur. Det mänskliga hos dem var utplånadt,
drifter, om hvilkas förekomst de hittills varit
okunniga, styrde deras steg, reglerade deras
handlingar, bestämde deras viljeyttringar. Från
dem utstrålade skräcken, som tvingat människorna
till flykt utan att veta hvarför eller hvarthän.

Midt på gatan stod en lång karl med slankig
hållning. Han hade placerat sin tropikhjälm
på bajonettspetsen. Fjädrarne i plymen fladdrade,
och med geväret lyftadt rätt i höjden skrek han
gapskrattande.

— Lefve döden!

Bredvid honom hade en satt, litet kutryggig
kamrat stannat. Hans vapenrock putade ut
under föremål, hvilka han förvarade närmast
kroppen. Hans buttra ansikte hade ett belåtet
uttryck, och upprepade gånger gjorde han
korstecknet öfver gevärets mynning.

Soldater af olika vapenslag kommo närmare.
Somliga skrattade bistert, andra svuro, allas
ögon irrade åt sidorna med osäkra, halft skrämda,
halft trotsiga blickar.

— Förrädare! morrade flere ibland dem. När
de hört den långe kamratens rop, laddade de
skyndsamt sina gevär. Och med ens steg samma
rop ur allas munnar. Det passade fullkomligt
i stycke med hvad som tilldrog sig, med hela
kriget. Bakvänd var världen, kaos rådde, alltså:

— Lefve döden!

Taktfasta steg närmade sig. En... två
plutoner svängde rundt ett gathörn. I täten
marscherade en ståtlig kapten med runda,
utstående ögon, kort näsa och stora martialiskt
uppvridna mustascher.

— På era platser! ropade han till de bägge
karlarne i den oordnade skaran. — Ni andra, till
edra regementen! Marsch!

Det knotades hörbart i de upprörda hoparne.
En karl hvisslade hånfullt. Med knutna händer
och flammande ögon gick den ståtlige kaptenen
mot de missnöjda.

— Lyd!

Hufvudena sänktes, blickarne förlorade sin
trotsiga eld, likt kuschade hundar smögo
soldaterna bort. De två han utpekat, intogo
skyndsamt sina platser i ledet. I samma stund
nalkades flera kompanier liniesoldater nedifrån gatan.

Kaptenen log bistert och strök sina mustascher.

— Sådana... eh... dumheter, sade han.
— Förlora besinningen för... ja för hvad?

En löjtnant bredvid honom suckade. Svetten
rann utför hans ansikte, och han torkade sig
oupphörligt öfver pannan med en våt näsduk.

Ett kompani grenadjärer gjorde halt till höger
om de båda plutonerna. Inifrån smågatorna
hördes ännu larm och oväsen, skott knallade
emellanåt. En öfverste till häst sprängde
närmare. Hästen haltade, men ryttaren tycktes ej
ha tid att märka det. De gråsprängda
mustascherna darrade af harm och smärta.

— Kapten?

— Kompaniet till två tredjedelar fulltaligt.

Öfversten nickade förströdd. Han såg
frågande mot soldatleden, höjde på axlarne och
skakade sitt hufvud, manskapets hållning var
icke tillfredsställande. Han vinkade åt de båda
officerarne att följa sig utom hörhåll för
soldaterna.

— Galenskap! — Öfversten suckade och tänkte
nedslagen på, att det var en italiensk kula,
som sårat hans häst.

Kaptenens stora, litet utstående ögon voro
aktningsfullt riktade mot förmannen.

— Det var förfärligt, mumlade löjtnanten.
— Jag själf... jag förstår det icke. — Och
häftigt utbrast han. — Krig äro ju omöjliga
numera.

Öfversten höjde dystert på axlarne och
började, som om han upprepat en inlärd utanläxa.

— Vår hufvudsakliga uppgift är att skaffa
industrien en marknad. Och industrien belönar
våra ansträngningar genom att år efter år
försämra det material, vi ha att bearbeta till dess
försvar.

Löjtnanten skakade sitt hufvud och for med
näsduken öfver sitt ansikte.

— Då har jag rätt: krig äro otänkbara
numera.

— Misstag! inföll den martialiske kaptenen.
— Misstag! Låt oss taga i betraktande, hvad
ett modernt krig... eh... verkligen är. Tänk
endast på de hundratals olika uppfinningar, som
tagas i anspråk vid ett dylikt... eh...
företag! Endast nerver, stålsatta genom långvarig
träning, förmå uthärda ett nutida fältslag. Hvad
vi behöfva är alltså ständig, oafbruten,
oaflåtlig... eh... drill. Ett års värnplikt...
nonsens! Värnpliktstiden bör utsträckas till minst
tre år. Marscherna, handgreppen, den så att
säga yttre... eh... poleringen kan nötas in
på kortare tid. Men andan, uppfattningen
bibringas icke ett af humanitetspjunk och
broderskapsgriller genomsyradt människomaterial på
kortare tid än... eh... tre år. Det är
hopplöst att tänka annat.

Öfversten nickade tankfull. Hans läppar
skälfde.

— Ni har alldeles rätt, men... Han höjde
betecknande på axlarne.

— Hvem vet förresten om tre år räcka,
fortfor kaptenen ifrigt. — Europas framtid
grundlägges i kasärnen. Inser man inte det? — Äfven
kaptenen höjde på axlarne.

Öfversten såg åt sidan. Han hade
upptäckt tvenne af dessa korrespondenter, som ett
nyfiket Europa sändt armén på halsen.

— Alldeles rätt, mumlade han förströdd,
— alldeles, kapten! Håll manskapet samladt...
för så många som möjligt utom staden! Jag
litar på er. — Medan kaptenen saluterade med
sabeln, red öfversten emot de båda
korrespondenterna. Han var brydd och förlägen. — De
där herrarne skulle naturligtvis... Han måste
nedlåta sig till att tala med dem, söka förklara
det obegripliga, resonera bort det hemska och
skrämmande i utbrottet. Han höll bredvid
korrespondenterna. — Mina herrar!

Främlingarne stannade. Bägge voro bleka
och sågo med ett fientligt uttryck, som
ingendera sökte mildra, upp till officern.

— Ja, hvad skall man säga? började
öfversten. — Den nervösa belastning nutidsmänniskorna
ha att dragas med... Vi slåss för att bereda
industrien större marknad, och industrien belönar
våra ansträngningar... ja, mina herrar, ni ha
själfva märkt på hvilket sätt.

— Det var en fullkomlig panik, svarade
den ene korrespondenten och drog djupt efter
andan.

— Och hvilka vanvettiga grymheter sedan,
tillade den andre mörkt.

— Nå, grymheter, hvad är nu det för ett
ord? Det råder ju krigstillstånd, ensamt det
förklarar... hm! allt. I krig är det omöjliga
möjligt. Hör på! En soldat får en kula genom
kroppen, hans kamrater nödgas retirera och
lämna honom åt hans öde. Han ligger där i
solhettan, i nattkylan, han svettas, han fryser,
mygg och flugor plåga honom, febern förtär
honom, törsten vrider sönder hans inälfvor. —
Hvad mer? Grymt, svarar ni. En soldat har
i värsta fall ingenting annat att vänta.
Humaniserad krigsföring... prat! Humanitet och krig
äro två motsatta poler, tvenne oförenliga
begrepp.

— Jag har här en kamera, sade den ene
korrespondenten kallt. — Så snart plåtarne
hunnit bli framkallade, tror jag mig kunna bevisa,
att gemena grymheter begåtts.

— Ni är ung, ni har ännu inte sett så mycket
som jag, återtog öfversten, och lade band på
sitt missnöje. Han insåg, att han hade att göra
med en fientlig makt, som — han insåg äfven
det — till hvarje pris borde vinnas. — Låt oss
tänka litet på saken, låt oss taga ett exempel! —
Eldstriden har pågått tillräckligt länge,
bajonettanfallets tid är inne. Soldaterna äro galna af
hänryckning — det äro goda soldater alltid vid
ett dylikt tillfälle — vilda af kamplust. De nå
motståndarnes bröstvärn, hoppa ned i
skyttegrafvarne. Då kommer en studiekammarfantast
och säger: nu är det slut! Mina herrar, just
då börjar det. Endast en humanitetsdilerant —
förlåt uttrycket! — kan fordra, att tappra karlar,
hvilkas lif nyss förut hängt på ett hår, skola
göra för fot gevär, räcka fienden handen och
kanske be om ursäkt för sin närvaro. Det är
möjligt, att sådant kallas human krigsföring.
Men soldaten som stormat, han tänker inte
därpå. Han ränner utan vidare bajonetten i
skrofvet på närmaste fiende. Det är helt enkelt
hans skyldighet som patriot, som rättskaffens
människa. Och hinner han det, affärdar han
på samma sätt fienden numro två. Ja, mina
herrar, så går det till i krig. Så kommer det
äfven att fortfara.

— Jag har ingen anledning att betvifla herr
öfverstens ord. — Korrespondenten, som förde
ordet rätade ut sig. — Jag gör det ej heller.
Men min kameras vittnesbörd gälla kvinnor,
barn och gubbar, icke krigsförande således.
Rent ut sagdt, herr öfverste, bestialiska
grymheter, lika onödiga som skamliga...

— Aha, där ha vi det. Krigsföring i
glacéhandskar således! — Öfverstens röst erhöll en
hånfullt utmanande klang. — Men jag har ju
redan förklarat, att grymheter icke förekomma
i krig. Betänk å andra sidan, att våra dagars
soldatmaterial blifvit sorgligt försämradt. Jag
har redan berört industriens andel däri. Detta
är en verklig fara, mina herrar, och
fosterlandsvännen måste med oro fråga sig, hvar
botemedlet skall sökas. — För att nu återvända
till er kameras vittnesbörd, så ber jag er, mina
herrar, taga de för handen varande
omständigheterna i betraktande. Har inte uttryckligt för
hela världen tillkännagifvits, att denna landsända
är en italiensk provins, att dess invånare äro
italienska undersåtar? Och hvad inträffar? I
stället för att tacksamt mottaga de förmåner,
man bereder ett efterblifvet folk, gripa en
hop arabiska landstrykare till vapen och anfalla
armén i ryggen. Uppenbart landsförräderi, mina
herrar! — Öfverstens högra hand slog
bekräftande mot den vänstras flatsida, och hästen
skyggade därvid. — Seså, stilla! När sedan
öfverbevisade förrädare straffas, talar man om
grymheter. Plikten mot oss själfva och mot
fosterlandet, som gifvit sina söner det ärofulla
uppdraget att fästa dessa afrikanska ädelstenar
vid Italiens krona, bjuder stränghet. Vi äga
icke rätt att äfventyra ett stort företag genom
missriktad humanitet. Vi ha tvärtom skyldighet
att sätta oss i respekt, visa att vi mena
allvarligt. Och vi göra det öppet, inför alla.

De bägge korrespondenterna bugade sig lätt.
De hade insett meningsbytets gagnlöshet. Den
ene pekade mot ett lik några steg längre bort.
Var det inte en af de gamla gendarmerna, som
de sett stulta omkring i staden? Liket hade
femton till tjugo sår efter kulor, aflossade på
mycket nära håll. Inifrån staden ljödo emellanåt
nya skott, och utanför fortfor larmet oförminskadt.
Där följde alltjämt skräckscenerna slag i slag.
De bägge korrespondenterna lyssnade med ett
spändt uttryck.

Öfversten betraktade dem och bet sig hårdt i
underläppen. Han såg, att de fasthöllo sin mening.
Samtalet hade icke medfört något resultat.

— Mina herrar, sade han kort. — Kriget
mäter inte med samma mått som freden. —
Han hälsade vårdslöst och red från platsen.

Korrespondenterna växlade en blick.

— Jag reser i morgon, sade den ene. — Hellre
än att bli utvisad far jag frivilligt.

Den andre höjde på axlarne.

— Något annat återstår naturligtvis ej,
svarade han och fortsatte tankfull. — Med hvilken
förvånande snabbhet kriget ändrat karaktär. Som
ni vet, har jag varit med ett par gånger förut.
Vid min första expedition vågade man ännu
släppa korrespondenterna fram till fronten. I
Mandschuriet höll man oss på afstånd och under
bevakning vid en stab. Nu vill man inte veta
af oss längre. Vi äro här för att opartiskt
beskrifva. Det är både opartiskheten och
beskrifvandet man vill slippa. Vet ni hvad,
kollega? Det förefaller, som om man fruktade,
att folken skulle vakna och ändtligen se, hvad
kriget är. Tänk, om det knifhugg, Italien
genom detta krig bakifrån riktat mot
utvecklingen skulle öppna de sofvandes ögon eller
skänka de blinda synen!... Kom nu, gå vi
och packa. Jag delar er åsikt, hellre än bli
utsparkad föredrar jag... — De veko om ett
hörn och sågo sig försiktigt kring. Gatan var
lugn, och de fortsatte.

Den martialiske kaptenen lät sina båda
plutoner marschera några hundra steg. Han
förstod, att det ännu rådande larmet och knallarne
från skotten oroade manskapet.

— Takt... tu! markerade han och nickade
faderligt åt soldaterna. — Takt... tu!
Vänster... Höger! Hallå, ni där borta in i ledet!

Ett halft dussin karlar, som rusat fram ur
en tvärgata och öfverraskade stannat igen, kommo
motvilligt närmare. Kaptenen log gillande. Hans
vänliga omtänksamhet vann soldaterna.
Vildheten i deras blickar försvann. De suckade
liksom lättade från något, som länge besvärat dem.

På en halftimme hade kaptenen tredubblat
antalet af sitt folk. Han kommenderade halt,
lät manskapet öfva några handgrepp. Han log,
uppmuntrade, skämtade till och med. Alla
vapenslag voro samlade i hans trupp. När han
en stund exercerat soldaterna, lät han dem
marschera. Disciplinens band, som lossats, knötos
åter till. Senare på eftermiddagen marscherade
den ståtlige kaptenen ut ur staden med sitt
folk, som uppmärksamt lydde hans minsta vink.

Oväsendet hade märkbart aftagit. Skotten
knallade ej längre, sorlet dämpades. Då
skymningen inträdde tycktes alla ljud kväfvas, en
sällsam, dof tystnad följde. Ur mörkret och
stillheten ljöd en klagande, gråtfylld stämma.

— Gud är stor, Gud är en. Kommen till bönen!

Soldatpatruller hördes taktfast marschera
genom de öde gatorna, tunga kärror
skramlade. Några lyktor spredo ett oroligt
fladdrande sken här och hvar. Barska stämmor
kommenderade. Bakom de tunga kärrorna gingo
män i nedsölade kläder, natten skulle begagnas
till att utplåna minnena af dagens vanvett.

— Hvad är det där? En... hvad...
gendarm! För bort liket, det stör ordningen.

Kärrorna rullade vidare, vände och körde
sina dystra laddningar till afskrädesgroparne.
Ordningen skulle återupprättas.

En ny dag kom, och man hämtade andan.
Något, som måste bortförklaras, i värsta fall
förnekas, hade inträffat. En panik... än
sedan? Dylika förekommo i alla krig. Ju
mindre man talade därom, desto bättre! Och man
lagade, att det talades så litet som möjligt.
Den civiliserade världen teg och erkände
därmed sin andel i skulden. Kriget fortsatte som
förut, ett helt folk fordrade det enstämmigt,
ett folk, hvars »alla klasser med glädje utlämnat
sina söner för fosterlandet och därigenom gifvit
utlandet det bästa bevis på styrka, en nation
kan ge».

*



DEPÔTEN


En vindil sopade öfver snötäcket. Några
millioner snökristaller sattes i rörelse, hasade
öfver den frusna ytan och fortsatte vidare.
Snökornen hade börjat förflyttas någonstädes långt
borta, fortsatt under dagar och veckor, nötts
mot annan snö och kanske hvilat några veckor,
tills vinden ånyo piskat dem framåt. Invid kanter
och utsprång lade sig tusenden, packades ihop,
klämdes ned och fröso fast. Men i deras ställe
bröt vinden loss andra, gned dem mot det
hårdare underlaget, krossade i bitar, smulade till
atomer. Det var outtömliga förråd att hämta
ur, och hur mycket som än fördes bort fanns
ännu mer kvar.

Det var en oändlig slätt utan begynnelse
eller slut, utan hvilopunkter för ögat. Inga
höjder bröto den hvita enformigheten, inga dalar
skuro sönder den. Det var en enda jätteyta,
där allt stelnat.

Öfver det hela rufvade en gråblek dager
och en förlamande köld. Ur fjärran hven vinden.
Från sydväst kom den, alltjämt från samma håll.
Snöpartiklarne sopades mil efter mil, skrapade
med ett envist rasslande mot den frusna ytan.
Ljudet af vindens tjut steg och sjönk i
oafbruten växling, stundom svagare, likt en aflägsen
klagan, stundom starkare, likt vredgade rop ur
tystnaden.

En ogästvänligare nejd kunde icke tänkas.
Is och snö, packad, tills allt erhållit urbergets
hårdhet; hvarje liten fördjupning på ytan
omsorgsfullt fylld och glättad af en outtröttlig vind
och därtill den arktiska kölden, tung och
förlamande.

Lif på denna af vinden sopade och af kölden
behärskade yta var otänkbart.
Själfbevarelsedriften förbjöd det.

Och likväl fanns här lif. Öfver ödevidderna
närmade sig en liten grupp lefvande varelser.
Där de döko upp liknade de långsamt krypande
myror. En af dem vacklade framåt med slutna
ögon och sviktande knän. De tre kamraterna
iakttogo honom oroligt.

Då den tröttaste ej orkade gå längre, slogs
läger. Den lösa snön skottades undan från en
mindre fyrkant, ett tält restes innanför de nyss
uppkastade vallarne, och slädarne, som männen
släpat med sig, skötos in däri. Alla fyra
tumlade efter, belåtna att erhålla ett skydd mot
blåsten, nöjda att tillåtas hvila en stund. Så
skulle de tända spritköket, smälta snö, värma
vatten...

— Ha, ha, ha! — Skrattet bröt
oemotståndligt öfver den uttröttades läppar, när man hunnit
så långt i sina förberedelser. — Där tog ju
ledaren fram tändstickorna — ha, ha! och där
satte den hedersknyffeln spritköket på... på...
ha, ha, ha!

Kamraterna betraktade hvarandra skyggt.
Tröttheten hade fullständigt tagit deras kroppar
i besittning. De insågo det omöjliga i att
någonsin bli befriade därifrån. Men de hoppades att
denna gång lyckas slå sig igenom. Och när
de väl gjort det, med hvilket oändligt välbehag
skulle de då icke hvila ut, riktigt ordentligt,
flera veckor å rad...

Lågan fladdrade, och spritkökets svaga
surrande fyllde det lilla rummet. Den bitande
kölden minskades något däraf och genom
utdunstningen från männens kroppar. Den
tröttaste hade tagit masken af sig och krupit ihop
på snögolfvet. Hans ansikte bar ett uttryck af
rädsla — ingen feg, omanlig fruktan utan en
ärlig karls öppet visade ledsnad öfver sina dåliga
nervers svek nyss förut. Han såg frågande på
de andre. De tycktes inte ens ge akt på
honom, och han blef lugnare. Det var nog
inte så farligt, som han inbillat sig. De andra
hade kanske inte ens lagt märke till det där
obehärskade skrattet, tecknet, att han
öfverskridit den gräns, där äfven tränade nerver brista.

Vattnet kokade upp.

Belysta af det svaga skenet från spritkökets
låga sutto fyra skinnhöljda, oformliga gestalter
tryckta intill hvarandra. Fyra muggar fylldes i
tur och ordning med varmt vatten. De höllo
näsorna däröfver och inandades ångorna i långa
drag. Så drucko de. Två bitar socker och
hur mycket vatten som helst var kvällsmålet.

Temperaturen i tältet hade stigit, det var
troligen ej mer än en eller två grader kallt.
Ett par af männen gladde sig som barn däråt.
Tänk, endast två grader under fryspunkten. Det
var ju en skillnad af fyrtio grader till deras
favör, så kallt som det varit hvarje natt en längre
tid. En af dem fnittrade till som en kittlad
barnunge men hejdade sig genast, då han märkte
de tre andres ögon riktas mot sitt ansikte.

— Åh nej, mumlade han ohörbart för sig
själf. — Ännu var han icke... åh nej...

De andra hade sett åt sidorna igen. En
sänkte dystert hufvudet och stirrade in i lågan,
som fräste och puttrade.

— Vatten, hur mycket som helst, tänkte
han, — men endast två sockerbitar hvar. Hur
länge skulle de hålla ut med en sådan diet?

Det var tid att hvila till nästa dags
ansträngningar. Ledaren sade dem det, och de kröpo
lydigt ihop. Själf ämnade han endast göra
några anteckningar... Pennan flög redan öfver
papperet. Han andades på sina dvalna händer
efter hvarje rad.

De tre sofvo, två tungt och hårdt, den
tredje med korta oregelbundna andedrag och
nervösa ryckningar i ansiktet.

Ledaren afslutade sina anteckningar, stack in
pennan i dess hylsa och stoppade boken på dess
plats. Den innehöll vittnesbördet om deras
ansträngningar och upptäckter, deras stora
framgång och nederlaget, som lurade på dem. Nog
om det. De hade kämpat som män och nått
sitt mål. Och nu...?

Han steg upp, vek tältdörren litet åt sidan
och såg ut. Blåsten ökade i styrka och kölden
blef hårdare. Han knäppte ihop tältfliken igen,
återvände till sin plats och lade sig bredvid
kamraterna.

— Is och snö, storm och köld... ingenting
annat. Is och... Han hade ämnat tänka
öfver deras belägenhet men träffades som af ett
klubbslag i nacken. Sömnen kom utan förebud
eller varning och slog honom till marken.
Tröttheten efter de månadslånga, onaturliga
strapatserna, den otillräckliga födan och det
svaghetstillstånd, som måste bli en följd däraf... Det
var mycket ännu han haft att klargöra, att...
Ögonlocken föllo ihop och sömndvalan kom
öfver honom.

Utanför hven vinden från sydväst, alltjämt
från samma håll. Millioner snöpartiklar
skrapade öfver den ändlösa ytan, lyftes högt i luften,
buros vidare, smattrade mot det lilla tältets sidor,
packades samman vid dess fot. Blåsten tilltog.
Liksom i raseri öfver att lefvande varelser vågade
uppehålla sig här, hvarest storm och köld voro
oinskränkte härskare, kastade sig blåsten mot
det lilla tältet. Dess sidor fladdrade för anloppet,
men den packade snön vid dess fot höll det
kvar på dess plats.

De fyra männen inom dess bräckliga väggar
sofvo djupt och lugnt.

Då morgonen bräckte, hade blåsten växt till
storm. Hvinande, dånande, i en orgie af
olikstämda toner bröt den fram öfver ödemarken.
Snön fyllde rymden, hvirflade genom luftlagren,
steg och föll i oafbruten rörelse.

De fyra bröto upp. Stormen slungade dem
framför sig, isbarken piskade deras kläder. De
gingo med väl inkörda dragares mekaniska takt,
men redan från uppbrottet stämplade tröttheten
deras rörelser.

Stormen kastade om och angrep dem från
sidan. Då de likväl stretade framåt, ökade den.
Dess hvinande tjut ljöd som varningsrop i deras
öron. Än steg ljudet till mistlurstonens
fyllighet, än sjönk det till råttans pip.

De trötta vandrarne stannade. De förstodo
instinktlikt, att något än svårare skulle följa.
På eftermiddagen slogo de läger litet tidigare
än de från början beräknat. Stumma, nedslagna,
med skygga sidoblickar kröpo de in i sitt tält.

— Ha, ha, ha! — Skrattet bröt
oemotståndligt fram öfver den uttröttades läppar, så snart
tändstickan sprakade och lyste. Han bet af det,
hejdade sig genast, då kamraterna stelnade därvid.
Så betraktade han dem bedjande. De förstodo
väl, att han inte rådde för det? De kände
honom ju, visste hvem han var.

De andra sysslade med sina muggar och
det varma vattnet. Det fanns litet föda kvar,
skulle de...?

Den tröttaste hade tagit af sig vantarne och
började snöra upp skodonen. De frostskadade
händerna rörde sig långsamt och fumligt, men
han lyckades slutligen blotta fötterna. De voro
hvita, döda... Han nickade tyst, det förhöll
sig så som han trott.

— I morgon, sade han till kamraterna.

De förstodo honom ej och deras ögon
begärde en förklaring.

Han nickade vänligt åt dem i tur och
ordning. Det föreföll, som om det varit ett afsked.

— Ni måste spara till i morgon, upprepade
han matt men envist.

Han erinrade dem om öfverenskommelsen,
som träffades för ett par veckor sedan. De
hade räknat ut — hade de inte det? — Nå,
de måste hålla fast vid öfverenskommelsen.
Depôten, som var närmaste målet för deras färd,
låg på flera dagsmarschers afstånd ännu, de
måste... måste... allt var ju uträknadt...
Hans hufvud föll ned mot skuldran, och han
sof redan innan det sista ordet sluddrats fram.

Kamraterna betraktade hvarandra. Den hand,
som lyfts för att spänna upp paketet med de
små konservdosorna, sjönk ned igen.

— I morgon, sade en grumlig stämma, och
två andra upprepade orden.

Kölden utanför steg obevekligt, och stormen
fortfor med oförminskadt raseri. Genom natt
och mörker höjdes från ödemarken ett tjut, som
af tusende fördömda, hvilka suckat och jämrat
i osäglig vånda.

Men de fyra männen sofvo.

Följande dag var den tröttaste ur stånd att
fortsätta. De förfrusna fötterna buro ej längre
upp kroppen. Han gjorde ett par försök att
gå, vacklade och sjönk ihop på snön.

Som om den anat, att någonting var i
olag, kastade sig stormen med fördubbladt raseri
öfver männen. De, som ämnat taga ned tältet,
slutade därmed. De kunde hvarken lämna en
sjuk kamrat här eller transportera honom vidare.
De fingo vänta. Så hade det varit hela tiden,
beräkningarne slogo alltid fel, de uppgjorda
planerna korsades ständigt...

— Jag går ut och blir kanske borta en tid.
Den tröttaste hade rest sig och stod stadigt på
de döda fötterna.

— Ah, seså... Kamraterna omringade honom.
Hvad var det för ett påhitt?

Han sköt dem åt sidorna och gick. — Han
visste hvad han ville, och de borde icke hindra
honom, de gjorde orätt däri.

De talade alla i munnen på hvarandra, kommo
med skäl och motskäl...

Den tröttaste hemförde segern.

Ensam gick han ut i snöstormen, brottades
med den, trängde sig fram. De liflösa fötterna
buro honom vidare. Han uttömde sin manliga
energis sista resurser och segrade ånyo öfver
motståndet. Han gick och syntes aldrig mer.

Kamraterna väntade på honom. Och när
de väntat tillräckligt länge bröto de upp. De
drogo vidare med ett tyst tack för uppoffringen,
hvars värde ingen bättre än de förstått. Stilla
vinkade de åt det håll, där de antogo, att en
dödstrött polarfarare, hos hvilken allt utom
hjärtat förfrusit, sof sin sista långa sömn.

Så släpade de sig framåt öfver snövidderna.
Deras inälfvor skreko efter föda, deras hjärnor
ältade blott en enda tanke: skulle de hinna fram
i tid?

Någonstädes framför dem fanns depôten,
dit de sträfvade. Blotta tanken på födan, bränslet,
ljusen, allt, som väntade, fyllde dem med glädje,
skänkte nya krafter. Brösten vidgades, ögonen
fingo glans. — Hvad nu? Hade de inte gjort
det omöjliga möjligt? Hade de ej funnit polen,
trampat just den enda fläck, dit deras längtan
drog. De hade lyckats, de befunno sig på
hemväg, arbetet var ju fullbordadt...

Var det inte en liten kulle där borta, hvad?
En upphöjning öfver den eljes jämna ytan?

Det var naturligtvis barnsligt att inbilla sig
något sådant, men det kunde ha varit depôten.
De hade inte så långt till den, på sin höjd ett
par dagsresor.

— Tag i, kamrater! Spänn senor och muskler!
Två dagsmarscher till, och vi äro framme. Där
borta väntar lifvet. Tänk inte på svält och
köld och de många missräkningarne hittills! Nu
skola vi slå läger, och i morgon afton äro vi
framme vid depôten. Vi skola äta oss till nya
krafter och sedan... ha, ha, ha...

Någon frågade, hvarför spritköket ej tändes.

Det fanns ingen sprit längre och något
annat att bränna hade de aldrig haft. Men en
natt betydde väl ingenting, så nära som de nu
voro målet.

Det var ingen som svarade. De sofvo
redan. Intet ljus, intet bränsle, ingen föda, hvad
kunde de då göra annat än sofva? Och sömnen
kom. Mild och förbarmande suddade den ut
det närvarande ur deras pinade medvetande och
skänkte goda drömmar och lugn hvila.

Stormen utanför blef till orkan. Det dånade
som hade himlahvalfvet störtat ned på jorden,
och likt damm efter raset fylldes rymden af
snö. Kölden växte sig stark under ovädrets
beskydd och steg till något ofattligt.

Och de tre männen skulle bryta upp. De
vaknade hungriga men glada vid tanken på, att
aftonen skulle skänka dem lön för mödorna.
Stormhvinet och dånet utanför gjorde dem
villrådiga. Så högljudt hade de ännu aldrig hört
vinden larma. Vågade de ge sig in i
isbarksyran, försvagade som de voro?

En af dem förde tältduken åt sidan och
kröp ut. Han förmådde ej resa sig upprätt.
Och hade han kunnat det, skulle ovädret genast
slagit omkull honom. De måste stanna, tills
stormen bedarrat.

Det var tyst och lugnt hela dagen inne i
tältet. Tre män lågo tätt tryckta intill
hvarandra och väntade. De hörde orkanens ilskna
dån och snöns eviga rassel. I deras inälfvor
molade en oafbruten värk, och deras hjärnor
ältade en enda tanke.

Vid middagstiden fördes tältduken något åt
sidan och en pälsklädd näfve pekade norrut.

Där borta på högst en dagsmarschs afstånd
låg depôten. Hur var det? Vågade de trots
storm och köld?

Tältdörren stängdes omsorgsfullt.

— Vågade? — Nej, orkade de?

Orkanen flög vrålande öfver de ändlösa
tundrorna. Tältet vacklade inför anloppet.
Männen ägnade knappt någon uppmärksamhet däråt.
En hade svept in sig i ett par fällar och låg
med slutna ögon. Sade de andra något,
lyssnade han ej, och frågade de honom, svarade
han icke.

Under eftermiddagen intog den andre
kamraten platsen bredvid honom. Han hade lagt
de pälsklädda armare i kors öfver bröstet och
dragit ned hufvan till munnen. Ställningen och
de hårdt hopknipta läpparne utvisade, att han
liksom kamraten tagit sitt parti. De lågo där
tysta, orörliga, bidande, tvenne hjältar, hvilka
lärt, att om också modet aldrig sviker, krafterna
likväl kunna göra det.

Den tredje betraktade följeslagarne med
tankfullt eftersinnande. Fram emot kvällen gick
han som vanligt till hvila bredvid dem, och nästa
morgon stod han på fötterna med en energi,
som tycktes okuflig. Han förde tältdörren åt
sidan och såg ut.

Där ute var ett tummel af lössläppta krafter,
något vanvettigt, ofattligt... Sällsamma
konturlösa gestalter, fantomer från en annan värld
hvirflade om i en rasande häxdans, susade
närmare, flögo förbi och voro borta. Orkanen
trasade sönder lufthafvet, och icke nöjd därmed
plöjde den äfven djupa fåror i is och snö.

Mannen vid tältet kastade en sista blick
norrut, dit där depôten låg. Så drog han igen
tältdörren efter sig. Med darrande händer tog
han fram sin anteckningsbok och började skrifva.
Så länge han förmådde hålla i pennan,
fortsatte han därmed, men då de stelfrusna
fingrarne vägrade göra tjänst, stoppade han boken
på sin plats i bröstfickan. Allt skulle vara i
ordning, när man en gång fann dem.

Det var ingenting mer att göra. Han lade
sig bredvid kamraterna, drog fällen upp till hakan,
knäppte händerna öfver bröstet och slöt ögonen.

Utanför höjde stormen ett jublande triumfskri.

Ingen af männen i tältet rörde sig eller
öppnade ögonen därvid. De väntade.

*


IKAROS


Starten skulle äga rum klockan sju på
morgonen. Redan en timme tidigare hade några
nyfikna åskådare infunnit sig. De drefvo rundt
stängslet utanför hangaren, där tillsvidare blott
en mekaniker sysslade med något, som att döma
af hans säfliga rörelser föreföll mindre viktigt.

Det var en klar, något kylig morgon utan
minsta vindfläkt. Flykten skulle således säkert
komma att försiggå, och ju längre det led mot
den bestämda tiden, desto vissare blef man därpå.
En allmän tillfredsställelse var märkbar.
Åskådarne, hvilka med hvarje minut ökades i antal,
utbytte belåtna leenden eller växlade muntra
fraser. Denna gång gällde det också något:
en stolt och äregirig nations anseende,
försvaradt mot afundsmän och konkurrenter af en
ung aviatiker, hvilkens många djärfva och
lyckade flygbragder voro en borgen för att han
som ofta förut äfven denna gång hemförde segern.

En halftimme hade förflutit och
åskådarskaran växte från tio- och hundratal till tusenden.
Vägarne mot flygfältet voro svarta af kommande,
hvilka samtliga sträfvade till ett gemensamt mål.
Automobiler tutade oafbrutet och följde
hvarandra i en ändlös rad. Ryttare sneddade öfver
gräsmattorna, och den närbelägna stadens
inbyggare gingo man ur huse. Det låg nervositet
men också segervisshet i luften. Den längsta
flykt, som hittills vågats, skulle, så vidt inga
hinder mötte, nu företagas. Vinsten och äran
blef aviatikerns, men glansen däraf tillhörde i
ännu högre mått hans landsmän. Det var mycket
som stod på spel, och medan åskådarhoparne
tätnade, växte sorlet från de många tusen
munnarne. Det påminde om det närbelägna hafvets
brus.

Ditut var det också flykten skulle ställas,
och öfver den del af hafvet, som skilde tvenne
mäktiga nationers land. Men det gällde icke
endast de trettiotre kilometer, det kortaste
afståndet representerade, utan aviatikern hade
förklarat som sin afsikt att flyga söderut och slå
hundrakilometers-rekordet.

Allt lofvade, att han skulle lyckas: den
lugna, klara morgonen utan en enda vindfläkt
och meteorologiska observatoriets förutsägelser,
som innehöllo ett enda ord: vindstilla. Den
närbelägna stora stadens inbyggare voro glada,
nära nog uppsluppna, sedan de fått veta detta.
Utlänningarne, hvilka rest med en blek
förhoppning om den djärfve flygarens nederlag,
smålogo otvunget mot infödingarne. Det var svårt
att med bibehållen fattning uppträda som
konkurrenter, när det ändå ytterst gällde ett nytt
steg mot ett gemensamt slutmål: luftens
eröfring, en ny andens seger öfver materien.

Kring inhägnaden på flygfältet var det svart
af folk, och nya åskådare anlände oupphörligt.
Man sträckte halsar, pratade på fem, sex olika
språk och väntade. Aviatikern hade ännu ej
visat sig, och nervositeten hotade öfvergå i
otålighet. Hade måhända något hinder
uppstått i sista minuten? Var maskinen i olag...
eller...?

— Där kommer han!

På vägen från staden susade en automobil
fram med mer än tillåten hastighet. Alla visste
med ens, att det var aviatikerns.

Utefter vägen, som närmast hangaren
kantades af åskådarnes tiodubbla led höjdes ett
bifallande sorl. Det växte, rullade närmare, steg
och kulminerade i ett brakande hyllningsrop.
Från automobilen viftade en senig hand. Mer
hann man ej se, men i blotta rörelsen liksom
i själfva den otillåtna farten låg löftet om segern,
på hvilken alla hoppades.

Automobilen stannade utanför hangaren.
Aviatikern hoppade vigt ur och försvann i den lätta
byggnadens inre. Efter honom stego tre damer
långsamt ned för trappsteget. Två af dem voro
ålderstigna, under det den tredje var en helt
ung flicka. Det var fästmön. Af de båda äldre
damerna var den ena hennes mor, den andra
aviatikerns.

Inifrån hangaren hördes det lätta surrandet
af en maskin. Så drogs väggen mot hafvet åt
sidan, och flygmaskinen fördes fram. Lik en
oformlig, förhistorisk insekt gled den öfver gräset.
Med sina stela, utfällda vingar, virrvarret af
smäckra stänger och spända rep gjorde den ett
overkligt, fantastiskt intryck. Klumpig och dock
lätt, bräcklig och likväl stark, tillhörde den
hvarken jorden eller vattnet, utan det element,
som människorna ännu ej kufvat, men hvilket
det närmast gällde att eröfra och behärska.

Det obestämbara sorlet från åskådarhoparne
öfvergick till starka bifallsrop, öfverallt svängdes
näsdukar och hufvudbonader. Där stod
aviatikern ung, smärt, senig och vig, klädd i läder
från topp till tå. Han hälsade de jublande
åskådarne och log emot dem. Sedan
omfamnade han sin mor. Sist af allt yttrade han
några ord till fästmön. Hennes ögon voro
tårade, men kring munnen spelade ett vackert
leende. Hon var på samma gång stolt och
ängslig, och hållande aviatikerns ena hand i sin
högra gick hon vid hans sida mot maskinen.
I en häftig omfamning tryckte han henne hårdt
till sitt bröst, hvarefter han intog sin plats på
flygskeppet. Leende lutade han sig ännu en
gång mot den älskade kvinnan och hviskade i
hennes öra. Det var löften om att endast
komma tillbaka som segrare, löften om
framtiden, hans och hennes. Hon rodnade och bjöd
honom till afsked sina friska läppar, hvilka han
kysste.

Åskådarne rundt omkring logo, glada och
rörda. Alltsamman försiggick så otvunget, skedde
så enkelt och värdigt, att massans lättrörda
hjärta vanns. Ännu en dånande bifallsåska
brakade lös.

Motorn började surra, och den stora
maskinen gjorde en vacklande, osäker rörelse. Jorden
var inte dess element, och otympligt med de
stora vingarne, hvilka kräfde rymd och tomhet,
utbredda, gled flygskeppet några meter framåt.
Aviatikern hälsade åskådarne och sina kära med
en sista handrörelse och mottog ett litet paket
från sin mekaniker, hvilken sprang några steg
bredvid. Så kom maskinen i hastigare rörelse,
gjorde ett första pröfvande lyftförsök, sjönk ned
igen, rullade vidare och höjde sig.

Sorlet från åskådarne tystnade alldeles, då
aeroplanet lämnade marken. Andlösa, med
halföppna munnar och lysande ögon stodo skarorna
och stirrade betagna in i denna genomskinliga,
allestädes närvarande materia, som var så vanlig,
att de eljest aldrig tänkte på dess förekomst.
Hvardagshjärnornas eviga kretsgång kring ett och
detsamma hade afbrutits, ögonen sågo det
obegripliga, undret, inför hvilket tanken svindlade.
Deras öron lyssnade efter trollformeln, de oanade
möjligheternas sesam, öppna dig!

Aeroplanet hade lämnat jorden och steg
snabbt. Några sekunder föreföll det, som om
det styrt rakt in i solen. Dess vingar glänste
som guld, ställningens ribbor glimmade likt eld.
Maskinen höjde sig alltjämt, gled öfver solbältet,
aftecknade sig som en jättefågel mot den
genomskinliga bakgrunden. Motorns surrande nådde
svagt men tydligt de ifrigt lyssnande öron, som
girigt sökte uppfånga hvarje ljud. Så bröts
tystnaden af några enstaka jubelrop, i hvilka
genast alla instämde.

Aviatikern hade nått en höjd af hundra
meter. Ungefär samtidigt flög han ut öfver
hafvet. Just då gränsen mellan land och vatten
passerades, kastade han ut något, som för
åskådarna tedde sig likt en flisa, hvilken oväntadt
skilde sig från aeroplanet och i en båge föll
ned mot jorden. Den växte och förstorades,
splittrades plötsligt i flera, hvilka i sin ordning
föllo sönder i andra. De sjönko och sjönko.
Som de närmade sig liknade de en massa
brokiga fjärilar, fladdrande mot marken. Nu såg
man, att det var ett antal små olikfärgade
papperslappar, som snart bredde sig lik brokig snö
öfver strandens klippor och dyningarne utanför.
Några gossar hade sprungit ned till vattenbrynet,
infångat ett par lappar och kommo snabbt
tillbaka mot åskådarne, ropande:

— Lefve fosterlandet!

Alla hade genast förstått, att det var en
sista hälsning från aviatikern, innan han anträdde
sin äfventyrliga färd genom okända regioner.
Ett rungande jubelrop steg från människomassan
vid stranden. Det var deras svar, ett tack och
ett lycka till! och det blef det sista ljud
luftseglaren förnam nere från jorden, innan han
gled ut i rymden och fortsatte sin flykt mot
en främmande strand.

Med blicken stadigt riktad rätt framåt susade
han snedt uppåt. Luftdraget som farten
framkallade, kylde hans ansikte, men han märkte
det ej. Kring de fast slutna läpparna lekte ett
vänligt smil. Minnet af den trolofvade, som
gråtit och skrattat på samma gång, stod för
honom. Han önskade, att det varit det sista
han tagit med sig på denna färd. Men när
åskådarhoparnes bifallsrop nådde hans öron, blef
leendet bredare. Det ömt veka däri, efterträddes i
af en mer manlig stolthet. När ovationerna
stegrades, växte hans beslutsamhet med dem.
Att han skulle utföra sin bragd var redan förut
bestämdt, nu kände han, att han ville sätta in
sina yttersta krafter på att nå målet. Jublet
under honom skänkte mod och segervisshet.
Nationen, som i detta ögonblick genom telegraf
och telefon, var underrättad om hans affärd och
redan i nästa genom de tusentungade tidningarne
skulle känna detaljerna, väntade mer af honom.
Han visste det, och han lofvade sig själf att
icke svika tilliten.

Bakom honom surrade propellern segt och
outtröttligt. Djupt under honom rullade hafvets
lata dyningar. Riktade han blicken nedåt, såg
han solglittret därpå. Men det var uppåt och
framåt han skulle se. Målet var ännu aflägset.
De mer än hundra kilometer, som skilde hans
land från ett annat, hade han att lägga bakom
sig. Han var väl icke den ende, som hittills
flugit öfver öppna hafvet, men han var den
förste, som, förlitande sig på egen skicklighet
och sin maskins utmärkta konstruktion, utan
hvarje annat hjälpmedel vågat ge sig åstad för
att oväntadt slå sig ned i det främmande landet.
Genom att utföra detta hade han slagit alla
rekord, ensam det värdt ett rekordhungrigt
århundrades enhälliga beröm. Men detta var långt
ifrån hans enda uppgift. Det gällde att lösa
ett förut olöst problem, bevisa de många
millionerna dästa och klentrogna, att färden öfver
öppna hafvet var möjlig. Hans uppgift var stor.
När hundra andra i likhet med honom,
svindlande högt, men osvikligt säkert, flögo fram
och tillbaka öfver hafvet, hade oupplösliga band
knutits mellan nationerna. Han var en fredens
och framåtskridandets pioniär. Det var icke ett
vågstycke han utförde, det var en bragd, som
framtiden skulle minnas. Han kom som den
första budbäraren, medförande ett nytt
evangelium. Det finns inga gränser längre, inga murar
mellan folken...

Ifrån hafvet nådde ett långt, utdraget tjut
hans öron. Han såg ned och upptäckte en
lång rökslöja, som likt ett buktigt streck delade
rymden under honom. En ångare plöjde sin
väg därnere. Hur långsamt gingo ej dessa
flytande jätteskrof, hur trögt de plöjde sin väg
genom ett element, hvars dolska fientlighet
litet emellan spelade människorna ombord elaka
spratt. Man hade sett honom därnere och
hälsade hans flykt med flaggor och ånghvisslor.
Han log triumferande. Hvilka oerhörda
eröfringar betecknade ej dessa väldiga ångare på
den mänskliga utvecklingens väg. Och likväl
voro de bundna vid jorden, medan han själf
susade fram genom rymden högt öfver land
och haf. Det sista stora steget var taget,
numera funnos inga afstånd, inga hinder.
Elementen hade kufvats och gjorts till människans
tjänare. Väl var dessa tjänsteandars trohet icke
att lita på, men deras förmåga att lyda var
otvifvelaktig. Allt, som återstod, var ett
mekaniskt problem, öfver hvilket tusentals hjärnor
grubblade, och som otvifvelaktigt snart skulle
vara löst. Mänskligheten, som ständigt sökte
nya mål för sin härskarvilja, gick rastlöst och
segerrikt fram mot dem. Viljan är den makt
som skapar. Tack vare sin oerhörda förmåga
att vilja, bli människorna mer och mer lika
gudarne. Hvad, som en gång i släktets
ungdom var dröm allena, skall snart hälsas som
lefvande verklighet.

Aeroplanet vacklade för en vindstöt. Han
väcktes ur sina fantasier, och blicken, som stelt
varit riktad rätt fram, gled sökande åt sidorna.
Han hade genast upptäckt felet, intuitionen hade
sagt honom, hvari det låg. Med några raska
handgrepp var det rättadt. Han log öfverlägset.
Det sinne, eller, som han också hört det kallas,
den öfvernervösa känslighet, utan hvilken en
aviatiker ej kan företaga sin färd, hade låtit
honom veta, att motorn krånglade, precis i
samma ögonblick som det inträffade. Inom
bråkdelen af en sekund hade aeroplanet, styrdt
af hans säkra hand, återtagit sin glidande flykt.

Med ens försvann solen, och han gled in
i ett bälte hvit och ogenomskinlig dimma. En
blick på kompassen sade honom, att han hållit
för långt åt söder. Han vred litet på styrratten,
och flygskeppet skar igenom det täta dimhöljet
liksom fartyget de skummande böljorna.

Hvad var det, som nyss sysselsatt hans
tankar? — Drömmar, hvilka blifvit verklighet. —
Orörlig på sin plats med blicken spanande riktad
framåt, styrde aviatikern genom dimbältet. Dess
fukt afsatte sig i form af ett dammliknande
stoff på hans kläder. Andedräkten stod som
en rök ur munnen. Kylan var bitande och
träffade ansiktet som slag. Han log däråt, han
hade varit ute för värre, då han en månad
förut sökt slå det sista höjdrekordet.

Alltså drömmar, som blifvit verklighet. Hans
ifrigt arbetande hjärna sysslade envist med
framtidsmöjligheterna. Hade icke allt, hvad
mänskligheten nu ägde en gång affärdats som utopier?
Hade icke de gamla och snusförnuftiga i alla
tider skakat sina hufvuden och höjt på axlarna
åt det nya? Och allt hvad de misstrott och
underkänt var nu användt och hedradt; hvad de
ansett omöjligt, var nu enkelt, naturligt,
omistligt...

Eggad af sina himlastormande tankar, styrde
aviatikern högre. Han ville ha rymd och
tomhet i stället för denna sega hindrande dimma
omkring sig, ville veta sig fri och stark och
lätt som örnen, för hvars mäktiga vingar intet
afstånd existerade. Flyktens berusning,
maktkänslan, triumfen väckte ett begär efter högre
rymder, större bragder. Han gled ut ur dimman
och riktade blicken mot höjden. Försmaken af
segern kom honom att erfara en svindlande
lyckokänsla. Han var stolt öfver sin styrka och
skicklighet, njöt af den lätthet, hvarmed han
gjorde aeroplanet till en del af sig själf.

— Den begränsning, tid och rum medfört är
upphäfd, tänkte han. — Jord, eld, vatten och
luft ha människosnillet gjort sig underdåniga.
Hvad återstår väl mer? Hans blick spanade
bortom molnbankarne vid horisonten. Där glänste
något, en himlakropp långt borta i universum
eller fyrbåken på den strand dit han styrde?
Han antog att det var en stjärna och satte kurs
rakt på den. — Ännu är det för tidigt — men
snart... snart, planeter och stjärnor, är det er
tur! — Det var hissnande storartadt men icke
förmätet att våga tänka så. Här näst gällde det
universums genomforskande och besök på andra
världar.

— Stjärnor... stjärnor! ropade han högt.
— Vi komma, vi... människobarn!

Underligt klingade hans röst ut i tomheten,
men han märkte det icke. Ej heller förnam
han ensamheten i den tigande rymd, som
omgaf honom. Den var hans värld, hans eröfrade
och kufvade rike, som hans djärfva tanke redan
befolkat med tusenden och åter tusenden
frigjorda människor.

Som en sagans förtrollade fågel gled
flygskeppet på spända vingar genom den blå etern.
Mannen vid styret blickade mot sitt aflägsna
mål. Det syntes redan för ringa för den, som
drömt om att nå stjärnorna.

Då ref en förrädisk vindil aeroplanet ur dess
bana. Flygmaskinen kantrade, den föll, föll
snabbare än tanken ilar, sjönk motståndslöst,
ohjälpligt. Med ena handen kring styrapparaten,
den andra krampaktigt gripande kring ett
metallrör stirrade aviatikern ett par omätligt långa
sekunder ut i rymden. Han hade förstått och
likväl icke fattat, insett faran men hoppades
ännu.

När hafvets salta stänk slog honom i ansiktet,
och vattnet vätte hans kläder, riktade han en
lång, längtande blick mot höjden, mot
stjärnorna, det sista stora målet.

— Det blef inte jag, hvirflade pilsnabbt
genom hans hjärna — men andra skola göra det,
tillade den okufliga människoviljan inom honom.

Så greps han af en mäktig våg, trycktes
ned... mot djupet. Ännu i en sista blick
famnade han himlahvalfvet, molnen som drogo
fram öfver hans hufvud, böljorna, som slogo
samman om honom och hans stolta flygskepp,
hela denna värld han trott sig äga och behärska.
Så slöt han ögonen, böjde sig inför det
oundvikliga, inför undergången, sjönk och var borta.

På hafsytan, som häfde sig i långa vågor,
flöt några sekunder ett oformligt föremål och
ur djupet sträcktes en knuten hand, hårdt
gripande kring ett metallrör.

Så försvann det, den sista spillran sjönk i
djupet. Hafvet gömde, hvad som tillhört luft
och rymd. En vindkåre krusade hafsytan, en
rad vågor med skumkrönta toppar drogo inåt
en aflägsen strand. Något annat fanns ej att
se, så vidt ett öga nådde.

Ikaros hade flugit.

*



OMKRING KORSET


Fången satte sig upp och stirrade mot
dörren. Han hörde bommen lyftas af och
ställas mot väggen. Hans ögon lyste i dunklet
och han sköt rygg likt ett djur, som intar
försvarsställning. Med ens slocknade ögonens
glans och han kröp ihop, rädd och kraftlös.
Kedjorna, som nitade honom vid muren,
rasslade. När fången hörde deras klanglösa ljud,
tuggade han ilsket med käkarne. Nästa sekund
sjönk han slapp och liknöjd ned på jordgolfvet.
Hans tankar, hvilka dagar och nätter igenom
endast sysslat med friheten, domnade bort och
runno likt smutsigt vatten ut ur hjärnskålen.
Den blef allt tommare och tommare. Han
kände det, och en feg fruktan, som sträckte
osynliga fångstarmar ur mörkret, omslöt honom
säkrare och tyngre än järnet. Slö, bitter, trött
kröp mannen närmare muren. Han visste, hur
gagnlöst det var att martera sig med denna
längtan, som aldrig skulle tillfredsställas. Han
var öfverbevisad och dömd. Lagen kräfde
straffets snara verkställande, människorna, oroade
af dråparens styrka och hänsynslöshet, fordrade
det.

Med ens bubblade en het vrede upp inom
honom. Han föraktade det fega packet, som
följt under upploppet, men svikit och flytt, så
snart stadsvaktens hjälmar blänkte vid grändens
mynning. — Vänner, hade han ropat. — Vi
äro många, de några få. — Tramp, tramp,
ljöd det i gränden, då de sprungo. Han hade
stått obeslutsam en stund... ett ögonblick
för länge. Att fly likt de andra blef för
motbjudande, men något annat återstod ej. Nåväl...

Den romerske soldatens näfve hade fallit
blytung på hans skuldra. — Där ligger den
dräpte, här står dråparen. Framåt, karl! — Han
stretade emot, sökte förklara, ville urskulda sig,
ljuga litet, men tystades med ett knytnäfslag.
— Framåt, karl! — De gingo tillbaka uppför
gränden. Två soldater höllo honom. Bakom
gick vaktens anförare. Han tycktes på förhand
ana, när fången ämnade sätta sig till motvärn,
ty svärdfästets metallknopp dunkade genast den
fängslade i nacken. Efter dråparen och hans
bevakare följde tvenne soldater mellan sig bärande
den döde på ett par lansar. — Han anföll mig,
sade fången och gjorde med hufvudet ett kast
bakåt, — jag endast... — Tig! —
Vaktbefälhafvarens svärdsfäste träffade hans nacke, och
halft bedöfvad tumlade fången vidare.

När han hunnit så långt i detta, som hans
trötta hjärna dagligen upprepat, gnisslade nyckeln
i låset utanför. Den var rostig och
fångvaktaren hade flera gånger sagt, att han ämnade
fila den. Men det gjorde han aldrig. Det
gnisslande ljudet skar i fångens öron, en otäck
förnimmelse af kommande faror ilade genom hans
hufvud. Han bet ihop tänderna för att inte
skrika högt af smärta och ångest...

Samma känsla plågade honom hvarje gång
nyckeln vreds om i låset. — Nu komma de
och säga, att jag med mitt lif skall böta för
den andre, tänkte han. Därmed tvingades hans
tankar att taga ett nytt språng bakåt. Den
romerske centurionens förhör var kort och rakt
på sak, fången nekade för öfrigt ej.

— De äro bägge hebreer, yttrade centurionen,
sedan han liknöjdt betraktat den döde. — Det
är onödigt att besvära prefekten med en dylik
småsak. Jag underrättar honom i morgon och
som vanligt hänskjuter han väl målet till deras
präster. De skola ju ha ett finger med i allt.
Och då såväl dråparen som den dräpte äro
deras landsmän, må de själfva döma. — Fången
hade sett upp och mumlat något om, att den
döde hotat honom, innan han... Men
vaktanförarens svärdfäste träffade honom genast i
nacken.

Rasande tuggade han på dessa hågkomster.
Tankarna jagade hvarandra i svindlande fart,
bilderna växlade. Han erinrade sig, hur han
blifvit fastlåst här vid väggen, legat utsträckt på
golfvet en tid... var det inte redan ett dygn?
Hans första och tydligaste hågkomst var den
kväljande stank som slagit emot honom och
kommit andedräkten att stockas i strupen.
Därefter följde den långa svimningen, orsakad af
smärtan i nacken och bristen på luft. Sedan
var det blott en enda, allt behärskande tanke:
du skall snart dö... dö... dö. Han höll
ändlösa försvarstal i mörkret. Nu, då det var
för sent, visste han, hvad som bort sägas till
centurionen. Denne hade för öfrigt knappt
funnit det straffvärdt, att en jude beröfvat en
annan jude lifvet. Om romaren tillåtits råda,
skulle fången ej legat här i smutsen. Fången
skar tänderna. Han hatade naturligtvis romarna,
det var hans plikt. Men jämförde han deras
handlingssätt med landsmännens, vunno de förra
därpå. Vännerna flydde och lämnade honom
så snart handlingen utförts. Och icke nog
därmed, nu fordrade landsmännen hans fällande.
Genom gluggen vid taket hade han hört deras
ursinniga rop. Det var fångvaktaren, som
grinande underrättat honom om anledningen till
larmet. — Att vara så hatad, så föraktad! —
Fången bet ihop läpparna, så att tänderna
gnisslade mot hvarandra...

Ändtligen gick dörren upp. Fången vände
ryggen mot den och stirrade i väggen. Han
ville hvarken se, höra eller veta.

Fångvaktaren kom bort till honom.

— Res dig! brummade han.

Fången lydde själlöst och frånvarande. Hans
hjärna hade tänkt slut för denna gång och
stannat vid en punkt, hvilken tankarna ej
lyckades trefva sig förbi. — Nu skall det ske! Nu
skall det ske! ringde det oafbrutet för hans öron.
Plötsligt kände fången sin ena handled befrias
från tyngden, som dagar igenom hindrat dess
rörelser och gjort hvarje försök att ändra ställning
till en plåga.

— Nu skall det ske! upprepade han mekaniskt.
— Nu... Då slog det honom, att någon mer
än fångvaktaren fanns i närheten. Han såg mot
dörren och i det svaga ljuset där borta urskiljde
han en romersk krigare.

— Nu skall det ske, sade han högt. I
detsamma blef hjärnan åter fruktsam och födde en
ny tanke. — Om jag skulle säga dem, att jag
dödat en man förut? Det blir nya förhör, ny
undersökning och jag vinner ett uppskof. Ja
visst... tid... tid... jag skall...

Kedjan kring hans arm föll till golfvet och
fångvaktaren började syssla med järnringarna vid
fotlederna.

Krigaren i dörren spottade ett ljudligt: tvi!
och sade några ord på latin.

— Strax, decurion, svarade fångvaktaren
tjänstaktigt.

Fången lyssnade nästan andlös. Något i
de båda männens hållning och sätt väckte hos
honom en svindlande och vanvettig förhoppning.

— Jeschua... vid alla demoner, hvem kan
minnas edra barbariska namn... Decurionen
tog ett steg baklänges för att slippa inandas
cellens stinkande luft.

— Bar-Rabban, upplyste fångvaktaren och
hamrade på fotbojornas klumpiga lås.

— Så var det. Decurionen spottade ånyo.
— Du är fri. Han hade sagt de tre orden på
hebreiska. Uttalet var oriktigt och blef löjligt
genom sin felaktiga betoning, men fången
förstod honom. Han skulle ha förstått, äfven om
meningen yttrats på ett förut aldrig hördt
språk.

— Fri! flämtade han. — Fri...? Jag...

— Kom! sade decurionen utifrån gången.

Fången vacklade några steg, halkade i
orenligheten på golfvet och stödde sig mot väggen.

— Fri! stammade han åter. — Skämtar
du... eller...?

— Gif dig af, brummade fångvaktaren och
knuffade honom mot dörren.

— Du är Jeschua, vanligen kallad
Bar-Rabban? frågade decurionen i ämbetsmannaton.

Fången hade nått celldörren. Hans hjärna
vägrade att göra tjänst och han stirrade endast
på krigaren.

— Jo, det är han, svarade fångvaktaren i den
tillfrågades ställe. — Karlen är yr i hufvudet ännu,
fäst dig ej därvid, decurion! Det går snart öfver.

— Är jag fri? mumlade fången. — Hvarför?

— Vet jag det, jag? Decurionen höjde på
axlarna. — Prokuratorn befallde mig hämta och
föra dig till edert råd. De önska se dig. —
Han höjde ånyo på axlarna och vände sig mot
fångvaktaren. — Judarna äro bitna af en galen
hund. För några dagar sedan fordrade de hans
död. I dag larma de ännu ifrigare om
benådning. Prokuratorn är... nå, det hör inte
hit. Men i hans ställe skulle jag låtit
liktorerna piska skrikhalsarna och deras präster från
Lithostratos. Är du färdig?

Fången tog sig förvirrad öfver pannan.
Decurionen mönstrade honom med en spefull blick
och fortsatte.

— Det var tur för dig, att den dräpte blott var
jude. Hade du slagit en romare, skulle prokuratorn
inte frågat efter ditt folks sedvänjor eller önskningar.

— Fri... säkert? frågade fången.

— Du är en äkta israelit, skrattade
decurionen, — du tror inte ens dina egna öron.

— Gå, manade fångvaktaren otåligt. — Men
härnäst du slår ihjäl någon, bör du först se
till, att stadsvakten finns utom hörhåll.

— I väg! sade romaren barskt. — Följ mig
men på tre stegs afstånd! Det stinker ohyggligt
om dina paltor.

Bar-Rabban betraktade sina kläder. De voro
sölade af träck och orenlighet.

— Det märks, att jag kommer från ett
romerskt fängelse, knotade han trotsigt.

— En äkta jude, som jag nyss sade. Ännu
inte utanför fängelsemurarna, och likväl sätter
han näsan i vädret. Decurionen skrattade kort.
— Rör på benen!

— Jag rör alltid benen, när jag går. —
Bar-Rabban profvade sina af den tvungna stillheten
halft förlamade lemmar genom att böja
knälederna och hastigt åter räta ut dem.

— Snabb tunga och snabb hand, sade
romaren med motvilligt gillande. Han vände sig
om och granskade den befriade. — Du ser ut
att vara tjugutvå, högst tjugofyra år. Vill du
bli soldat?

— Nej.

— Tänk närmare på saken, gosse! Du har
präktiga muskler och en krigares utseende. Mod
tycks du heller icke sakna. I Germanien och
Britannien är det godt om byte, och landsmän
träffar du öfverallt. Älskar du vin, finns sådant
i öfverflöd. Flickorna skola säkerligen ej heller
sky dig, när du nalkas dem.

— Höjer jag svärdet, sker det mot, icke
för romarna.

Decurionen mönstrade Bar-Rabban med en
gäckande blick.

— Så träffas vi kanske än en gång, sade
han kallt. — Gå nu rätt fram!

Bar-Rabban skyndade förbi honom och vände
sig sedan om liksom för att inprägla hans
utseende i sitt minne.

— Jag hoppas vi råkas, svarade han doft.

Decurionens grin blef bredare.

— Befarade jag icke att smutsa mina händer,
skulle du genast bli tuktad efter förtjänst.

Bar-Rabban stannade och slungade en
hatfull blick på decurionen. De af fängelseluften
blekta kinderna blefvo mörkröda, och han knöt
händerna. Nästa ögonblick besinnade han sig.
Han mätte afståndet till utgången och fann det
för långt. Dessutom upptäckte han skuggan af
vaktsoldaten utanför palatset, i hvars källare
fängelset inrymts. Han var icke i säkerhet än.
Med en undfallande åtbörd lät han händerna
sjunka och böjde ödmjukt sitt hufvud.

Decurionen brummade ett par ord och gick
närmare.

Bar-Rabban erfor plötsligt samma fega fruktan,
som stundom gjort honom utom sig i fängelset.
Han misstrodde blicken i romarens ögon. Hans
stolthet förbjöd det, men han vände det oaktadt
ryggen till och flydde uppför gången. Han
skar tänderna af vrede öfver sig själf, men
sprang likväl.

— Först friheten, surrade det i hans hjärna,
— först friheten... sedan... vänta romare...
vi mötas nog!

När han passerade vaktsoldaten, ropade
decurionen en skämtsam uppmaning till denne.

Postens spjutskaft träffade Bar-Rabban på
höften, så att han nära nog ramlat omkull vid
stöten. Decurionen ropade återigen, och
Bar-Rabban anade, hvad det gällde. Han betvingade
sin smärta, sväljde vreden och tog ut stegen.
Med några raska språng förflyttade han sig till
porthvalfvet. Hunnen dit var han i säkerhet.

Han beträdde den öppna platsen utanför
palatset med helt annan hållning, än han nyss
förut lämnat porten. Hans första åtgärd var
att med ena handen skugga för ögonen, ty
dagsljuset bländade. Medan han ännu stod och
blinkade, hörde han ett obestämdt tusenstämmigt
sorl, som steg och föll likt stormpiskade vågor
mot klippiga stränder. Han lät handen sjunka
och såg sig undrande omkring. Närmast framför
sig urskilde han en rad ryggar, och så långt
blicken nådde endast hufvud vid hufvud. Hela
platsen utanför pretoriet var fylld med män,
hvilka oafvändt stirrade mot en enda punkt.
Bar-Rabban såg i samma riktning som alla
andra. Fastän lång till växten blef det svårt
för honom att finna hvad det var, som
fängslade allas uppmärksamhet. Han höjde sig på
tåspetsarna, då decurionen, som följt honom
utanför porthvalfvet, på sin nästan obegripliga
hebreiska yttrade någonting.

— Hvad? — Bar-Rabban vände sig mot krigaren.

Denne bevärdigade honom icke med en
blick. I kort kommandoton upprepade han sina
ord och tillade litet högre.

— Där han I mannen. — Han lade armarna
i kors öfver bröstet och stod oåtkomlig i sitt
trygga öfvermod, fem steg från porthvalfvet.
Bakom honom stack vaktsoldaten fram hufvudet
och flinade tanklöst.

Några af männen framför dem vände sig
om och sågo frågande på Bar-Rabban och hans
följeslagare.

— Säg hvem du är! uppmanade decurionen.
— De ha ansträngt sina strupar för din skull.
Säg dem det själf! Jag har glömt ditt namn.

Bar-Rabban höjde händerna liksom för att
tacka och sade halfhögt sitt namn.

Så snart de kringstående hört ljudet af
hans röst, drog ett gladt igenkännande leende
öfver deras ansikten. Ett par sträckte fram
händerna för att välkomnande trycka dråparens
grofva näfve, andra ropade högt: —
Bar-Rabban... Bar-Rabban! och en gosse, som stod
för långt bort och var för liten att se honom,
skrek ett gällt: — hell dig! — Rundt omkring
vände sig människorna om och blickade tillbaka.
Från mun till mun flög namnet hälsadt med
rop och bifallssorl.

Bar-Rabban stod handfallen och utan att
begripa. Han hade aldrig sett någon af dessa
män, som nu mötte honom på detta sätt. Han
växlade hjärtliga handtryckningar och hörde
höga välkomstrop. En åsnedrifvare, en
bredaxlad, godhjärtad karl, klappade honom på
skuldran och bjöd honom äta påskalammet i
sin familj. En handtverkare försäkrade, att
denna stund var den gladaste i hans lif, sedan
den förstfödde kom till världen. En växlare
från templet, en liten, krokryggig man med
rinnande ögon och torrhosta, gräfde ifrigt i
pungen vid sitt bälte. När han hittat ett mynt,
som var skadadt, stack han det i Bar-Rabbans
hand, sägande: — Se där, min vän, se där!
Ägde jag flera, skulle alla vara dina. — Omkring
dessa tre sorlade hundrade andra, hvar och en
på olika sätt läggande sin belåtenhet i dagen.

Bar-Rabban förstod fortfarande ingenting.
Förvirrad frågade han sig, hvarför man visade
denna glädje. Tid att söka svaret gafs icke.
Han log åt sidorna, tackade åsnedrifvaren och
nickade åt växlaren, kring hvilkens mynt han
höll vänstra handen knuten.

— Gå vidare! sade decurionen bakom
honom. — Jag har befallning att föra dig till
edra präster.

De kringstående sågo mörkt på romaren.

— Gif plats! befallde denne, och så snart
man hört, hvem den kommande var,
lämnades rum.

Bar-Rabban dök in i den remna, som
uppstått, och decurionen följde efter. När de
hunnit ett stycke in i folkmassan, gick en
böljande orosvåg genom densamma. Framför dem
höjdes plötsligt ett vildt larm. Hundratals
vredgade röster skreko något, andra stämde in,
och från en knappt hörbar yttring af missnöje
växte ropet till en orkan af otålighet och hat.

Bar-Rabban såg skyggt åt sidorna. Rundt
omkring honom gapade munnar, hvilka alla
utstötte samma stafvelsen öfverallt svängdes armar
och knötos händer. Lidelsen stegrades,
åtbörderna blefvo häftigare, ögonen lågade. Den
allmänna förbittringen smittade Bar-Rabban. Han
visste icke, hvarför man ropade, visste lika litet
hvem det gällde. Nyss förut var han glad,
nära nog lycklig öfver den vändning hans öde
tagit, nu snördes hans strupe ihop af ett
gnistrande raseri. Han fyllde lungorna med luft
och vrålade som de andra.

— Korsfäst... Korsfäst!

Bredvid honom voro männen trötta efter
timslångt ropande. Deras bröst höjde sig flåsande,
deras hjärtan dunkade mot refbenen. Då denna
starka stämma med tubans mäktiga klang höjde
sig öfver deras hesa hväsanden, logo de
tacksamt. Gillande blickar och ifriga uppmaningar
att icke tröttna mötte Bar-Rabban från alla sidor.
Stark genom bifallet, lifvad af vissheten att
uttrycka mångas, kanhända ett helt folks känslor,
lyfte han händerna mot höjden och röt ånyo:

— Korsfäst... Korsfäst!

Kring hela platsen hade skriken tystnat,
endast längst bort ljödo några svaga yttringar
af otålighet, likt svallvågens sista stänk, innan
den åter rullar tillbaka i djupet. Då ljöd denna
fulltonigt trotsiga maning ur massans midt, och
genast stämde alla in. De hesa rösterna fingo
ny styrka, armarna svängdes med större ifver,
raseriet växte.

Sällsamt gripen af den storm, han uppväckt,
slog Bar-Rabban sig för sitt bröst och röt ånyo
sitt eggande:

— Korsfäst... Korsfäst!

Då träffade honom decurionens knytnäfve
mellan skulderbladen.

— Gå vidare!

Bar-Rabban skar tänderna men lydde.
Starkare än harmen öfver romarens förolämpning
var nyfikenheten. Hvad ville man honom?
Hvart fördes han?

Han armbågade sig fram mellan de ropande,
hvilka voro för upptagna att ge akt på honom.

— Åt vänster! uppmanade decurionen tätt
bakom honom.

Framför sig såg Bar-Rabban en romersk
legosoldat, som höll det korta spjutet vågrätt
och därigenom hindrade folkmassan att tränga
längre fram. På sex till åtta stegs afstånd från
kamraten stodo andra soldater, alla hållande
spjuten på samma sätt. Utanför det område
soldaterna sålunda afskilde, böljade hopen. Mer
hann Bar-Rabban ej uppfatta, ty decurionen gaf
honom en knuff i nacken... återigen i nacken.

— Säg ditt namn!

Bar-Rabban blickade upp och greps af vördnad.
Han stod tre steg från sitt folks yppersta.
Sanhedrins höga medlemmar jämte en stor
mängd präster och skriftlärde hade samlats här.
Ett par gråskägg visade förvåning, då de märkte
romaren tränga sig ut ur folkmassan bakom
dem. Därefter sågo de på decurionens
följeslagare, och den som stod närmast höll sig för
näsan.

— Jeschua Bar-Rabban, sade denne och
bugade sig djupt.

Bland prästerna och de skriftlärde uppstod
en hastig rörelse. Männen lutade sig intill
hvarandra, korta meningar utbyttes och mer än
en skakade sitt hufvud. Larmet och ropen
rundt omkring hade tystnad. Bar-Rabban
blickade stum mot de skriftlärde.

— Vänta! ljöd en befallande röst ur
prästernas midt.

— Härmed öfverlämnar jag dråparen åt er,
sade decurionen onödigt högt.

— Framför våra tacksägelser till prokuratorn,
hördes den befallande rösten.

— Jag skall säga, att du bedt mig göra det,
svarade decurionen. Med samma öfverlägsna
lugn, som han hela tiden visat, böjde han
omärkligt på hufvudet. Efter ett tecken från
honom förde den närmaste soldaten spjutet åt
sidan och lämnade plats. Decurionen gick öfver
den afspärrade platsen och skymdes undan bakom
en grupp legionärer.

Bar-Rabban hade följt honom med ögonen.
Han hatade romaren för dennes högdragenhet,
hans händer knötos mekaniskt, men nästa sekund
hade han glömt både honom och sin vrede.
På altanen framför pretoriet syntes en grupp
män. Den längst till höger var... Bar-Rabban
slöt ögonen till hälften... var utan tvifvel
prokuratorn. Hans ansikte uttryckte förargelse,
medlidande och trött ledsnad. Han vände sig
halft från den öppna platsen, där
människohopen sorlade. Utefter väggarna stodo soldater
i smärre grupper. De skämtade lågmäldt sins
emellan, antagligen öfver judarna, hvilka å sin
sida mötte deras spefulla ögonkast med lågande
blickar och undertryckt hot. Bar-Rabban nickade
omärkligt, själf hade han mer än en gång varit
sina landsmän behjälplig att från ett säkert
gömställe ropa skällsord efter främlingarna. Han
undrade, hvad som fört människorna hit, och
ämnade rikta en fråga till någon bland de
bredvidstående.

Då gingo några soldater, hvilka förut bildat
en skymmande grupp midt på altanen, liknöjdt
åt sidan. Bar-Rabban såg en man sitta ensam
på upphöjningen. Mannens hufvud hvilade trött
mot ena skuldran, ögonen höllos slutna. Håret
föll oredigt ned i ansiktet och skägget flödade
öfver bröstet. Bar-Rabban sträckte halsen för
att se bättre. På mannens hjässa satt en krans
af hopvirade törnkvistar, vid vänstra tinningen
syntes en rand lefradt blod.

Bar-Rabban slukade den okände med ögonen.
Under tiden började oväsendet på nytt.
Prokuratorn höjde otåligt på axlarna, när skränet
växte och blef hotande. Så var det med ens
tyst igen. Ur stillheten höjde sig den
malmrika stämma, som talat nyss förut.

— Om prokuratorn frikänner denne man, är
han icke kejsarens vän. — Meningen utgjorde
sista ordet i en lång dispyt och innehöll en
lätt förstådd hotelse.

Rundt omkring ljöd ett bifallande mummel.
Höga rådets medlemmar och de skriftlärda gåfvo
tecknet därtill, och folkhopen uttryckte sitt
gillande utan att ha hört orden.

Från sin plats såg prokuratorn ned på
talaren. Hans läppar rörde sig till ett svar, men
han var för stolt eller för liknöjd att säga något.
Med en axelryckning vände han ryggen åt
folkmassan och dess ledare, gjorde en åtbörd som
om han tvättat sina händer och gick inåt
pretoriet, tydligt visande sin ringaktning. I dörren
slungade han ut en kort befallning.

Bar-Rabban log tillfredsställd. Utan att
ännu veta, hvad saken gällde, förstod han, att
judarna vunnit en seger öfver den högmodige
romaren. Och när på nytt ropen stego från
alla sidor, instämde han.

— Korsfäst... korsfäst! röto tusen munnar.
Men nu lågo hvarken hot eller raseri i skriken,
nu tonade triumfen ur dem. Så inträdde åter
tystnad. Höga rådets medlemmar utgjorde en
grupp, kring hvilken det lägre prästerskapet slöt
en krets, liksom för att hålla alla obehöriga på
afstånd. Folkmassan förstod, att den ej borde
visa sig påträngande.

Bar-Rabban gaf ej akt därpå. Han
betraktade alltjämt den dödströtta gestalten på altanen.
Då rörde någon vid hans armbåge och en röst
sade:

— Gå åt sidan, vän!

Bar-Rabban kände igen åsnedrifvaren, som
först af alla hälsat honom. Bredvid mannen
stodo handtverkaren och växlaren. De hade
begagnat tillfället, när han och decurionen trängde
sig igenom folkhopen, att följa efter, och på
så sätt förskaffat sig en bättre plats.

— Hvem är mannen där uppe? frågade
Bar-Rabban.

— Jesus af Nasaret, har du icke hört
honom omtalas?

— När skulle jag det?

— Jaså, visste du det icke? — Åsnedrifvaren
log, och glad åt att få berätta, fortsatte han:
— Han är den falske Messias, som sökt
förföra folket.

— Du sade det. — Växlaren trängde sig
fram bredvid honom. Om han varit judarnas
konung, som han själf sagt, hvarför lät han då
tempelvakten gripa sig? — Han slog
bekräftande sin högra hand mot den vänstras
innersida och tillade hastigt: — Skulle han icke då
med blotta återskenet af sin konungsliga glans
drifvit angriparna på flykten? Skulle han icke?

— Sant, nickade handtverkaren, och ett
par närstående instämde.

Växlaren återtog ännu häftigare:

— Den mannens uppträdande är ett hån
mot allt, hvad fädren ansett heligt, allt hvad de
hållit i ära. Lagens bud, orubbliga liksom
hälleberget, har han smädat, och templet har
han skändat. Och för dylikt känner lagen blott
ett straff.

Handtverkaren nickade, och åsnedrifvaren
inföll:

— Han har dömt sig själf. Gånge det så
med alla hädare!

Bar-Rabban såg från den ene till den andre.
För egen del hade han sällan bekymrat sig om
lagen och dess bud. Men då alla fordrade,
att han skulle dela deras känslor, slungade han
en ursinnig blick mot mannen på altanen.
Soldaterna hade just tvingat honom att stiga upp.
Mannen sökte vacklande stöd mot en legoknekt,
som halft godmodigt, halft motvilligt lät hans
hand ligga kvar på sin axel. Från sin plats
såg Bar-Rabban, att mannen iklädts en hvit
dräkt, på ett par ställen sölad af smuts och
damm jämte några purpurröda blodfläckar. Den
vida kjorteln var väfd i ett enda stycke.
Öfverklädnaden var prydd med blåa tofsar, liknande
dem rabbinerna enligt lagens föreskrifter
begagnade. Fötterna voro obetäckta, och han
saknade gördel. Törnkransen, som nyss förut
sargat hans panna, hade en soldat kastat åt
sidan, och Bar-Rabban gaf akt på, att hans hår
var benadt i midten. Mannen gick med ögonen
slutna, som om hans tankar varit långt borta.

Den allmänna oviljan sökte sig luft i ett
doft mumlande. Växlaren lade sin hand på
Bar-Rabbans skuldra och utbrast, som hade han
varit stolt öfver det:

— Mot honom var det vi bytte dig.

Påminnelsen om den fara han undgått gjorde
ej Bar-Rabban vekare till sinnes. Han såg
fientligt på mannen, som långsamt gick mot
de trappsteg, hvilka ledde ned från altanen.
I detsamma ropades Bar-Rabbans namn från
prästernas grupp.

— Här, svarade växlaren och sköt
tjänstaktigt den efterfrågade framför sig.

Bar-Rabban tog ett steg närmare.

— Är du mannen? sade den klangfulla
stämman, som med sitt välljud och sin styrka ledt
folkmassan.

Bar-Rabban bugade sig vördnadsfullt. Han
begrep, att den högreste mannen, som i sin
rika dräkt stod fem steg ifrån honom, var
öfversteprästen.

Folkhopen trängde närmare för att snappa
upp ett eller annat ord, och Bar-Rabban, som
kände, att han borde säga något, började:

— Är det dig, öfverstepräst, jag har att
tacka för...

— Icke mig utan folket, hvars rättskänsla
aldrig låter sig vilseledas, afbröt den andre värdigt.

Bar-Rabban bugade sig för andra gången
och djupare än förut. Vördnaden fyllde honom,
han ville knäböja och kyssa fållen på
översteprästens klädnad, men vågade ej.

— Det är godt, återtog öfversteprästen.
— Visa ditt folk, att det valt rätt.

Bar-Rabban smålog och lade in ett löfte i
leendet.

— Jag skall! försäkrade han. Men
öfversteprästen hade redan vändt honom ryggen och
riktade blicken mot fången, som soldaterna
förde närmare. Prästerna och de skriftlärde
slöto åter kretsen kring höga rådets medlemmar.

När fången befann sig på trappan och
skulle beträda dess första steg, öppnade han
ögonen. Bar-Rabban, som i likhet med alla
andra betraktade honom, lade därvid märke till
deras oändliga djup. I en lång blick, som
famnade allt, såg fången ut öfver den
vidsträckta platsen med de tusentals människorna,
hvilka alla fientligt eller oförstående stirrade på
honom. Det låg kärlek, medömkan och sorg
i blicken. En enda snabbt förbiilande sekund
höllo åskådarna andan. Ögonen med sitt
bottenlösa djup öppnade liksom oanade vidder, dit
ingen af dessa män någonsin sökt tänka sig
fram. Sekunden blef pinsamt lång, en våg af
oro drog genom massan. Så grumlades blicken
i de sällsamma ögonen, endast gränslös sorg
och bitter missräkning stod att läsa i dem.
Fångens barnsligt veka mun drogs till ett
smärtfylldt leende, och han höjde händerna liksom
för att visa, hur han trots allt tillgaf. Så slötos
ögonen, och hufvudet föll mot den närmaste
soldatens skuldra.

Förtrollningen, hvarmed den allt och alla
famnande blicken bundit, var borta. Den förste,
som hämtade andan och fyllde lungorna med
luft, blef Bar-Rabban. Han hade ju dessa,
främst prästerna, att tacka för sin befrielse.
Han ville visa, att han förtjänade den. Hade
icke mannen där borta smädat höga rådet och
hånat lagen? Och en dylik brottsling vågade
bjuda ett förorättadt folk sin förlåtelse! Utom
sig af helig ifver höjde Bar-Rabban de knutna
händerna i luften och ropade:

— Till döden! Korsfäst... korsfäst! —
Han kände sig växa och erfor en befriande
glädje. Han hade handlat rätt. Så snart en
gifvit signalen, instämde männen rundt omkring.
De lidelsefulla ropen studsade mot murarna i
prokuratorns palats och borgen Antonia. Hatet
och vreden mot upprorsmakaren, hvilkens skuld
ju var uppenbar, sedan både andlig och världslig
myndighet dömt honom, togo sig de
våldsammaste uttryck. Men genom ropen klingade
också glädjen öfver att ha vunnit en stor seger.
Folket njöt af att tillåtas visa sin missaktning
för romarna, som de tvingat till eftergift. Så
blef det med ens tyst. Alla väntade.

Soldaterna, som ledt fången utför trappan,
visade ingen ifver. De bildade en liknöjd grupp
med den dömde i midten. Efter att till
åskådarnas förlustelse ha hånat honom, roade det
dem nu att låta samma åskådare vänta. Tvenne
brottslingar, äfven de dömda till döden, fördes
fram.

Bar-Rabban tog ofrivilligt ett steg närmare
för att se bättre.

— Gestas? mumlade han häpen och
nedstämd. — Ja, han hade ej misstagit sig. Mannen,
som ställts bredvid gallileern, var en bekant.
För icke så länge sedan hade båda suttit i
härbärget nära Brunnsporten och samtalat. Bar-Rabban
visste, att Gestas utfört flera blodiga dåd och
deltagit i några karavaners plundrande. Nyfiken
hade den yngre Bar-Rabban lyssnat till
kamratens skryt, då denne berättade, hur ett par
unga kvinnor släpats bort i fångenskap, och
flera kameler, lastade med säd, olja och torkade
fikon, röfvats från ägarna.

— Du är ung och stark, hade Gestas sagt,
— slut dig till oss!

— Hur många ären I?

— Tillräckligt många att bjuda en kohort
spetsen.

Bar-Rabban var tankfull. Det fria lifvet i
bergstrakterna behagade honom. Det var annat
än att som bärare tjäna ett knappt bröd på
Jerusalems gator.

— Och om det kommer två kohorter? hade
han frågat.

— Så ha vi öknen. Vid dess gräns stanna
romarna alltid. Våra vänner beduinerna älska
dem icke mer än vi. Följ mig, Bar-Rabban!
— Gestas fyllde hans bägare ur getskinnslägeln
och Bar-Rabban drack.

Han tyckte sig se den gulhvita ökensanden
och den gula himlen, hvars eld brände hetare
än vinet i hans ådror.

— En dag kommer jag, Gestas, ty det är
bättre att slå än blifva slagen...

Och nu stod den snabbfotade ökenröfvaren
där mellan de romerska soldaterna. Bar-Rabban
skakade sitt hufvud. Kanhända det dock var
klokare att lyda den högdragne decurionens råd
och taga värfning? Han var ung och stark,
han ville slå.

Bar-Rabban vaknade ur sina tankar. Rundt
omkring sorlade folkmassan. De flesta uttryckte
sin belåtenhet med segern öfver prokuratorn,
hvilken åter begagnat tillfället att öppet visa
en förolämpande likgiltighet för judarnas
religionstvister. Bredvid samtalade de skriftlärde,
och en kortväxt och krokryggig präst med röd
pannbindel yttrade högt:

— Med rätta skulle mannen stenas.

— Visserligen, invände öfversteprästen
Joseph Kaifas. — Men romarna känna icke det
straffet. Och då vi icke äro de starkaste...

— Lagen är till för att efterlefvas, inföll
den kortväxte hetsigt.

— Du säger det...

Men den kortväxte lät honom icke heller
nu tala slut. Förbittrad ropade han högt:

— Ve den, som tänker sig möjligheten
att ändra en prick i de heliga texterna!

— Ve den! instämde flera röster.

Öfversteprästen log tålmodigt öfverseende.

— Vi ha icke dömt mannen, endast
anklagat honom, sade han. — Lagen föreskrifver
döden, och han skall visserligen dö.

Den kortväxte rätade ut sin böjda rygg
och vidhöll lidelsefullt:

— Detta är icke rätt. Lagen säger, att
han skall stenas.

— Den, som smädar lagen, gäckas med
prästerna och hånar templet, han skall döden dö,
höjde sig den malmfyllda stämman öfver sorlet.
— Herren, hvilken leder människornas hjärtan
likt vattubäckar, har så befallt. — Den lugna
öfvertygelse, hvarmed orden uttalades, dämpade
lidelsen, som ånyo varit på väg att flamma upp.

— Hannas har rätt, mumlade flera
kringstående, och dispyten afstannade. Endast den
kortväxte ifraren, som vandrade genom lifvet
med böjd rygg för att äfven i yttre måtto visa,
hur ärligt han bemödade sig att bära alla lagens
föreskrifter, skakade missnöjd sitt hufvud.

I detsamma ropade centurionen Qvirilius
Cornelius, kohortens anförare, ett
kommandoord, och soldaterna satte sig i rörelse.

Gallileern gick först bland de dömda. Han
höll alltjämt ögonen slutna och vacklade framåt,
tungt stödd mot samme soldat, vid hvilkens
arm han hela tiden frånvarande hakat sig fast.
Legionären visade en butter förargelse däröfver,
men stötte likväl icke fången ifrån sig. Kohorten
hade genast fallit in i den vanliga marschtakten,
men trängseln öfverallt tvingade karlarna att
röra sig ytterst långsamt.

Höga rådet och prästerna drogo sig något
åt sidan för att ej komma i beröring med
soldaterna.

Ett par lansbärare gingo främst, beredande
plats. Efter dem följde befälhafvaren ensam
och bakom honom soldaterna parvis med hvar
sin fånge mellan sig. Sist gingo de legionärer,
hvilka denna gång erhållit uppdraget att
förrätta bödelstjänsten.

När gruppen passerade höga rådet och
prästerna uppstod en stockning. Den dödsdömde
såg upp för att söka anledningen till
dröjsmålet. Hans frånvarande blick fann först af
allt prästerna, hvilkas ögon voro nitade vid
honom. Hans blick blef frågande, han ville en
sista gång se sina vedersakare ansikte mot
ansikte. Hans önskan blef uppfylld. Med en
befallande rörelse hade Hannas makat tvenne
präster, som stodo framför honom, åt sidan.
Det föreföll, som hade också han hyst en önskan
att mäta styrkan hos den man, hans statskonst
vigt åt undergången.

Ett par sekunder stodo de bägge männen
midt emot hvarandra. Hannas, folkets ledare,
den sluge politikern och trosstarke lagtolkaren,
rätade ut sin kämpagestalt och såg med det
kyliga intresse en ädelmodig segrare ägnar den
slagne ned på fången. Han hade räddat sitt
parti, bibehållit dess öfvervikt och försvarat det
bestående, som denne upprorsmakare angripit.
Han njöt af den dubbla triumfen öfver fienden,
som hotat hans religion, och öfver prokuratorn,
hvilken, ehuru den mäktigaste, likväl nödgats
böja sig för den slugare. Men Hannas var en
klok man, han visade icke sin glädje. Stolt
öfver sin skicklighet tänkte han utan öfvermod
på, att han äfven nu, rent och obesmittadt,
lyckats bevara det, han ansåg mest värdt att
bevara.

Jesus från Nazaret släppte soldatens arm.
Hans outgrundliga blick, som kom barnen att
leende och med utbredda armar ila honom till
mötes, vidgades och sökte Hannas ögon. Det
stora, förstående leendet, som fängslade
människorna och gaf dem tron, äfven mot deras
vilja, krusade hans läppar. Det låg en outtalad
bön däri. — Vi två, vi skulle kunna förstå
hvarandra? sade leendet. Men det ströks bort
igen. Mellan de bägge männen stod en kort,
tyst kamp. Det var känslan, som vädjade till
kraften, kärleken, som talade till viljan. Men
kraften och viljan vägrade att höra. Den
besegrade sjönk ånyo ihop och sökte det stöd,
som fanns, knektens skuldra. Han hade
mottagit svaret på alla de outtalade frågorna. En
öfvertygelse lika stark som hans egen strålade
emot honom. Han hade sett, att Hannas säkert
visste, hur rätt och väl han handlat. Gnistan,
som tändt hoppet inom honom, slocknade.
Här fanns ingen, som förstod.

Qvirilius Cornelius utdelade en befallning,
och tåget satte sig på nytt i rörelse. När
soldaterna hunnit förbi med fångarna, slöto
höga rådets medlemmar till och följde. Efter
ledarna kom folket, som tack vare sin
sammanhållning lyckats drifva igenom, hvad alla för
tillfället trodde vara sin vilja.

Bar-Rabban hade hela tiden tankfull
betraktat Gestas. Klyftorna i bergstrakterna och
öknens heta sand hade med ens förlorat hvarje
behag. Kohortens soldater, hvilka plöjde väg
genom folkmassan, ingåfvo däremot känslor af
trygghet.

En man stötte till Bar-Rabban, men drog
sig undan så snart han lagt märke till dennes
sölade dräkt.

— Gå till ditt hem eller till härbärget och
två dig! yttrade mannen strängt.

Bar-Rabban kände igen den krokryggige
fariséen, hvilken endast Hannas myndighet
förmått tysta.

— Tänk på högtiden och lagens föreskrifter!
fortfor den krokryggige.

Bar-Rabban sänkte sitt hufvud. Han vågade
icke svara en farisé, det hade varit mer än
otillbörligt.

— Hvad är det? frågade en man, som med
ena handen höll fast i den krokryggiges kläder.

Bar-Rabban antog först, att den andre var
blind, men märkte snart, att han endast
blundade. Han tillhörde utan tvifvel de ifrare, som
fått namnet »Fariséer med blodiga pannor»,
den strängaste af alla sekter. Han vandrade
frivilligt genom lifvet med slutna ögon och
stötte hellre sitt ansikte blodigt mot murar och
utsprång, än han bröt mot det lagbud, som
bjöd mannen att icke betrakta sin nästas hustru.
Bar-Rabban drog sig vördnadsfullt åt sidan, då
den krokryggige hetsigt dundrade till sin
följeslagare.

— Träck och orenlighet, vän! Allestädes
detsamma, utanpå kjorteln och manteln, likasom
inne i hjärtats lönligaste kammare. Låt oss gå!

Folkmassan, som skyndade efter kohorten
och höga rådet, vek åt sidan för de bägge
fariséerna, hvilka fortsatte åt motsatt håll.

— Du ensam handlar klokt, broder, fortfor
den krokryggige. Du ensam slipper se
orättrådigheten och dårskaperna. — Han grep hårdt
kring följeslagarens arm och skakade den häftigt.
— Att tänka sig det, korsfästning, som lagen
icke nämner...

— Romarnes lag, sköt ifraren med de slutna
ögonen in.

— Jag känner icke deras lag, vill icke känna
den. För mig är den minsta prick i Moses
lag för mer än allt romarnes herravälde. —
Han ropade högt och några förbigående nickade
gillande.

Den blundande log bredt.

— Du säger det, sade han. — Så är det.

Platsen utanför pretoriet var i det närmaste
utrymd. Endast Bar-Rabban stod tvekande kvar
och såg efter hopen, som drog genom en smal
gränd till ett timmerupplag, hvarest de lifdömda
själfva tvingades hämta korsen, vid hvilka de
skulle naglas.

— Se icke ditåt, vän! uppmanade den
krokryggige ifraren. — Hvad kommer det oss vid,
hur romarna behandla brottslingar.

Bar-Rabban kände, att han var trött. Hans
önskan att se, hur Gestas skulle uppföra sig
då korset restes, vek för begäret att veta sig
tvagen och iklädd rena plagg. För öfrigt skulle
han nog hinna ut till Golgata före kvällen.
Han hälsade ännu en gång vördnadsfullt de
båda fariséerna och gick öfver Xystus mot
smågatorna nedanför tempelberget. Bakom honom
disputerade ifrarna högt om någon punkt i
lagen. De skreko gällt och slogo häftigt med
armarna, men då inga åhörare längre funnos,
tystnade de snart.

Vid en af gatorna nära Brunnsporten låg
ett härbärge, där bärarna höllo till. Af någon
kamrat bland dem hoppades Bar-Rabban få låna
en arbetsdräkt, och ställets värd, som kände
honom, vägrade nog ej att ge den lössläppte
ett mål mat.

Gatorna, hvilka han ej sett på länge, voro
sig lika. I en återvändsgränd öfvade sig några
gossar med käppfäktning. Från ett tak sågo
ett par beslöjade kvinnor ned på vandraren och
genom en dörröppning urskilde denne, hur en
ung moder gaf sitt lilla barn di. På ett annat
ställe lagade en gammal man sin mantel, och
bredvid honom arbetade en sandalmakare.

Bar-Rabban gick raskt vidare. Abner,
härbärgets värd, satt med korslagda ben i sin port.
Han skuggade med handen för ögonen och såg
öfverraskad på den kommande.

— Hvad, är det icke Bar-Rabban?

— Jo, svarade denne, tillåter du, att jag
tvår mig vid din brunn?

— Jag skall icke hindra det, svarade Abner.

— Jag tackar dig! Vill du så säga mig,
hvar bärarna hålla till, här ser tomt ut, och
jag söker långe Tubal eller starke Eleasar.

— Alla äro vid Golgata i dag för att se
Gestas taga farväl af lifvet. Som du nog vet,
har han varit bärare, innan han slöt sig till
röfvarna, hvilka huserat bortåt Rabbat, Ammon
och Gadda.

— Nej, har han varit bärare, utbrast
Bar-Rabban förvånad. — Då fattar jag, hvarför han
så gärna besökte detta härbärge. — Nu går
jag till brunnen.

— Gå! — Abner reste sig och följde gästen
in på gården. — Hvarifrån kommer du? sporde
han och synade honom misstroget.

Bar-Rabban hade redan hämtat upp ett ämbar
vatten. Medan han tog öfverklädnaden och
tröjan af sig, sneglade han i sin ordning på
värden.

— Jag kommer från fängelset under
prefekturen.

— Nu minns jag... du slog en man...
icke så?

Bar-Rabban nickade efter att ha doppat
hufvudet i det friska vattnet.

— Det var skönt. — Jo, jag slog en man.

— Och nu är du fri? fortsatte Abner
förundrad.

— Nu är jag fri. — Bar-Rabban hade blottat
öfverkroppen och hällde vatten på sig, medan
han fortsatte: — Det är ju brukligt att gifva en
fånge fri om påsken. Det blef jag.

— Du har lyckan med dig, unge man.

Bar-Rabban slog ut det begagnade vattnet
och hämtade upp nytt.

— Jag hörde, att den romerske prefekten
velat frigifva någon annan, men höga rådet och
prästerna valde mig.

— Hvem var den andre?

— Vet icke.

— Hade han slagit fler än du? frågade
Abner, då Bar-Rabban för sista gången körde
ned hufvudet i ämbaret.

— Neej... icke så. Han var en vida större
brottsling och lär ha gäckats med lagen och
profeterna.

— Var det den galileiske förkunnaren?
utbrast Abner ifrigt.

— Du säger det. Han var från Galiléen.

— Då vet jag. Malek, tjänare hos
öfversteprästen, den Herren Zebaot välsigne nu och i
all evighet, går ibland hit och dricker af det
mörka vinet. Han berättade härom dagen, att
en galileisk predikare, som flera gånger hädat
både lagen och profeterna, anländt till Jerusalem.
Prästerna och de skriftlärde hade sammanträdt
och öfverlagt om sättet att täppa till hans mun,
men mannen var en af dessa, hvilka icke kunna
tiga. Han var lik Juda från Gaulonitis eller
Döparen, om hvilken du säkerligen hört talas.

— Nej, svarade Bar-Rabban likgiltigt och
strök vattnet af sig.

— Besynnerliga människor, sade Abner och
skakade sitt hufvud, — lagen och profeterna äro
intet för dem. Att de uppväcka oro och tvifvel
hos folket bekymrar dem heller icke, och att
de smutsa hvad jag och många andra finna
heligt betyder lika litet. — Jaså, det var den
mannen.

Bar-Rabban nickade förströdt.

— Hör, Abner, hvar har Tubal sin
arbetsdräkt? Jag ämnar låna den. Men först må
du gifva mig ett mål mat.

— Har du pengar?

— Ett litet silfvermynt — Bar-Rabban visade
växlarens skänk. Han kände världens sinnelag
och var för hungrig att söka öfvertala honom.

— Nött och skadadt. — Abner vände myntet
i handen. — Hvar har du fått det?

— Det är en tempelväxlares gåfva.

— En växlare? — Värden granskade det
lilla myntet strängare än förut, pröfvade dess
klang mot en sten och bet slutligen däri. — Det
är icke falskt men kan knappt kallas äkta. Jag
skall likväl gifva dig osyradt bröd, lök, getost
och min bästa träbägare fylld med svart vin
från Engaddin därför. Nu finnas många resande
och pilgrimer i staden, och någon bland dem
skall säkert mottaga det utan invändning.
Följ mig!

I härbärgets största rum lät Abner en gosse,
som betjänade gästerna sätta fram rätterna, medan
han själf ur en getskinnslägel fyllde bägaren.

— Ät och drick, Bar-Rabban!

Hans uppmaning var onödig, ty Bar-Rabban
hade redan kastat sig öfver maten.

— Så, Gestas har ock varit bärare, sade han
mellan tvenne tuggor.

— Du säger det. Han var nog i staden för
att speja ut, hvilka karavaner som efter
högtiden ämnade sig österut öfver floden. Och
så lär en köpman, som han och kamraterna en
gång plundrat, ha känt igen honom.

— Ett farligt yrke, tänkte Bar-Rabban och
klöf en lök.

— Du känner ju Malek? började Abner efter
en stund.

— Är det den af öfversteprästens tjänare,
som haltar?

— Nej, den andre.

— Då vet jag.

— Nåväl... Abner afbröt sig och såg upp.

I dörren stod en man. Hans drag voro
vanställda af ångest och smärta, händerna darrade
och de rödsprängda ögonen irrade åt sidorna.
Dräkten var fläckad af jord och damm, och de
bara fötterna blödde. Hans hufvud var
obetäckt, och håret, som då solen föll därpå ägde
kopparns röda glans, hängde oredigt öfver axlarna.
Skägget hade samma färg samt var kort och
sträft med några få hvita strån bland den
metallglänsande massan. Hoprulladt öfver vänstra armen
bar mannen ett långt rep, slutande med en
rännsnara, genom hvilken han trädt sitt hufvud.

— En dryck vatten! bad han brådskande.

Abner reste sig till hälften.

— Föredrar du icke vin? Du ser sjuk ut.
Gått lång väg? förmodade värden.

— Jo, gått en lång väg, svarade mannen,
läggande en egendomlig tonvikt på orden. —
Vin, ja, gif hit!

Då Abner dröjde att uppfylla hans begäran,
tog han fram ett silfvermynt ur pungen vid sitt
bälte och kastade det på bordet.

Värden hörde klangen af flera mynt och
blef genast tjänstvillig.

— Vin... ja visst, sade han. — Af det
mörka från Engaddin eller...

— Ja, ja, gif hit... fort! afbröt den andre.
— Tiden hastar. — Han drack girigt ett par klunkar
ur träbägaren, som Abner fyllt och räckt honom.

— Nej, sade han, då värden ämnade ge
honom ett par mindre mynt tillbaka.

— Behåll det! Han vände sig om på sina
blödande fötter och tog ett steg mot dörren
men stannade och frågade öfver axeln. — Säg
mig, hvilken är genaste vägen till templet? Jag
måste tala vid öfversteprästen...

— Det är tvifvelaktigt, att du träffar honom
före aftonen. Höga rådet lär ha gått till
Golgata för att se, hur romarne hålla sina löften,
hörde jag en tempeltjänare berätta för en timme
sedan.

— Golgata! Främlingen tryckte bägge
händerna mot hjärtat och vacklade. — Icke ännu,
icke ännu, mumlade han. — Hvilken var den
närmaste vägen, sade du? tillade han därefter.

— Du vill offra? svarade Abner med en
motfråga.

— Ja, offra... offra! — Främlingens röst
ljöd jublande glad, och han rätade ut sig i sin
fulla längd. — Offra, upprepade han sedan på
nytt i allvarlig ton.

— Jag har tvenne lamm utan fläckar i mitt
stall. Önskar du köpa ettdera eller bägge?
fortsatte Abner, som tänkte på mynten i pungen
vid främlingens gördel. — Och här sitter en man,
som gärna skall bära dem åt dig. — Bar-Rabban,
vände han sig till denne — du skall strax få
Tubals kläder. — Sitt ned...! Jag hörde icke
ditt namn.

— Är du Bar-Rabban? inföll främlingen och
betraktade bäraren, som nyss slutat sin måltid.

— Densamme.

— Och du följer mig till templet?

— Önskar du det... gärna.

— Kom då, Bar-Rabban! Ty du är ju Jeschua
Bar-Rabban, icke så?

— Du säger det.

— Se här min hand, vän. Du och jag skola
gå till templet och söka upp öfverstepresten,
du och jag, hand i hand... — Han granskade
Bar-Rabban från ofvan till nedan. Den låga
pannan, de hopvuxna ögonbrynen och de starka
lemmarna, allt hos bäraren syntes väcka hans
gillande, ty han nickade flera gånger å rad.

Abner skakade sitt hufvud. Han tyckte ej
om främlingens obehärskade sätt, men antog,
att denne tillhörde någon ny, mindre känd sekt
bland fariséerna, följaktligen bugade han, då han
lämnade rummet för att hämta kläderna.

Bar-Rabban begagnade hans frånvaro till att
fylla sin bägare ur lägeln och hastigt dricka ur
den. När Abner återvände, satt han tanklös
och belåten sugande på sina våta läppar.
Främlingen hade hela tiden stått på samma ställe
och stirrat framför sig.

— Se där! — Abner slängde Tubals kläder åt
Bar-Rabban och gick sedan till främlingen. —
Hur var det, ville du icke se lammen?

— Nej.

— De äro alldeles hvita, utan minsta fläck.
Jag tyckte, du sade att...

— Nej, svarade främlingen för andra gången.

— Där har du likväl. — Han tog ett mynt ur
pungen och släppte det strax, som om det bränt
hans fingrar.

Abner var nu öfvertygad om, att han hade
en ifrare framför sig och blinkade åt Bar-Rabban.

— Följ honom! Det finns nog ett mynt också
för din räkning, sade hans ögon.

Bar-Rabban stod redan klädd i den slitna
men rena dräkt, man lånat honom.

— Din hand, Bar-Rabban! utbrast främlingen.
Bar-Rabban hade låtit honom fatta sin hand
och följde, då den andre skyndade ut. Abner
gick och ställde sig i dörren för att se efter
den främmande, hvilkens häftiga rörelser och
besynnerliga tal styrkte honom i hans
uppfattning, att en ny, förut okänd sekt bildats bland
ifrarna.

Bar-Rabban visade vägen och förde sin
följeslagare mot öfre staden. Det rådde stark trängsel
på de trånga, smutsiga och branta gatorna. En
million pilgrimer hade på grund af högtiden
samlats i Jerusalem och fyllde de små husen
eller sutto i skuggan utefter väggarna. Hetsiga
röster disputerade öfverallt, barn skreko och
boskap råmade. Dagens varmaste timme var
förbi, och rörelsen blef lifligare ju närmare
vandrarna nådde bron till Tempelberget. Öfver denna
drog en oafbruten ström besökare. Man gaf utan
knot plats för Bar-Rabban och hans följeslagare.
Repet kring den senares hals funno betraktarna
vara ett tecken på mannens önskan att ständigt
ha döden för ögonen. Själf gick han utan att
se eller höra något.

De båda vandrarna nådde Salomos
pelargång, fortsatte mellan de höga granitpelarna och
beträdde hedningarnas förgård efter att ha passerat
kungliga hallen. Strax efteråt gingo de genom
den hvita marmorbyggnad, som omgaf de inre
förgårdarna. Hur försjunken främlingen än var
i egna tankar, gjorde likväl den sagolika prakten
rundt omkring liksom byggnadernas oerhörda
storlek ett starkt intryck på honom. Han öppnade
de förut halfslutna ögonen, blinkade liksom för
att vänja dem vid glansen från guldet, hvarmed
det slösats såväl inne i hallar och gångar som
utanpå väggar och tak. Så syntes han bli rädd,
att någonting kunde draga uppmärksamheten från
det enda, som fyllde honom. Han tog brådskande
ut stegen och skyndade springande framåt. Först
vid den sällsamma och storslagna helgedomens
innersta byggnad hejdade han sig och drog djupt
efter andan. Uppfördt af väldiga marmorblock
reste sig det innersta templet i sin tunga prakt.
Det guldbelagda taket glimmade och lyste
framför dem trots den mulna dagern. De mättade
färgerna, de väldiga dimensionerna hos allting
gjorde åskådaren högtidligt stämd. Bar-Rabban
gick långsamt och dröjande. Han var blyg som
ett barn och ångrade nästan, att han följt ända
hit. Men mannen vid hans sida kände intet
af den vördnad, som alltid grep tempelbesökaren.
Helt upptagen af sina tankar steg han uppför
den breda trappan till »Det heliga».

— Stanna! — En gammal tempeltjänare kom
emot den djärfve och höjde varnande sin staf.
— Vet du icke, att detta är prästernas ingång?

— Jag vet intet annat, än att jag genast
vill träffa Joseph Kaifas, öfversteprästen.

— Är du viss, att han önskar träffa dig?

— Tempeltjänaren smålog och ställde sig i
besökarens väg.

— Gå och säg öfversteprästen, att Juda
från Kerioth är här.

Tjänaren såg undrande på mannen i den
dammiga och slitna dräkten. Hans begäran var
ovanlig, ännu mer ovanlig var tonen, hvari den
framställts. Han sade sig, att blott ett mycket
viktigt budskap kunde vara orsaken därtill.

— Öfversteprästen och hans svärfar äro
verkligen återkomna. Jag skall säga dem...

— Gör det, afbröt Juda befallande och gick
uppför trappstegen.

Tjänaren sneglade skyggt på honom, innan
han försvann. Strax efteråt visade han sig igen
och tecknade åt besökaren, att han skulle bli
mottagen.

— Öfversteprästen förstår icke, hvad du
kan ha att säga...

— Just därför! — Juda sköt tjänaren åt
sidan och trädde in bakom förhänget.

Bar-Rabban, som följt honom uppför
trappstegen, stannade och ställde sig att betrakta en
väggprydnad, oviss huruvida han borde dröja
eller aflägsna sig. Tjänaren såg frågande på
honom och drog sig undan i en sidogång.
Bar-Rabban stack händerna innanför gördeln och
lutade sig mot en vägg. Det var ännu långt
till aftonen, och dröjde den andre för länge gick
han väl som han kommit.

Juda från Kerioth hade beträdt ett mindre
förrum, hvars längst bort belägna del ett
förhänge gömde. Han stannade midt på golfvet
och väntade.

— Du söker öfversteprästen? sporde en
stämma, hvars ägare gömde sig bakom förhänget.

— Du säger det.

— Ditt namn är Juda?

— Ja, från Kerioth, nära Hebron.

— Och du är här för att...

Frågan afslutades ej och Juda förstod att
han själf skulle fortsätta.

— Framlägga en anklagelse, sade han.

— Det är öfversteprästens skyldighet att
höra dig. Vänta!

Juda hade stuckit sin högra hand innanför
öfverklädningen och tryckte naglarna hårdt in
i skinnet på sitt bröst. Litet emellan darrade
han likt en sjuk. Ja, han kände det, sjukdomen
hade slagit honom, febern brände i hans blod,
och endast genom en kraftig viljeansträngning
höll han sig upprätt.

Dröjsmålet blef långvarigt. Juda bet otåligt
ihop tänderna. Ett ögonblick ämnade han gå
och draga förhänget åt sidan, men vördnaden
för det heliga stället afhöll honom. Han
betvingade sin otålighet och såg sig omkring i
rummet, hvarest ett ständigt halfmörker rådde.

— Framlägg din anklagelse! ljöd en vänlig röst.

Juda såg åt det håll, hvarifrån ljudet
förnams, och varseblef Joseph Kaifas sittande i en
bred, med sniderier och ornament utsirad stol.
Den var placerad på en upphöjning, dit tre
trappsteg ledde. Förhänget hade ljudlöst dragits
åt sidan. Juda tog ett steg närmare, höjde
handen, kring hvilket repet var lindadt, och
började:

— Säg mig först, o, öfverstepräst, hvilket
straff ålägges den, som utan ond afsikt skadat
en annan till lif och lem?

— Hvem är den skyldige?

— Jag.

— Du själf, Juda från Kerioth?

— Som jag sagt.

Joseph Kaifas sänkte eftersinnande hufvudet
och frågade.

— Utan ond afsikt, var det icke så?

— Alldeles. Min afsikt var tvärtom god.
Jag ville gagna och upphöja.

— Då är det intet brott, och lagen vet
icke heller af något straff.

— Icke ens om den jag önskat hjälpa genom
mitt felaktiga förfarande drabbats af svåra olyckor?

— Icke ens då, Juda från Kerioth. Lagen
är obönhörligt sträng men ser dock alltid till
den goda afsikten.

— Så är lagen felaktig.

— Juda! — Öfversteprästen reste sig och
såg full af ovilja ned på mannen framför sig.
— Hvem är du, som på detta rum vågar lasta
Herren Zebaoths lag?

— Hvem jag är? Vet jag det, jag?

— Så skall jag säga det. — Från ett
sidorum trädde Hannas ut på upphöjningen. Med
en befallande åtbörd sköt han sin svärson åt
sidan och intog dennes plats. — Juda från
Kerioth, sade han kallt och högtidligt — det
var till mig du kom sent en kväll, icke så?

Juda nickade tyst, kufvad af den
öfverlägsna värdighet, hvarmed Hannas talade.

— Minns du, hvad du sade?

Ett leende, sönderslitet och trött, krusade
Judas läppar, hvilka häftigt rörde sig. Men intet
ord gick öfver dem.

— Jag skall säga dig äfven det, återtog
Hannas. — Jag, Juda från Kerioth, vet att höga
rådet med oblida ögon ser att galiléern Jesus,
hvilken jag kallar min mästare, vinner anhängare
i hela landet. Så sade du. På det svarade
jag: Den mannen känna vi väl. Det är han,
som utger sig själf för den, som komma
skall, samt inger de fåkunniga och lättrogna den
föreställningen att han är Messias. — Han är
det, sade du då. Vidare frågade jag: Har han
icke sagt sig kunna kullslå detta tempel och på
tre dagar åter uppbygga det? Därtill svarade
du: Så är det.

Leendet på Judas läppar blef uttrycksfullare,
och han nickade en bekräftelse.

— O, Hannas, så frågade du, och så
svarade jag. Allt detta är sant.

— Och sedan erbjöd du dig att för
tempeltjänarna eller den romerska vakten utpeka
mannen, ifall rådet fann det nödvändigt taga honom
i fängsligt förvar. Jag tillsade själf templets
skattmästare att uppräkna den summa, du
begärde därför.

— Äfven detta är sant, medgaf Juda.

Hannas gick fram till estradens kant.

— Och nu ångrar du din andel i gärningen!

— Ja, och nej. — Juda höjde mot honom ett
ansikte, hvari en inre smärta plöjt djupa fåror.
— Hannas, jag visste att du var den starke och
kloke, folkets utkorade ledare, den bäste bland
alla i Israel. Hur har icke din kraftiga vilja
prisats, hur ser icke en hvar upp till dig!
Romarne afsatte dig från din öfversteprästerliga
värdighet, emedan de fruktade dig, och du gjorde
din svärson till öfverstepräst, liksom du efter
honom skall lyfta dina söner till samma
värdighet och härska med och genom dem. Därför
gick jag hellre till dig än till öfversteprästen.
Ser du, vi från Hebron äro också kända för
vår slughet. Jag tänkte: Hannas, den starke,
Hannas, ledaren, skall förstå mig.

— Då gjorde jag det, Juda. Icke nu.

— Och likväl var det så enkelt.

— Juda från Kerioth, du talar i gåtor. Jag
är ej sinnad att tyda dem. Du är upprörd, ty
du är svag. Du känner fruktan och
samvetsförebråelser, ty du har icke ett mål. Du vacklar
som ett rö för vinden. Du säger, att männen
från Hebron äro sluga. Att du tänker så visar,
hur okloka de verkligen äro. Juda från Kerioth,
gå ut från detta rum, här har du intet att
skaffa, du, som hvarken tror eller tviflar.

— Jag? — Juda tog ett steg framåt som för
att springa upp på estraden. — Det menar du
icke, Hannas, ty så som jag har ännu ingen
trott. — Han slog sig med knytnäfvarna för
bröstet och öfver läpparna bröt ett skratt, hvari
triumf och bitterhet blandades. — Nu skall jag
säga dig allt.

— Du gör mig icke nyfiken.

— Det var icke den, jag ännu nämner min
herre och mästare, jag bedrog. Det var dig,
Hannas.

Från sin plats såg Hannas likgiltigt ned på
den upprörde Juda. Han väntade sig ingenting
af hans ord men ville ej hindra honom att tala.
Joseph Kaifas däremot trädde hastigt närmare,
liksom för att hejda Juda, men Hannas sköt
honom åt sidan och log kallt.

— Låt mannen ropa, sade han. — Här äro
väggarna döfva.

Med ena foten på nedersta trappsteget
började Juda.

— Han är Messias. Jag vet det.

Joseph Kaifas öppnade munnen för att dundra
ett: tyst! men Hannas hejdade honom för andra
gången.

Juda hade iakttagit de båda prästernas
minspel. Han log ondskefullt.

— Innan jag sett honom, anade jag det,
fortsatte han. — Hjärtat slog hårdare i mitt bröst,
blott hans namn nämndes. Och när jag hört
honom, förstod jag hvem han var. Du är den
länge väntade och mycket efterlängtade, sade
jag till honom. Tillåter du mig blifva din
lärjunge och tjäna dig? — Du är välkommen!
svarade han. Och sedan han hört, att jag gått
ända från Hebron för att skåda hans ansikte,
utvalde han bland alla dem, som följde honom,
mig till den viktigaste befattningen. Hvarken
mästaren eller lärjungarna ha någonsin ångrat
valet, ty sedan den dagen har ingen bland dem
saknat det nödvändigaste. Vi ha alltid haft
bröd, olja, fisk och en mantel hvar. Det är
dock icke om detta jag ville tala utan om
mästaren, han som kom i Zebaoths namn. Du,
Hannas, som vet så mycket, du vet ock, hur
människorna följde honom. Från östan och
västan kommo de att lyssna till hans ord. Och
himmelens fåglar slutade att sjunga, när hans
stämma ljöd. Solen sken klarare därvid, och
vindarna lade sig till hvila. Förvisso var han
den, som komma skulle. — Med ett uttryck af
hänförelse, som kom hans bleka ansikte att lysa,
riktade Juda blicken uppåt.

— Han var kärleken och lifvet, han var
saligheten och vägen, fortsatte han. — Öfverallt
förstodo människorna det, öfverallt skyndade de
honom till mötes. Och så snart de hört ljudet
af hans röst föllo fjällen från deras ögon. Jag
har stått bakom, så nära att jag kunnat slå
armarna om hans lif. Jag har hört jubelropen
skalla. Och det tusentungade ryktet flög före
honom, och människornas hjärtan stannade af
bäfvan, vid blotta tanken att tillåtas skåda hans
ansikte. Jag, Juda från Kerioth, gick hela tiden
bakom honom, ständigt bakom. Jag hade valt
den platsen och höll mig icke som de öfriga
elfva bredvid eller framför. Jag ville icke se
mig om, icke ens för att blicka in i hans ögon.
Jag ville alltid ha honom före mig, alltid...
Ty jag visste att han var den utkorade.
Innanför denna panna har aldrig skuggan af ett tvifvel
funnits. Så sant som jag står här inför dig,
så sant är det, att han var Messias.

— Och du tror ännu? — Joseph Kaifas
skakade otåligt sitt hufvud.

— Ja, men icke så som förut.

— Har du då hvarken ögon eller öron?
— Kaifas höjde på axlarna.

— Jag har det bättre, är min orubbliga
visshet. Ty det säger jag dig, öfverstepräst,
och äfven dig, Hannas, som leder folkets öden,
han var det. — Juda gjorde ett uppehåll och
såg stolt på de andra.

— Fortsätt! sade Hannas med orubbligt lugn.

Juda sträckte ut sina händer och började
ånyo.

— Där jag gick tätt intill honom, tänkte jag:
är det på ditt folk du väntar, Messias, kan du
få vänta länge... för länge. — Hosianna, Davids
son, välsignad han, som kommer i Herrans namn,
ropade tusenden. Och när de ropat, vände de
ryggarna till och gingo att äta och sofva. Jag,
som följde närmast bakom honom, alltid
närmast och alltid bakom, hörde det och mitt
hjärta blef stort däraf. Men när ropen upphört,
var där intet mer. Och tystnaden blef tung
som grafhällar. Jag sökte och grubblade. Det
blef till en gåta. Folket väntade honom, och
han folket. Han gick alla dagar bland
människorna och människorna sågo honom i sin midt,
men de funno hvarandra icke. Då förstod jag,
att min tid var inne. Jag ville stå honom
närmast, jag måste visa mig värd platsen. Att
endast följa var ej nog. Man skall leda, föra
samman och binda. — Mästare, sade jag i mitt
sinne. — Du är den som komma skall. Vi veta
det alla. Men genom rop varder ingen
anammad. Och skingra ropen än himmelens skyar,
icke lyfta de konungen upp på hans tron.

Jag ämnade lägga handen på hans axel och
spörja: Mästare, hvi dröjer du? Dock, handling
är bättre än ord, och jag tänkte vidare. Han
har hört ropen, sett folket vifta med palmgrenar
och breda sina kläder för åsninnans hofvar.
Han önskar, att de ropande skola bära honom
på händerna, röja vägen och säga: se här din
konungsliga tron och din härlighets plats! Han
ville det och bidade.

Men det var förgäfves, han väntade. Folket
leder icke och lyfter icke. Det vet jag, Juda
från Kerioth, som gick närmast honom, på den
plats jag utvalt och ämnade behålla.

Och jag tänkte: Messias står midt ibland
oss. Må han intaga den plats, som ensam
tillkommer honom, vore det så ock mot hans
egen vilja. Ty folket bidar men lyfter icke,
och han, som bidar folket, varder icke
upplyftad. Då sade jag för mig själf: männen från
Hebrons sluttningar äro slugare än alla andra,
visa du, att en bland dem också är starkare.
Tvinga honom att taga det sista steget, tvinga
äfven folket att anamma sin Messias, han som
komma skulle!

Hannas gjorde en rörelse, så att den vida
dräkten omkring honom prasslade.

Juda sökte hans blick och märkte för första
gången en skymt af intresse i den andres ögon.

— Jag tänkte mycket på detta, återtog Juda,
medan blicken höjdes mot taket som förut — och
jag fann min plikt. Men jag måste först se
och öfverväga samt pröfva, om tiden var inne.
Det förstår du, som äfven leder människor.
Och jag såg sättet och fann, att tiden var inne.

Sanningen har en evig följeslagare, lögnen.
Mellan dem har kampen stått genom årtusenden,
och ingendera har segrat. Men då han
kommer, som komma skulle, varder sanningen herre
öfver lögnen. Dock — intill den stunden
behåller lögnen sin makt öfver sinnena.

De sanningar, Mästaren uttalat, ha vanställda
och beskurna burits fram för dina öron, Hannas.
Jag vet det. Och fastän jag ännu aldrig skådat
ditt ansikte, förstod jag, att du sagt till dig själf:
den mannen umgås endast med publikaner och
syndare, men oss, folkets yppersta, föraktar han.
Må vi taga oss till vara, att icke de fattiga och
elända sättas på vår plats, och vi bli fattiga och
elända, som de varit. Så talade du. Ty du
hade icke hört mer än en ringa del af sanningen,
men mycket af lögnen.

Men jag sade till mig själf i mitt sinne.
Går jag till Hannas, folkets ledare, och säger
detta, tillsluter han sina öron och tror mig icke.
Och jag talade vidare till mig själf: Visa, att
du är slugare än någon af männen från Hebrons
sluttningar! Och jag såg sättet.

Vidare tänkte jag: prästerna och de
skriftlärde frukta Mästaren och hata sanningen. Må
de som stå oss emot blifva offrade! Jag går
till deras yppersta och talar sålunda: Gif mig
trettio silfverpenningar, och jag antvardar
Mästaren i edra tjänares händer, att du och de dina
må döma honom efter eder lag. Sedan detta
skett, och han tagits i förvar, skulle jag ropa
till folket: Si, Messias, den utkorade, är
kommen till sitt folk, och prästerna och de
skriftlärde döma honom efter den lag han förkastat.
Mitt folk, fräls honom ur prästernas och de
skriftlärdes händer och lyft honom på hans
härlighets tron! Ty först sedan allt folket anammat
honom i sina hjärtan och korat honom till sin
härskare, är hans makt befäst... Och där skulle
gå eldslågor ur min mun, och min stämma
skulle vara lik tordönet. Och under och tecken
väntade jag af himmelen, och Herren Zebaoths
änglar skulle stiga ned till jorden, och
basunstötar skalla öfverallt, så som skrifvet är. Och
jag såg folket löpa till från alla sidor och med
stort gny taga honom i sin midt. Jag hörde
tusen sinom tusen munnar ropa: Hosianna,
Davids son, välsignad han, som kommer i Herrens
namn!

Det skedde som jag önskat. Ni togo honom
i fängsligt förvar... Och jag kysste honom
och sade: denne är det. Och jag log därvid.
Ty jag såg Messias lyftad på mitt folks händer.
Och jag tänkte vid mig själf: i morgon sitter
du på din härlighets stol, då skall du tacka
Juda från Kerioth, för att han tvingade dig och
ditt folk till handling. Ty vi ha haft nog af
ropande och viftningar med palmblad, nu heter
det: tillkomme ditt rike!

Svek, säga dina ögon, o Hannas! — Ja, mot
dig, mot er fariséer och skriftlärde. Någon
måste offras, och ni stodo honom mest fjärran.
Men äfven det skulle ske honom ovetande och
mot hans vilja. Ty vid hans tillkommelse fick
ingen fläck låda.

Och jag gick glad att sluta mina ögon och
hämta krafter till det stora verket. Men när
dagen bräckte, och jag kom att tala till folket,
ropade alla med en mun: Korsfäst, korsfäst!
— Och himlen öppnades icke, och inga
basunstötar ljödo. Inga eldslågor gingo ut af min
mim, mina ögon skymdes af tårar. Och jag
såg intet mer.

Då gick jag bort, tog ett rep, gjorde en
snara och lade om min hals. — En snyftning
bröt fram öfver Judas läppar, när han slutade.

Hannas hade tagit plats i den stol, där
endast öfversteprästen tilläts sitta. Han blickade
tankfull och med en skymt af medlidande ned
på den förkrossade som för sent insett sitt
misstag.

— Dåre! sade han slutligen. — Dåre, hur
kunde du tilltro dig att betvinga ett folk? Jag,
som varit människors ledare, säger dig, Juda
från Kerioth, du, som tänkt så mycket och
trott så stort om dig själf — du var icke
mannen.

— Mästaren var mannen, jag endast rösten,
som ropade samman de förskingrade.

Hannas höjde på axlarna.

— Du har själf sett, hvem hörde dig?

Judas hufvud föll framåt, så att hakan
hvilade mot bröstet.

— Säg, hvad du vill, o, Hannas, jag tror,
att han var den, som komma skulle.

— Tron är den svages krycka. Den starke
vet.

Juda skakade sitt hufvud, så att de
brunröda lockarna svallade.

— Jag tror, jag tror, mumlade han doft,
— Men jag förstår icke...

— Och hvart förde dig din tro? Dig och
honom? Hannas log, spefullt ömkande.

Juda kastade häftigt hufvudet tillbaka, och
medan trotset flammade ur ögonen, ropade
han:

— Folket svek oss... mig och honom.

— Ingen har sviktat eller svikit. — Hannas
stödde armbågen mot knäet och hakan i handen.
Framåtlutad betraktade han Juda från Kerioth
en kort stund. Likgiltigheten hade efterträdts
af ett mildt intresse, och han nickade en
bekräftelse åt sina egna tankar. — Du gjorde rätt,
när du sökte mig och öfversteprästen. Hvilka
äro väl närmare att vägleda och upplysa? Och
därför skall jag säga dig något af det jag
tänkt om detta. Du hade rätt däruti, att jag
tänkte, den mannen umgås endast med
publikaner och syndare. Jag gjorde så och
förundrade mig storligen öfver honom. Men
osant är att jag fruktade något för min skull.
Jag fruktade blott, att han möjligen kunnat
föra en del af mitt folk på farliga vägar. Ty
har du betänkt, hvad det är att leda ett folk?
Råda vi oss själfva, vi människor? Icke ens vi,
som äro satta att råda för folket göra det.
Att ropa ja, ja, ske alltså! är lätt för en, som
finner det nyaste vara det bästa. — Men vår
plikt är att bevara och vidmakthålla.

Till hälften kufvad lät Juda blicken glida
åt sidan, men han ville icke låta öfvertyga
sig. För honom voro Hannas ord ljud utan
mening.

— Anar du, hvilka följder din plan kunnat
medföra? fortfor Hannas. — Vet du icke hur
girigt romarne lura på tillfälle att förgöra oss?
Det är möjligt, att de icke nu önska ett upplopp.
Det är säkert, att de icke frukta därför. Har
du förstått, för hvilka faror du velat utsätta
ditt... nej mitt folk? Och om du än lyckats
vräka prokuratorn och hans kohorter ut ur
Jerusalem, hvad mer? Nästa år hade mitt folk
förblödt under romarnes svärd, och en ny
förskingring drabbat det.

— Du har icke heller förstått mig, knotade
Juda.

Hannas reste sig som lyftad af en fjäder,
ögonen ljungade och den starka stämman
darrade af rörelse.

— Israel är utvaldt att vara mänsklighetens
surdeg, sade han djupt ned i bröstet. — Israel
har den största uppgiften bland alla folk. Vi
få icke spilla bort våra krafter på tvister om
en Messias, som aldrig kommer. Ja, där sade
jag det.

Juda hade knutit händerna. Sorg och vrede
jäste inom honom, men den väldiga stämman
dundrade vidare, obekymrad om hans tillvaro,
endast fylld af vördnad för de tankar, hvilka
tungan formade till ord.

— Och än mer, han får icke komma. —
Stirra ej häpen och vredgad på mig! Det är
så. Det evigt ouppfyllda löftet binder och
förenar som intet annat. Släkte efter släkte
vandra vi genom tiderna och alla se med hopp
och längtan mot den, som komma skulle. Vi
ensamma ha det största och bästa att vänta.
Hör du, att vänta! Vi ensamma äro Herren
Zebaoths utvalde. Ty åt oss är löftet gifvet...
men icke uppfyllelsen. Och kommer han,
hvad vore då vårt starka hopp, vår stora
längtan? Ni narrar, som födts blinda, hvad är
uppfyllelsen mot hoppet? Så länge vi ha detta att
förbida, detta att vandra efter, äro vi
oöfvervinneliga. Tider varda kommande, tider förgås,
välden skapas och störta samman, släkten födas
och försvinna, men Israel består i dag som i
går och i all evighet genom detta sitt hopp
och denna sin längtan. Vi äro bättre rustade
än alla andra, därför skola vi en gång besitta
jorden.

— Han var den väntade, svarade Juda med
okufvadt trots och steg upp för det nedersta
trappsteget.

— Din tro är större än din klokhet. —
Han var, sade du. — Därmed är också allt
om honom sagdt. — Låt oss invänta den
nästa.

Juda tumlade ned från trappsteget.

— Intet består utom sanningen, sade han
doft.

— Hvilken sanning? Din eller min? — Du
tiger. Så hör det än en gång! Messias, den
utlofvade, den efterlängtade... ja, så länge
han icke kommit! När han det gjort, blir han
splittraren, förskingraren... Han får icke
komma.

— Men löftet... löftet?...

Statsmannen och folkledaren vinkade
afvärjande åt den envise, hvilken med sin blinda
tro sökte ersätta hvad som brast i kunskap och
beviskraft.

— Dess storhet ligger däri, att det aldrig
blifver uppfylldt. Oss tillkommer att öfvervaka
och förhindra. Ty — det säger jag dig, Juda
från Kerioth, du som trodde dig slug och stark,
mitt folk skall bestå.

Juda sänkte eftersinnande sitt hufvud.

— Jag har misstagit mig om vägen...
äfven du kan...

Hannas lyfte afvärjande sin hand.

— Gäller det så mig själf, säger jag om och
om igen: det är bättre, att en man dör för
folket, än hela folket fördärfvas. — Han gick
fram till estradens rund. — Du, där nere, i
mitt folks namn tillgifver jag dig ditt misstag.
Gå och tig!

— Jag går... men icke nu. - Du, Hannas,
som är bland ditt folks yppersta, om jag likväl
har rätt?

— Hvem är du, att din tro skulle vara för
mer än ett helt folks? Och hvar står det, att
ditt rätt äger större värde än mitt? Glöm ej
att folket följde mig.

— I dag. Men nästa gång?

— Herren Zebaoth, hvilken leder
människornas hjärtan likt vattubäckar, skall alltid,
liksom i dag, leda sitt och mitt folk oskadt
genom farorna.

För första gången under samtalet kände
Juda sig osäker.

— Din tro är lika stark som min! utbrast
han klagande.

— Den är också bättre. Ty främst af allt
vill jag, att mitt folk skall bestå till evig tid,
att mitt folk skall besitta jorden. Därför måste
alla hinder i dess väg röjas undan. Folket,
Juda från Kerioth, är det stora och heliga.
För dess välfärd får intet äfventyras. Då må
hellre den enskilde gå under.

— Om ock den enskilde har mer rätt än
folket?

— Då det gäller ett folks välfärd, väger
man icke rätt och orätt, då väljer man räddningen,
hvar den finns, och betalar priset därför.

Likt en bekräftelse ljöd oväntadt en kort,
manande basunstöt utifrån. Öfversteprästen och
hans svärfader intogo genast den föreskrifna
ställningen med armarna krökta och handflatorna
vända framåt. På en gång började bägge bedja.
De inlade sådan värme i orden, att Juda kände
sina ögon fuktas.

— O, Herre! bådo de. — Du, som tronar
ofvan Serafim och Cherubim, du, som utvalt
Zion till din boning, låt alltid ditt ansikte i nåd
lysa mot ditt heliga tempel! Förkasta icke
Israel, utan upphöj det så, som du lofvat hafver,
nu och i all evighet!

Juda hade stillatigande lagt armarna i kors
öfver bröstet och höjt hufvudet. När bönen
upphört, drog han sig baklänges mot dörren.

Hannas vinkade åt honom att stanna och
han lydde undergifvet. I hans ögon lästes
endast hopplöshet och förtviflan. Han hade
talat, men folket lyssnade icke, och dess ledare
förstodo honom ej. Han skakade sitt hufvud
i tyst smärta öfver att ingenting var som han
väntat, att det borde vara.

Öfversteprästen skred värdigt ut ur rummet.
Han gick för att förrätta gudstjänsten, till hvilken
basunstöten kallat.

Hannas såg efter sin svärson, och när
förhänget för dörren dragits till bakom honom,
lämnade han estraden och gick fram till Juda.
Lätt men fast lade han sin högra hand på dennes
skuldra.

— Jag ser repet kring din hals och ångesten
i dina ögon, min son.

Juda skakade sitt hufvud. Tonfallet berörde
honom likt en smekning, men han ville icke
höra. Hvem hade väl hittills brytt sig om
hans ord?

Hannas log lugnt och lät sin hand ligga
kvar.

— Juda från Kerioth, äfven om du icke
vördar lagen, som din plikt bjuder, ber jag dig
allvarligt betänka, hvad lifvet är!

Juda sänkte hufvudet ännu mer. Smärtan
i hans inre sjönk, spänningen löstes, och
ödmjukt böjde han sig inför den starkare och
mildare.

— Du, som leder andra, säg mig, hur skall
jag godtgöra?

— Hvad som skett kan och får icke ändras.
Men du, tag bort repet! Tänk så på lagen,
den där förbjuder sysslolöshet. Du skall lefva
af dina händers arbete, bjuder den. I Hinnoms
dal, söderut från Zion bor en krukmakare. Han
är nu ålderstigen och orkeslös, han önskar sälja
sin åker och sitt boningshus. Uppsök honom
och köp dem. Säg att jag sändt dig. Stället
heter Hakeldama. Där finnas tolf olivträd. Gå
i frid!

Juda hade lydigt lyftat snaran från halsen
och hängt den öfver vänstra armen.

— Du får rätt äfven denna gång, Hannas,
sade han sakta. — Jag skall kanhända uppsöka
krukmakaren och säga det, du sagt mig. — Han
bugade djupt och gick långsamt mot utgången.

Hannas lyfte sin hand och vinkade. Så föll
förhänget ned bakom Juda, och Hannas var
ensam. Han höjde händerna öfver sitt hufvud
och ropade:

— Mitt folk... ditt folk, Herre!

På trappan utanför satt Bar-Rabban och
hvilade.

— Är du ännu kvar?

Bar-Rabban såg upp. Han kände igen
mannen och gjorde det likväl icke.

— Du ser det, svarade han och mönstrade
nyfiket sin följeslagare.

— När jag gick här in var jag förbannelsens
son, och tankar, svarta som korpar och hesa
som de skriade i mitt hufvud, började Juda,
halft för sig själf. — Jag går härifrån som
misstagens och sorgernas barn, icke renad och icke
med hopp. Men korpskrien ljuda icke så högt
som förut. — Jag ämnar köpa en krukmakares
åker och arbeta min tid ut. — Han höjde på
axlama och gick vidare.

Bar-Rabban hade rest sig och följde honom.

— Skall jag hjälpa dig? frågade han utan
att mena något därmed.

— Jag tackar dig! Nej.

Bar-Rabban nickade likgiltigt.

— Åt hvilket håll går din väg? sporde han
för att säga något.

— Tillbaka till Zions berg och rakt söderut.

— Min väg går åt samma håll. Men du
önskar intet sällskap. Så bjuder jag dig farväl!
Äfven jag ämnar mig västerut till Akra, hvarest
man korsfäst de lifdömda.

Ett smärtfylldt rop bröt fram öfver Judas
läppar och väckte eko i pelargången framför
dem.

— Korpskrien skola aldrig tystna,
mumlade han.

I detsamma ljöd från tempeltinnarna ett
dånande basunskall. Strax efteråt hördes från
tempelgårdarna prästernas och folkets växelsång.
Harpor och cymbaler ackompanjerade
påskhymnen, då prästerna högt prisade Jehovah. Så
snart de tystnat, svarade folket i en enig,
mångtusenstämmig jubelkör. Cymbalerna slogos
hårdare, de hundratals harporna klingade högre.
Män, kvinnor och barn buro fram sin brinnande
tro, sin outsläckliga längtan och sitt eviga hopp
i rytmer, hvilka fyllde templet med välljud.

Juda hade stannat midt i ett steg. Han
andades häftigt och fyllde lungorna med luft
liksom för att deltaga i sången. Men så bet
han ihop tänderna och gick vidare. Utan ett
ögonblicks tvekan hade han dömt sig till tystnad.
Han ville göra ett försök att bokstafligen lyda
Hannas och endast lefva af sina händers arbete.

— Intet annat, intet annat, sade han hårdt
och upprepade orden ytterligare trenne gånger
å rad. Men hvarje sabbat skulle han besöka
templet och åhöra sången samt se, hur rökelsen
i lätta skyar steg mot höjden.

— Hör, sade Bar-Rabban, som trofast hållit
sig vid hans sida, när de gingo genom Salomos
pelargång. — Jag har följt dig...

— Du kan gå! afbröt Juda.

— Jag tänkte, att du dessförinnan ville skänka
mig ett mynt. Eljest skulle jag icke följa dig.

Juda hejdade sig och mätte honom från
ofvan till nedan med en lång blick.

— Så, äfven du tänkte. Och då tänkte du,
att jag skulle göra något, som du önskade.
Och fastän jag icke förrän nu vetat, hvad det
var, skulle du likväl vredgats, om jag icke
uppfyllt denna för mig okända önskan. Så är det.
Vi veta intet, men en hvar fordrar, att alla
andra skola önska med hans önskningar, tro
med hans tro och vilja hvad han vill. Se där
ett mynt. Men innan du tager det, säg mig
en sak!

— Fråga, nickade Bar-Rabban, som sträckte
handen efter myntet.

— Du såg honom, mot hvilken man bytte
dig? Och du ropade, som alla de andra, icke
sant?

— Du har ingen orsak att betvifla mitt mod,
svarade Bar-Rabban och sträckte på sig. — Men
det hade varit farligt, att icke ropa som de
andra. Dessutom önskade jag visa min
tacksamhet, du förstår...

— Visst, visst, utbrast Juda oändligt bittert.
— Tacksamheten... var det icke så du sade?
Jag skall minnas det. Men jag förstår det icke.
Och han där inne förstod ej mig, du ej heller.
Lika litet begrep jag honom. Men ett dröjer
i mitt minne och sitter nitadt här. — Han
knackade med knogarna mot pannan. — När allting
är fullkomnadt, hvad ha vi då att längta efter,
att lida för? frågade han. — Nej, så var det
heller icke. Men han talade om folket. Du,
som tillhör folket, de, som leda, blifva ofta
ledda. Har du hört liknelsen om de båda
blinda, som ledde hvarandra. Folket och dess
ledare? Eller hvad tror du? Äfven jag ville
något. Men jag blef blott den ropande rösten,
till hvilken ingen lyssnade. Ingen förstod och
ingen lydde. Själf vet jag ingenting längre.
Men du, som är en af folket, lofva att gå åt
sidan här näst du ser mig, ty jag vill aldrig
mer möta dig.

Bar-Rabban smålog tanklöst och vänligt.

— Gärna, ty du lär näppeligen skänka mig
något mer mynt.

— Det gör jag icke. Och nu går jag till
Hakeldama. Mitt hjärta är stort och tungt.
Jag ville, men jag kunde ej. Rösten, som
saknade styrka och pilen utan udd, hur skulle de
nå målet? Men långt bort ser jag en liten
låga glimma. Den är mitt hopp. Stormen i
mitt hjärta skall måhända släcka den. Hvarom
icke har jag alltid repet kvar. Farväl
Bar-Rabban! Och tänk icke, så förmår du kanske tro.
Men jag ville både tänka och tro, därför gick
jag vilse. Ty ingen kan tjäna tvenne herrar.

Bar-Rabban vred icke ens på hufvudet, när
Juda lämnade honom. Han höll myntet, som
han nyss mottagit, i handen och kände, att det
var fullviktigt. Han var belåten och styrde i
sällskap med hundratals fromma pilgrimer, hvilka
alla hade samma väg, kosan mot Akra. Långt
borta i folkströmmen hörde han Judas stämma.

— I skolen hvarken veta eller vilja. I skolen
tro! — Det sista ordet steg till ett långt
utdraget smärtfylldt skri, och det föreföll, som
om roparen hårdt slagit sig för sitt bröst.

I folkhopen vredo några fotgängare på
hufvudena, men de flesta bekymrade sig icke om
mannen.

— Mot eder vilja ämnade jag rädda eder
alla. Mot min egen gjorde jag det ock. Spörjen
öfversteprästens svärfader, han skall säga eder
det.

En kvinna lyfte sig på tåspetsarna för att
se bättre. Men mannen i hennes sällskap höjde
på axlarna och sade:

— En ifrare. De börja bli allt för många,
synes det mig.

Bar-Rabban befann sig utom tempelområdet.
Han hade stuckit händerna innanför lifbältet och
gick raskt framåt. Kring honom larmade
folkmassan. Israeliter från österns alla länder
trängdes med stamförvanter, hvilka rest ända från
Egypten, ja, till och med från Rom. Dräkterna
skilde sig från hvarandra genom olika snitt och
färger, men anletsdragen ägde något
gemensamt. Alla kända språk talades, och många,
som frågade på ett tungomål, erhöllo svar på
ett annat. Rösterna frambragte ett ihållande
surr mellan husväggarna. Bar-Rabban fann det
lustigt och log däråt. Plötsligt stannade han,
och rundt omkring honom hejdade sig den
ene efter den andre. En gråblek skymning
hade inträdt, ehuru det ännu var tidigt på
dagen.

Det högljudda talet öfverallt sjönk till rädda
hviskningar och ängsliga frågor. — Hvad betydde
detta mörker, som växte med hvarje ögonblick
och hotade att förvandla dagen till natt?

— Si, dagen är utplånad och natten nära,
ljöd Judas stämma längre bort. — Och konungen
har kommit, men I anammaden honom icke.
— Ve öfver Juda, ve, ve! — Han bröt sig väg
genom massan och sprang utför gatan. Hans
ögon flammade, och med sina knutna händer
dunkade han oupphörligt mot bröstet.
Repöglan hade han åter lagt om halsen.

Folkhopen delade sig och lämnade den
ropande rum. Äfven Bar-Rabban steg åt sidan.

— Ve... ve! — Med vidöppna ögon
men likväl utan att se något sprang Juda förbi
honom. Bar-Rabban höjde på axlarna. Hvad
kom den mannen honom vid?

Hopen slöt sig åter bakom Juda, och snart
drunknade veropen i sorlet från de många
stämmorna.

Bar-Rabban vek in i en smal gränd och
gick raskt vidare. Tog han ut stegen, skulle
han snart befinna sig midt inne i Zion.
Därifrån var det ej långt till avrättningsplatsen på
sluttningen ofvanför Hinnoms dal. Ju närmare
Bar-Rabban nådde stadsmuren, desto flera
hemvändande mötte honom. Nästan alla kommo
från Golgata, och lösryckta meningar ur deras
samtal nådde oupphörligt vandrarens öron.

Folkströmmen, hvilken nyss vördnadsfullt
lämnade ett par fariséer plats, böljade upp och
ned för gatan.

— Hörde du prokuratorns fråga? sporde den
ene af de skriftlärde. — Hvad är sanning?

— Ett helt folk har svarat.

— Den dåraktige frågar, den vise tiger.

— Så säga vi intet mer.

De bägge männen gingo värdigt vidare.

Bakom dem förebrådde en kvinna en liten
gosse hans förut visade ohörsamhet och bad
honom hålla fast i hennes klänning. I närheten
hördes tvenne köpmän tala om priset på hvete.
Ett par handtverkare utbytte sina åsikter om
den tydliga försämring lädret på en tid
undergått. De voro mycket missnöjda därmed.

En karavan fyllde med ens gatan i hela
dess bredd. Några åsnor, lastade med
lifsförnödenheter, gingo främst, ledda af hvar sin
förare. Efter dem följde ett femtiotal män,
kvinnor och barn, alla dammhöljda och
uttröttade efter en lång färd.

Bar-Rabban, som mötte dem, tog hastigt
plats på en trappa. Han hade känt igen långe
Tubal främst bland grupperna och önskade ej
bli sedd. Den andre hade kanske fordrat igen
sin dräkt. Bar-Rabban höll ena handen för
ansiktet och betraktade mellan fingrarna sin
kamrat. — Godt, Tubal gaf ej akt på honom.
Han gick, högljudt berättande något för
omgifningen.

— En galilé, liksom ni, hörde Bar-Rabban
honom säga.

Männen rundt omkring skakade sina
hufvuden. De visste ingenting om sin landsman.
För öfrigt voro de trötta efter vandringen och
längtade till härbärget och hvilan.

— Korsfäst, yttrade en bland dem liknöjdt.
— Hvad kommer det oss vid?

Bar-Rabban nickade. — Så var det,
mumlade han. Här gingo hundraden förbi, och hvar
och en tänkte uteslutande på egna
angelägenheter. Han reste sig, skakade buttert sitt
hufvud och skyndade vidare. De korsfäste ville
han se. Och Gestas. En besynnerlig oro
plågade honom. Han hade aldrig känt något
liknande förut. Tankar besvärade honom sällan,
åtminstone inga andra än dem hunger och
trötthet stundom ingåfvo. Han åt, när tid och
tillfälle funnos och sof, när han icke arbetade.
Han var mindre än intet, han liknade tusen
andra. Och honom hade ett helt folk bytt ut
mot mannen med den milda, allt famnande
blicken.

Bar-Rabban frös till och stannade midt i ett
steg. Han var som tusen andra. Men en
gång hade han höjt sig öfver massan och slagit
sitt slag... för folket, för friheten. Straffet
följde omedelbart, och folket vände honom
ryggen, ville icke ens kännas vid sin kämpe.
En ny rysning skakade hans starka kropp. —
Det var ju äfven för folket den andre talat,
och folket svarade: korsfäst! Han hade med egna
öron hört det. Han hade själf ropat med. —
Bar-Rabban började plötsligt springa utför gatan.

— Icke tänka! mumlade han mellan sina
hopbitna tänder.

Några otåliga utrop ljödo, när man
lämnade rum för honom, och en knuten näfve
höjdes.

Bar-Rabban log med bister tillfredsställelse.
Så ville han hafva det, knutna näfvar och
harmfyllda skrik öfverallt, medan han själf, stark
och trotsig röjde sig väg.

Han saktade farten och såg sig omkring.
Han hade hunnit till sluttningen utanför muren
och där... ja, där var stället. På kullarna
stodo eller sutto större och mindre grupper.
Ett par spjutspetsar blänkte öfver hufvudena
framför honom. Med beslutsam hållning gick
Bar-Rabban mot höjden, där något tungt och
oformligt aftecknade sig mot den bakgrund, en
töcknig och rökfylld luft bildade.

Platsen, där korset rests var kal och saknade
grönska. Och nu såg han. Gestas hängde på
ena sidan om galiléern, hvilkens kors var högre
än de båda andras. Det var på samma gång
en utmärkelse och ett skärpande af straffet.
Bar-Rabban undvek en lång stund att betrakta
galiléern. I stället slukade han Gestas med
ögonen. Under tiden arbetade sig en ny tanke
fram i hans hjärna. Den förslagne ökenröfvaren,
som bland pålitliga vänner alltid skräflat om
sina bedrifter och sin styrka, var ohjälpligt
besegrad. Innehöll icke det en tydlig
fingervisning? Från Gestas gled Bar-Rabbans blick
spörjande bort till legionärerna. Stödda mot
sina spjut stodo två af dem mellan korsen.
Några andra drefvo långsamt af och an, med
sin blotta närvaro hållande platsen fri från de
påträngande skarorna. De öfriga lågo utsträckta
på marken, lättjefullt hvilande, sedan de
fullgjort sin skyldighet. En cirkel af unga män
och gossar omgaf dem på aktningsfullt afstånd.
De voro fiender, dessa romare, och likväl föll
det ingen in att ropa en smädelse till dem.
De utgjorde ett försvinnande fåtal och höllo
flera tusen kraftiga män från lifvet.

— Fingervisningen, sade Bar-Rabban sakta
till sig själf. Ännu visste han icke, hvad han
menade därmed. Men han började ana, att han
nu icke skulle vara densamme som för en stund
sedan, och för en stund sedan icke den han
varit några dagar förut. Hans hufvud sjönk
framåt, så att hakan hvilade mot bröstet. Han
förstod att han nått en vändpunkt i sitt lif.
Det borde bli slut med att tanklöst vandra de
vägar, han hittills trampat och... och...
Trögt och motvilligt formade sig tankarna, men
blefvo dock icke till något helt... — Hvad
var det han sökte? Hvad hade han att göra?
Han var en af de många tusen... intet mer.
Men det stod klart för honom, att han nu
befann sig vid en skiljoväg och hade att välja.
— Nå, tänkte han med en rest af den forna
liknöjdheten — jag har tid på mig.

— Uppskjut icke till morgondagen, hvad du
kan göra i dag, hördes en lågmäld stämma
bredvid honom.

Bar-Rabban spratt till och såg upp.

Två män gingo långsamt förbi honom.
Ingendera ägnade den tankfulle bäraren någon
uppmärksamhet, och yttrandet, som skakat honom
likt en häftig stöt, var ej ämnadt för hans öron.
Med sänkta hufvuden skredo de bägge männen
utför kullen, allt hos dem antydde djup sorg.

— Alla ha öfvergifvit honom... alla...
Den ene af de två höjde rösten, så att den
ljöd likt ett smärtfylldt skri. — De bytte honom
mot en ogärningsman och drefvo spikar genom
hans händer och fötter.

— Vi förmå intet, sade den andre grumligt.

— Jo, han skall grafläggas på vanligt sätt.
Lyckas jag icke rädda hans lif, skall jag dock
bereda den döda kroppen ett värdigt rum. Jag
går raka vägen till prokuratorn.

— Så följer jag dig.

De skredo sorgsna utför kullen och togo
vägen mot staden.

Bar-Rabban blickade undrande efter dem.
— Fanns verkligen bland alla dessa någon som
icke uteslutande tänkte på egna angelägenheter.
Och — såg han rätt? — Var icke den ene af
männen den rike Nikodemus? — Ja, visst, nu
kände han igen den dyrbara dräkten, och
mannens säkra hållning. Han hade ju flera gånger
forslat lifsförnödenheter till hans förrådshus; för
knappt mer än två månader sedan hade Tubal,
Schemuel och han burit många fikonmattor och
talrika krus olja dit. — Men hvad hade han
med dem att skaffa? Bar-Rabban skakade
obeslutsamheten af sig. Han var här för att se
och om möjligt fatta ett beslut. Han vände
sig åter om, gick uppför kullen och trängde
fram ända till den linje, vaktsoldaterna
godtyckligt dragit framför åskådarna.

Han stod midt ibland vänner och bekanta.
Till höger om sig upptäckte han gamle
Schemuel, bäraren, och kring honom en flock
brunbrända, halfnakna gossar. Och öfverallt
igenkände han ansikten från kvarteren kring
Dyngporten. Bar-Rabban log och hälsade. Hans
leende blef än bredare, när ett bifallssorl smekte
hans öron.

— Du! utbrast Schemuel. — Välkommen!
Han tillade något, men det suddiga uttalet
hindrade Bar-Rabban att höra orden.

— Tacka oss! Det är vi, som skänkte dig
friheten.

Bar-Rabban lyssnade med ett belåtet leende.

— Våra röster, — Schemuels hand beskref en
halfcirkel i luften, — skallade högst och hårdast
öfver platsen framför pretoriet. Bar-Rabban!
röto vi. Bar-Rabban! Jag är ännu hes.

— Bar-Rabban! ljödo några stämmor. —
Bar-Rabban!

— Det är oss du har att tacka för ditt lif,
fortfor Schemuel och lade bekräftande högra
handen på sitt bröst.

— Du har vänner, gosse. Vi bytte dig mot
honom där.

Bar-Rabban ämnade höja ögonen mot korset
framför sig, men gjorde det ej.

— Han... galiléern... hvari består hans
brott?

Schemuel log öfverlägset.

— Hur skall jag veta det? — En man —
jag tror han tjänar hos öfversteprästen — kom
sent en afton till bärarens härbärge. I morgon
gäller det, sade han. Han I starka lungor och
viljen I det, kan Bar-Rabban bli fri. För att
vara uppriktig, vi hade nära nog glömt dig.
Men när vi hörde, att man blott begärde en
stunds ropande af oss, voro alla villiga därtill.
Och fastän det var sent gick Tubal till
Dyngporten och bådade upp gossarna här. Starka
lungor var hvad man begärde. Och i dag ha
tusenden ropat ditt namn.

Bar-Rabban darrade lätt, medan han åhörde
kamraten.

— Och den andre? frågade han sakta.

— Honom var det aldrig tal om. För
öfrigt är han ingen bärare.

Ändtligen höjde Bar-Rabban blicken och
lät den stanna vid korsen. Framför sig såg
han galiléern. Hufvudet hvilade tungt mot ena
axeln, ögonen voro slutna och i anletsdragen
lästes endast en oändlig smärta. Efter att ha
hängt sex timmar i en onaturlig och plågsam
ställning hade krafterna svikit. Med undantag
af några kvinnor, som på afstånd betraktade
den korsfäste, fanns ingen som hyste medlidande.
Tusenden stodo nedanför de tre korsen, men
icke en af dem visade deltagande eller förståelse.
Allt var illvilja, enfald och låghet. Hånet
bubblade oafbrutet kring kullen och väckte nytt hån,
speglosor hveno som pisksmällar genom luften,
och dumma ordlekar framkallade skrattsalfvor,
i hvilka allt annat drunknade. Liknöjda drefvo
de romerska legionärerna fram och tillbaka inom
det utmätta området. Det var en af sina egna,
folket hånade, därmed hade vakten ingenting att
skaffa, sedan rättvisa skipats.

Den korsfäste hade ofta smålett trots
plågorna. Mildt och förlåtande hade han blickat
ut öfver mängden. Han, som talat för och
till de andligen fattiga, förstod de tanklösa och
vilseförda och förlät dem. Men senorna i hans
genomspikade händer slappnade och musklerna
sletos långsamt sönder af kroppens tyngd, som
de sargade fötterna ej förmådde uppbära. Hans
tålamod och hans tro voro likväl outtömliga.
Alltjämt hade ögonen, milda och bedjande, blickat
ned på åskådarna: skulle man icke förstå?
frågade de.

Schemuel knuffade till Bar-Rabban med
armbågen.

— Där ofvanför hans hufvud står det:
»Judarnas konung», berättade han. —
Öfversteprästen har gått härifrån för att klaga hos
Pilatus. Få se om han låter taga bort
inskriften. Nå, romare äro alltid romare, du
förstår... Judarnas konung... det är hån mot
oss... mot folket...

Bar-Rabban hörde honom ej. Men andra
gjorde det. Ett bistert mummel ljöd från en
grupp i närheten och fortplantade sig genom
mängden. Plötsligt ropade en förbittrad stämma:

— Om du är Israels konung, så stig ned
från korset och vi skola tro dig!

En kör af vreda utrop och smädelser skallade
från tio olika håll och växte till orkanens styrka.

Bar-Rabban såg en sekund åt sidan.
Quirilius Cornelius hade låtit höra ett kort
kommandoord och genast reste sig vaktsoldaterna.
Deras händer grepo kring spjutskaften och de
formerade snabbt två led. De voro ett
försvinnande fåtal i den böljande massan, men
utgjorde likväl en makt, hotfull genom sin
sammanhållning, betvingande på grund af sin
själfmedvetenhet.

Ropen aftogo och tystnade inom kort.
Mängden var trött vid att begära underverket och
skrattade försmädligt.

Bar-Rabban log. Han var en af de många,
han tänkte som de och deras känslor voro
hans, han var ett med de andra och ropade,
hvad de skreko.

Galiléern hade öppnat ögonen en sekund.
Samma milda förståelse, som alltid lyst ur dem,
strålade åter öfver den larmande och upprörda
hopen.

En rysning skakade Bar-Rabban, och han
inbillade sig att marken darrat under fötterna. —
Nej, ingenting hade händt, hans hastiga fruktan
försvann, han kände sig åter lugn och trygg i
medvetandet att rättvisan alltid segrar.
Bar-Rabban log gäckande och misstroget. Midt
framför honom hängde den andre utsträckt på
de bägge ohyflade plankorna. Det var som det
skulle vara. Men en tvifvelsjuk ängslan snörde
dock ihop bärarens strupe och han drog ett
stönande andedrag. Var mannen midt emot
honom starkare än alla de tusenden, som stodo
bidande rundt omkring? Kände han någon stor
och värdefull hemlighet som skänkte
öfvermänsklig styrka?

Svaret kom omedelbart. En sprittning
skakade den korsfästes kropp. Hans mod, som
plågorna icke förmått bryta, svek inför det han
skådade. Och nu, när det var för sent, såg
han klart. Mot människors dumhet kämpa äfven
gudar förgäfves, inför deras otacksamhet räcker
ingen tro.

— Min gud, min gud, hvi hafver du
öfvergifvit mig? bröt det klagande öfver hans bleka
läppar. Under timmar, som stått stilla likt
evigheter, hade han bidat, hoppats och trott,
och allt hvad man gifvit honom var hån och
smädelser. Hvad icke plågorna förmått,
åstadkom till slut den hemska vissheten att han lidit
förgäfves.

Bar-Rabban vacklade. Han kände det tydligt,
marken skalf under fötterna.

Ansiktet framför honom hade stelnat,
hufvudet hvilade liflöst mot ena skuldran. Den
döende hade förstått. Det var icke de andra,
det var han, som blifvit bedragen. Men det
stora, allt förlåtande leendet fanns kvar kring
läpparna. Det växte och famnade alla i en
sista afskedshälsning. Det vittnade om frid och
lycka och ändtligen vunnen klarhet.

Bar-Rabban stönade sakta. Han märkte,
att en närstående gripit tag kring hans arm
liksom för att söka stöd. Omildt skakade han
den andre ifrån sig och bröt sig ut ur trängseln.

Det var kväfvande hett fastän tunga moln
skymde bort solen.

Bar-Rabban gick med fasta steg. Han var
ännu icke fullt säker på sig själf. Men han
trodde, att han visste.

Bland åskådarna kring vaktsoldaterna
stannade han. De legionärer, som icke hade
vakthållningen vid korsen, sutto eller lågo på
marken. Några steg ifrån dem gick Quirilius
Cornelius af och an. För värmens skull hade han
en kort stund lyftat hjälmen af hufvudet.
Bar-Rabban såg, att centurionen var gråhårig och
något kal öfver hjässan. Men han gick rak
och med en ynglings hållning. Ett uttryck af
trötthet hvilade öfver hans fint skurna drag.
Han föraktade dessa larmande och ohyfsade
människor och tvekade ej att öppet visa det.
De retade honom på flera olika sätt. Men det
tillkom hans centuria att fullgöra denna dags
arbete och han fullgjorde det, han liksom
legionärerna.

Bar-Rabban nickade kort åt en tanke inom
sig. Han klef djärft öfver den osynliga linje
vakten dragit kring sin lägerplats.

En gammal decurion reste sig i sittande
ställning och såg frågande mot den kommande.

Bar-Rabban trädde närmare.

— Stanna där! befallde decurionen och steg
upp för att gå emot Bar-Rabban.

Bar-Rabban gick lugnt vidare.

— Hvem söker du? frågade decurionen
skarpt.

— Dig.

Den andre lade hufvudet litet på sned och
betraktade Bar-Rabban. Han visste till en
början icke, hur svaret skulle tydas, och knep
eftersinnande ihop ögonen. Plötsligt förstod han
och lät höra ett kort, gnäggande skratt.

— Vid min högra hand, du gör rätt i att
vända dig till gamle Myrtillus! utbrast han
och tog ett steg baklänges samt betraktade
Bar-Rabban med en kännares ögon. — Grofva armar
och starka läggar, mumlade decurionen halft
för sig.

— Du är van vid tunga bördor?

— Jag är bärare.

— Vid gudarna, du har kommit i en lycklig
stund, om några veckor draga vi härifrån. De
romerska soldaterna äro världens herrar. Du
skall få plats i min decuria. Där fattas två
man.

Bar-Rabban nickade. Han tyckte redan om
den gladlynte decurionen, som genast förstått
och hälsat honom som kamrat. Men innan
han tog det afgörande steget såg han sig
omkring, ty bakom hördes ett ogillande sorl från
män, hvilka också förstått.

Myrtillus höjde på axlarna.

— Landsmän träffar du öfverallt. Och —
så mycket du vet det, gosse — det är alltid
bättre att tillhöra dem, som slå, än dem som
bli slagna.

Ett befriande skratt lättade Bar-Rabbans bröst.
Där hade han det vägledande ordet, och glad
upprepade han:

— De, som slå.

Myrtillus nickade. Han var nöjd, ty den
nye rekryten ägde en präktig kropp.

Så ljöd ett klagande skri nedanför kullen.
Männen i kretsen kring dem vände sig om och
sågo efter anledningen till ljudet. Bar-Rabban,
till hvilken de ämnat ropa en förbannelse, var
glömd.

— Den sten, som byggningsmännen förkastat,
har blifvit till en hörnsten. Men den som ville
lägga stenen på sin rätta plats, är i evighet
förkastad, ropade en klagande röst och tillade
efter kort uppehåll. — Nu vet jag, nu vet jag...

Bar-Rabban och Myrtillus hade ofrivilligt
gått närmare och sågo öfver mängdens hufvuden
nedåt sluttningen. Där sprang en krokryggig,
rödskäggig man mot olivplanteringarna vid
bäcken. Han hade lagt en rännsnara kring sin
hals och drog emellanåt däri, så att strupen
snördes samman. Hans ansiktsuttryck vittnade
om ett oryggligt beslut, ehuru ingen af
åskådarna förmådde tyda det. Ingen tänkte heller
därpå, de sågo blott liknöjdt eller nyfiket efter
mannen. Har var tydligen en af dessa
svärmare, hvilka numera funnos öfverallt; hans ord,
lika litet som hans handlingar kommo någon
annan vid.

— Nu vet jag, sade Bar-Rabban och gick
nöjd med sig själf efter Myrtillus, som vinkat
åt honom att följa.

Legionärerna sågo upp, och ett par bland
dem nickade åt den nye kamraten, när han
stannade bredvid dem.

Quirilius Cornelius skred förbi, och
Myrtillus skyndade att anmäla den nye rekryten.

— Centurion, en man till!

Quirilius Cornelius dröjde en sekund,
mönstrade Bar-Rabbans soldatfigur och nickade ett
nådigt gillande.

— Klokt och rätt, fullbordade han
Bar-Rabbans egen tanke.

Bar-Rabban log och visade sina starka
tänder. Han var lugn och säker. Med något
tacksamt i blicken såg han bort mot de tre
korsen, det var ju inför dem han nyss förut
vunnit klarhet.

— Ja, sade han, det är alltid bättre att
tillhöra dem, som slå, än dem, som blifva
slagna.

*



SEGRAREN


Snö faller. Ljudlöst sväfva milliarder lätta
flingor genom luften och hölja allt i hvitt.
Funnes ett mänskligt öga, skulle det ej skåda
annat än detta evigt enahanda, den hvita
rymden och den hvita marken. Allt flyter samman
i en ogenomtränglig och dock luftig hvithet.

Snöfallet fortfar en, två, kanske tre timmar,
kanhända också lika många dygn. Det är
likgiltigt hur länge eller hur mycket. Snö faller
oafbrutet, tills en vindkåre plötsligt sliter sönder
dess förhänge och jagar undan molnen, hvarur
den strömmat. Det blir kallare, kärfvare och
hårdare. När de sista flingorna sopats undan
och försvunnit, hvälfver sig himlahvalfvet
stjärnströdt och oåtkomligt öfver en ogästvänlig nejd.
Öfverallt endast is och snö, snö och is. I
fantastiska formationer bygger isen palats och
kojor, och snön täcker dem med hvita tak. Hela
städer växa fram, hela riken danas; allt hvad
fantasi och dröm förmår skapa har strötts öfver
den ändlösa slätten.

Ändlös är ordet. I fjärran förlorar den
sig, smälter samman med himlaranden, och
ingenstädes kan dess gräns urskiljas, ett ödeland af is
och snö i en bottenlös rymd.

Långsamt höjer sig månen, nattens bleka
sol, ur horisontens töckenskyar och strör liflöst
glitter öfver död is. Det enda ljud som
förnimmes är vinden, hvilken hviner öfver vidderna
och sopar snö framför sig. Den tränger in i
snöpalatsen, sveper i ringlande dans omkring
ispelarna och framkallar spröda, dallrande toner,
en sällsam musik, som stiger och faller med
vindilarna. Det är hvarken mörkt eller ljust.
Polarnatten, evighetslång, hemlighetsfull och
trolsk rufvar öfver ödevidderna. Så tändes
norrskenet på himlens kupol. Först några gula,
trefvande flammor, hvilka lysa vid horisonten.
Därpå följa eruptioner af guld, grönt och rödt,
ett fyrverkeri, som inkräktar rymden, tvingar
sina färger på himmel och jord, förändrar,
omdanar. De döda skuggorna plånas ut,
månskenet uppslukas, och på ett oändligt afstånd
synes den bleka månskifvan som en matthvit
fläck i det dunkelblå. Norrskenet stiger. I
dess fladdrande, osäkra ljus synas ispalatsen växa
eller krympa, allt rör sig i dallrande, svängande
rytmer, hela rymden viker undan, jagad af de
flammande eldsvärden.

Då glider plötsligt en spröd silfverstrimma
in i färgprakten, likt en främmande, skärande
ton i den stora färgsymfonien. Och som genom
ett trollslag äro de lysande färgerna utplånade,
silfverglansen härskar suveränt. Det oroliga
fladdrande skenet har efterträdts af ett starkt,
varaktigt ljus, och glänsande silfverfärgad ligger
världen. Men med ens falla djupa, svarta skuggor
däröfver, silfret blir mattare och mattare för
hvar sekund, under det skuggorna tilltaga, och
snart är norrskenets färgprakt och silfverglansen
öfver snööknen ett utplånadt minne. Månen,
som nyss suttit förbleknad och glömd, likt en
afsatt härskare, träder ånyo fram som nattens
drott, och dess sken faller åter mildt och stilla
öfver hvita vidder.

Vinden har tystnat; icke ett ljud stör
polarnattens dofva, dödstunga stillhet, icke minsta
yttring af lif rubbar dess evighetsro. Aldrig
har en mänsklig fot beträdt den ständiga snöns
rike, aldrig har dess jungfruliga jord oskärats.
Is och snö, som ingen sol förmår smälta, täcker
dess ofruktbara sköte sedan tidernas begynnelse.
År eller sekler skrida fram och försvinna igen.
Här har tiden intet mått och intet värde. Detta
är tröskeln till oändligheten, dit bullret från en
värld i kamp icke når.

Natten förkortas och glider in i dagen, en
länk i evighetskedjan är fullbordad, skuggorna
svartna och kölden andas frost öfver snöfälten,
då — det finns intet tvifvel därom — det är
något som rör sig i orörligheten, det är en
varelse, som flyttar sig framåt, en lefvande i
dödsdvalan, en människa.

Norrskenet, som nyss slocknat och
försvunnit, tändes ånyo. Dess fyrverkeri flammar
upp och belyser den djärfve, som vågar beträda
de stiglösa vidder, där ännu ingen mänsklig
fot satt spår. Mannen, ty det är en man, går
lugn och oberörd framåt. Höljd i nött
pälsverk, som ger honom en svag likhet med de
djur, hvilka ensamma kunna vistas i den arktiska
kölden, kommer han från söder. Norrskenet
bakom honom kastar en gnistrande kaskad af
eld och flammor öfver himlen. Liksom med
tusen brinnande tungor slickar det hvälfningen,
når dess högsta punkt och stupar utför på
andra sidan, visande vandraren vägen. Och så
slocknar det tvärt, blir borta i några få, darrande
försök att sprida ljus och oro i den mörka,
stilla natten. Det är på nytt månen, som strör
sitt bleka skimmer kring isformationerna och
snön. Mannen går vidare. Han har mycket
gemensamt med naturen omkring sig. Stark
och okuflig som den vill han nå ett mål.

Hvar gång han tänker på detta, på målet,
ilar en sprittning genom hans härdade nerver.
När han ser polstjärnan lysa rätt öfver sitt
hufvud, har han nått det. Genom dagar och
nätter har han gått, oafbrutet gått i samma
riktning, och han vet, att krafterna ej skola
svika honom, ty han vill nå målet. — Och
sedan? — Sedan har han nått det.

Han vandrar i rak linje öfver den snöslätt,
där norrskenet hälsade hans inträde med sitt
lysande fyrverkeri. Och han går lugnt vidare
mot isvallarna på dess norra sida. Öfver dem
skall han och så åter framåt, tills han omsider
står vid målet.

Han skrider vidare, tänkande på detta enda
och känner sig därvid värmd af en
underbar glädje. Fastän han uppskattar kölden till
-40 gr. C., knäpper han upp pälsrocken öfver
bröstet och aflägsnar ansiktsmasken. Han visar
därvid en stor, böjd näsa, och ett par klara
ögon, hvilka se mot norr, endast mot norr på
ett sätt, som om de aldrig skulle kunna rikta
blicken åt ett annat väderstreck. Pannan, till
hälften dold af skinnhättan, som han nyss makat
bakåt, är hög och bred. Under dess hvalf födas
endast stora tankar, där bor blott orygglig
viljekraft. Kinderna täckas af stubbigt oordnadt
skägg, och de stora mustascherna hänga öfver
ett par fast slutna läppar, hvilkas uttryck tydligt
säger: den mannen känner hvarken tvekan eller
fruktan.

Han skrider vidare med den öfvade
fotgängarens lugna och säkra steg. Meter efter
meter lägger han bakom sig, behärskad af sin
lidelse att utföra, hvad ingen annan förmått.
Efter honom glider den lätta kälken, hvars
draglina han snott kring lifvet. Då han som nu
befinner sig på slät mark, märker han ej dess
tyngd. Han endast går och går, lugnt säkert
och ihärdigt. Han har åter knäppt igen
pälsrocken och satt på ansiktsmasken. Hur härdad
han än är, vill han icke äfventyra något, som
kan hindra honom att nå målet. Hans
föresats är orubblig, den tillhör som en ofrånkomlig
beståndsdel hvarje tanke, hvarje förnimmelse hos
honom. Något framåtböjd vandrar han vidare.

Ett par timmar före den nya dagens inbrott
är han tillräckligt nära för att urskilja isvallens
beskaffenhet. Till vänster ser han en
urhålkning däri; den kan utan tvifvel bli ett passande
sofrum. Han undersöker isens styrka med sin
pik, hugger några hack i blocken och nickar
tillfredsställd. De olika styckena ligga säkert
kilade intill hvarandra, något oväntadt ras är ej
att befara. Så makar han några lämpliga stycken
för öppningen till hålan, sedan han själf krupit
in. Lugnt, nästan betänksamt murar han igen
dörren och ställer kälken lutad mot den barrikad
han byggt. I mörkret därinne snör han sedan
loss sofsäcken från packningen och kryper ned
däri. Geväret, som han förut burit under högra
armen, håller han hela tiden i handen; det kan
hända att en isbjörn vädrar upp hans gömställe
och hälsar på under sömnen. För en vecka
sedan eller kanske det var två, raserades hans
barrikad af dylika hungriga gäster. Han sköt
ett par, och förskaffade sig därigenom en rad
goda mål. Han önskar just, att en björn fann
honom äfven nu, provianten räcker inte längre
än... än... Han gäspar litet otåligt. Nu
gäller det att sofva för att hämta nya krafter.
Blotta föresatsen är nog: han slumrar genast
in och sofver ett barns lugna sömn.

Utanför iskojan tätnar mörkret. Norrskenet
fladdrar någonstädes på ett oändligt långt
afstånd, men når knappt mer än öfver horisonten,
månens skimmer bleknar långsamt, och en svag
vind börjar spela från söder. Timmarne skrida
en efter en och sjunka ned i det förflutna, nya
börja och gå. Vinden växer i styrka, föser
den lättare snön framför sig, packar den mot
isvallen, där mannen sökt skydd. Kalla pustar
komma stötvis. De ha i sig uppsugit isöknens
bitande köld, samlat den för att bära den vidare
och utandas den öfver platsen, där den ensamme
mannen, som trädt fram ur det obekanta, hvilar.
Vinden växer till storm. Tjutande flyger den
öfver isvidden och vräker sig mot vallen,
drifvande framför sig en hvirfvel af snö, som tornas
upp däremot och packas in i springorna. Det
knakar i isen, någonting rubbas ur sitt läge,
och ett centnertungt block vacklar. Strax efteråt
åker det långsamt ned, ställer sig på kant, väger
åt sidorna i den mjuka snön och faller
slutligen för att bli liggande. En meter längre åt
vänster, och öppningen för mannens sofkoja
skulle varit igenmurad. Han sofver icke så
lugnt och godt som förut, han drömmer samma
dröm som alltid dessa nätter.

Han ser ett virrvarr af rep och linor på
snötäcket och tre män, som ifrigt kämpa för
att komma loss därur. Den ene rör sig matt,
håglöst, han är sjuk, redan märkt... Nåväl,
de sluppo lyckligt undan, bärgade instrumenten
och... Den döendes ögon stirra stora och
hopplösa mot honom, och han talar tröstande
ord, men utan inre öfvertygelse. Den döende
märker det och vänder sig trött bort, i det han
stammar... Hvad? En hälsning? Han lofvar
att framföra den, han lofvar... Så ser han
grafven, som gräfves i is och snö, och två
män, hvilka tankfulla dröja vid dess rand.

Scenen förändras. Han ser de två männen
vandra genom isöknen, fantastiskt omhvärfda af
norrskensflammor. De gå mot norr, alltid mot
norr. De tala icke, tystnaden omkring dem
har födt tystnaden i deras eget inre. Orden
dö på läpparna, ensamhetskänslan trycker dem.
Framåt gå de, men allt långsammare blifva
stegen. Den ene sjunker trött ned i snön,
hopplösheten har tagit honom, han vill ej
fortsätta. Den andre uppmuntrar, ber, bönfaller...
Förgäfves. Han ser, att följeslagaren är stämplad,
förstår att natten, ensamheten och tystnaden
kräft ännu ett offer. Han bygger en snöhydda
till skydd och stannar hos kamraten. En morgon
ligger denne kall och stel, med brustna ögon
stirrande ut i mörkret. Den efterlefvande gräfver
ännu en graf i snön och hopar isblock öfver
den döde.

Den sofvande mannen i isgrottan kastar sig
oroligt af och an. I drömmen ser han sig
själf stå vid den siste följeslagarens graf och
väga sitt öde i handen. Bragden eller
räddningen? Bragden eller... Det ena är lika
osäkert som det andra. Han väljer bragden.
Detta är han skyldig kamraterna, som kämpat
vid hans sida. Hvad de tre hade föresatt sig,
ämnar han ensam utföra.

Den sofvandes bröst vidgas af ett befriande
andedrag. Men drömmen fortsättes med nya
inslag i den brokiga väfven.

Där vandrar han långsamt genom natt och
ödemark mot norr. Ensamheten trycker honom
som all världens skuldbörda, den böjer honom
mot marken, och blott med möda förmår han
släpa sig framåt, dragande kälken efter sig.
Uppför dess rep klättrar en liten frestare; med
smidiga rörelser närmar den sig honom, hoppar
upp på honom och hotar att kväfva honom.
Det är missmodets ande. Är det möjligt? Är
det genomförbart? hviskar frestaren oafbrutet i
hans öra...

Mannen stönar högt i sömnen, han vrider
sig som under en marridt. Tankar, som i
vaket tillstånd aldrig födas i hans hjärna, uppstå
i drömmen och plåga honom. Mannen, som
under dagens lopp är idel bergfast beslutsamhet
och orubbligt mod, blir i nattens hvila ofta ett
byte för tveksamhet och fruktan.

Men under det drömmaren i isgrottan brottas
med undermedvetna eller kufvade makter,
tilltager stormen utanför. Den växer i raseri, och
med dess rytande blanda sig nya ljud. De
uppstå långt söderut och rulla likt dånet af
kanonsalfvor öfver vidderna. De väcka ekon
ur isbergen och narra själfva tystnaden att mumla.
Dånet stegras. Allt förenas i ett larmande,
brakande, bedöfvande oväsen, som om ett fältslag
utkämpades inom hörhåll. Så börjar isvallens
ena sida gunga, svagt, nästan omärkligt.
Utskjutande isstycken lossna och falla, andra ändra
läge. Rörelsen fortplantas utmed hela vallens
längd, ett långsamt glidande och vacklande blir
märkbart, stora metertjocka block skjutas
underifrån upp i höjden, andra makas ned som af
osynliga händer. På några ställen smulas väldiga
stycken sönder, på andra höjas lika stora ur
den sörja, de krossade bildat. Till slut skälfver
hela den grund, hvarpå isvallen hvilar.

Darrningen väcker den sofvande. Han
springer upp, kommer snabbt ur sofsäcken och
trefvar med geväret i hand fram till öppningen.
Nästa sekund har han satt skuldran mot de
upptrafvade styckena och stött dem åt sidan.
Släpande säcken och kälken efter sig, skyndar
han ut.

Då han hunnit tio steg från hyddan, störtar
den samman. Mannen erfar ingen nämnvärd
glädje öfver sin räddning. Den värld, han ensam
genomvandrat, gömmer för honom hvarken
öfverraskningar eller faror, allt har förutsetts och
beräknats.

Isskrufning, tänker han och skyndar att
spänna fast sofsäcken på kälken. Han har ej
hunnit sluta därmed, innan isen omkring honom
börjar röra sig. Han tar på måfå några steg
åt sidan, dragande kälken efter sig. Då
begynner grunden, där han går fram, ömsom
höjas, ömsom sänkas likt en jättes bröstkorg under
andedragen strax före uppvaknandet. Mannen
griper med bägge händer om draglinan och tar
ut stegen. Sekunden därpå kastar han sig åt
sidan och slår in i en ny riktning. Framför
honom har allt råkat i rörelse. Ett ögonblick
stirrar vandraren på den sällsamma synen, och
därvid uppstår inom honom en tanke, åt hvilken
han ler: det förefaller honom, som hade
underjordiska makter igångsatt denna väldiga apparat
för att förinta den ensamma, hjälplösa lilla
människan i snööknen. Men likväl ger han
ingenting förloradt. Medan den mark, som skulle
gifva hans fötter stöd, ibland sjunker, ibland
höjer sig, hoppar han från block till block,
släpande kälken efter sig. Under honom mala
osynliga kvarnstenar isen till en sörja, som ej
skänker fotfäste. Mannen springer från isblock
till isblock, fram, tillbaka, åt sidorna. Det är
titaners kamp mot en pygmé, hvilkens intelligens
och smidighet skänkt honom icke öfvertaget,
men skenet däraf. Hela tiden dåna
isskrufningens kanonsalfvor, fyllande rymden med sitt
bedöfvande oväsen.

Mannen segrar. Ett tre meter tjockt isblock
reser sig på kant i hans väg, lyftes högre och
högre och hotar att falla öfver honom. Han
springer snabbt utefter detsamma, tills en spricka
oväntadt hejdar honom. Till vänster om sig
har han isvallen lodrätt, fyra meter hög,
framför gapar remnan, hvars botten han ej ser, till
höger mala kvarnstenarna, bakom lyftes en
isvall, som rasar ihop, lyftes igen och af osynliga
men fientliga makter föres närmare. Han mäter
remnans bredd framför sig och vågar språnget.
När han efter ett svindlande hopp nått dess
andra sida, håller kälken på att draga honom
ned i djupet. Han spänner knä och fötter i
isen under sig, hugger fingrarna djupt i skaren
och skjuter rygg. Kälken, vid hvilken han är
fastkedjad, hänger ned i afgrunden bakom honom,
dess tyngd suger och... Kapa linan duger ej,
sofsäcken, provianten, ammunitionen äro
nödvändiga, ifall han skall nå sitt mål. Han trycker
knäna i isen, kör fingrarne djupare i skaren.
Bakom honom rasar isvallen ned i remnan,
fyller den med is och sörja. Kälken träffas,
tyngden fördubblas och han glider mot kanten.
— Bara remmen håller, är hans enda tanke.
Svetten pressas fram ur porerna, ryggen står
krökt i en båge, och händerna äro till
handlederna begrafna i skaren, som sarga vantarna
till trasor.

Så minskas tyngden där nere. Något lossnar
och släpper. Mannen vet, att sekunderna äro
oersättliga. Han reser sig till hälften, tar ett...
två steg framåt. Nu själf en titan, som bjuder
naturmakterna spetsen, tvingar han sig
ytterligare ett stycke framåt. Kälken kommer upp
öfver remnans kant, intar en vågrät ställning
och glider lätt vidare. Mannen går ännu några
steg, innan han stannar och ser sig tillbaka.
Bullret från isskrufningen har aftagit. Grunden
under honom skälfver i de sista
krampryckningarna, och larmet höres tona på afstånd.
Dånet drager västerut, isen buktar sig i en svag
darrning och blir sedan stilla, fast och orubblig
som berg.

Mannen märker ingenting. Han står lutad
öfver kälken. Några paket ha försvunnit från
densamma, en iskant har skurit genom
remmarna, som bundit fast dem. Med blott en
blick har han konstaterat, att det är
ammunitionen, som förlorats. Mekaniskt trefvar han
utanpå en ficka i sin rock. Han vet, att han
har tolf patroner där, den trettonde sitter i
geväret. När dessa äro bortskjutna, skall han
vara vapenlös.

Sedan han sett att intet annat saknas, går
han vidare igen. I fjärran dö isskrufningens
sista smällar. Stormen börjar åter hvina, men
han har lyckligtvis vinden på ryggen. Några
snöflingor hvirfla genom luften.

— Framåt! säger mannen. Han har användt
ett språk, endast taladt af några millioner bland
jordklotets talrika inbyggare. Och han går
vidare i den obarmhärtiga ensamheten, som
kommit honom att glömma ljudet af hans egen
röst. Rak i ryggen, med bröstet vidgadt, och
lyftad högt öfver sin tillvaros fruktansvärda
hopplöshet, sträfvar han oafbrutet mot det korta
ögonblick, då han skall se polstjärnan stråla
midt öfver sitt hufvud. Då skall han njuta
triumfens berusning, erfara segrarens stolta lycka,
veta att det omöjliga blifvit möjligt.

Natten kommer efter den några få timmar
korta dagen, mörkret höljer isslätten, månen
stiger vid horisonten, och norrskenet flammar.
Han går alltjämt vidare, ibland rådfrågande
kompassen, ibland seende på sin kronometer,
efter hvilken han beräknar den tillryggalagda
vägsträckans längd. Sömnen söker och finner
han i en för tillfället iordningställd iskoja. Och
när han sofvit ut, går han vidare. Isskrufningar,
stormar och snöfall lägga försåt i hans väg.
Lugnt och målmedvetet kämpar han sig genom
farorna, oryggligt nalkas han rakt mot polen.

En natt rasar isförskansningen, bakom hvilken
han sökt hvila. En isbjörns mjuka labbar höras
tassa ett par steg ifrån honom. Med ett språng
är han på fötterna, beredd att mottaga den
välgärning anfallet i själfva verket är. Han får
in gevärsmynningen mellan bestens käkar och
spränger med ett enda skott hjärnan ur dess
skalle. Nu har han färsk proviant för lång tid,
och lifvad af den lyckliga slumpen besluter han
göra en dubbelt så lång dagsvandring. Han
bryter upp midt i natten, går ut i den bitande
kölden. Elfva patroner i fickan, den tolfte i
geväret och någonstädes långt borta framför sig
polstjärnan.

Han går och går. På sidan om honom
dundrar isskrufningen våldsammare och mer
bedöfvande än någonsin, bakom lyser norrskenet.
Dygn länkas till dygn, veckor blifva månader,
och evighetsnatten höljer isens och snöns värld.
Med långa, lugna steg går mannen vidare.

Himlen har varit molnhöljd en tid, sydliga
vindar ha blåst länge, och snön har fallit djup
och tät. Han vadar genom dess hindrande
massor, kryper där han ej kan gå, springer
stundom. Han när blott en enda tanke, hyser
en enda förhoppning: polstjärnan.

Och se, där lyser den helt nära. Oändligt
långt borta och likväl så nära, att ännu ingen
stått den närmare. Där vinkar en främmande
värld af ljus öfver denna värld af ensamhet och
tystnad. Målet ligger inom räckhåll.

Mannen känner sina krafter fördubblas, hans
hufvud lyftes, stegen bli snabbare. Raskt
skrider han framåt, endast lydande sin brännande
längtan.

Så står han på den åtrådda punkten.
Kronometern säger honom att det är middag eller
midnatt; han vet ej hvilketdera. Han är
förvånad öfver att ej känna den måttlösa glädje
han väntat. Det finns ingenting att se,
ingenting att särskildt lägga märke till. Det är snö
och is och köld som öfverallt annorstädes...
Men han har ju något att fullgöra. Ur kälkens
bylten söker han fram en bleckask. I den ligga
redan hans anteckningar, och med kärleksfulla
och darrande händer gräfver han ned den i isen.
Här inom den omkrets af sexton meter, som
han mätt ut, ligger polen. Och han känner
fortfarande intet annat än en sval missräkning
öfver den uteblifna glädjen. Vid minnet af
hvad han läst om andra upptäckare och forskare
frågar han sig: Är det sant, att Columbus
grät af harm, då utkiken ropade: land! land!
Saknade han endast sin stormande längtan, då
triumfens ögonblick randades?

Mannen ler lugnt och stort. Han, som
utfört, hvad ingen hittills mäktat, är höjd öfver
berusningens kortvariga lyckokänslor, öfver allt
som tillhör detta lif.

Ur packningen söker han fram en liten
flagga, sorgfälligt bevarad för denna stund, och
på iskullen, som han byggt öfver asken med
anteckningarna, reser han den. Trots kölden
knäpper han pälshufvan af sig och står en stund
med blottadt hufvud. När han ser den brokiga
duken fladdra ut för vinden, den enda färgrika
fläcken i denna hvita, kalla värld, fyllas hans
ögon af tårar. Allt det han förut lyckats
glömma och hålla på afstånd, vältrar sig öfver
honom, tankar på fosterland och hembygd,
fränder och vänner. En vek längtan fyller honom
med vemod. Han vet, att nedanför jordklotets
hvälfning, långt i söder, tindra hemmets stjärnor,
han vet... Nej ingen svaghet! I denna nejd
passa icke veka känslor, här frysa tårar till is,
innan de ens lämnat ögonvrån. Mannen vid
polen pressar samman läpparna, knäpper till
pälshufvan och betäcker sitt ansikte. Hans
tankar taga en annan riktning.

Han är den förste på denna fläck, för hvars
eröfring så många modiga män spillt sina lif,
utan att ens få den inom synhåll. Han är den
förste, den ende. Ingen skall någonsin få veta
det. Hvad mer — bragden är utförd — bragden
är sin egen lön. Det var hans lands färger,
som först skymtade i den fruktansvärda nattens
mörker. Isen skall begrafva flaggan, bleckasken
med anteckningarna skall sjunka till okända djup.
Än sedan? Han har nått sitt mål.

Mannen går rundt kullen, som hans händer
byggt kring flaggan. Hans blickar söka
polstjärnan, den främmande aflägsna värld, som
ledt hans steg till målet. Nu, när det är nådt,
återstår för honom intet annat än att gå vidare
— men hvart, framåt eller tillbaka? Hvarför
tillbaka, när det finns ett framåt?

Framåt har alltid varit hans lösen, det skall
så förbli, så länge han förmår tänka en tanke
eller röra en lem. Framåt!

Han fäster draglinan vid sitt lifbälte och
börjar gå. Han har tusentals mil framför sig,
isskrufningens försåt, stormarnas anlopp,
vilddjuren, mörkret, tystnaden, ensamheten...

— Framåt!

Han fortsätter i samma riktning, söderut,
på jordklotets andra sida. Tid och rum betyda
intet för honom. Han känner utanpå fickan
med patronerna. Han har två kvar, den tredje
sitter i geväret. Lugnt går han in i
oändligheten. Bakom honom ligger bragden, framför
honom vinkar en ny. Han har aldrig ryggat,
han gör det ej heller nu.

En vindfläkt vecklar ut flaggan och hälsar
hans affärd. Mannen vänder sig icke om,
lugnt går han mot sitt öde, och skymmes
snart undan i en isvalls skuggor.

Efter sig lämnar han sitt lands färger, ett
gult kors på blå grund, några anteckningar,
begrafna under isblocken, och en rad fotspår,
dem nästa storm skall utplåna.

Okänd och namnlös vandrar segraren in i
mörkret, men bakom honom tändas
norrskenets flammande vårdkasar på himlahvalfvet,
och isskrufningens kanonsalfvor hälsa hans
bragd.

*



På AKTIEBOLAGET LJUS FÖRLAG

har förut utkommit följande böcker av

GUSTAF JANSON


NILS DOBBLARE ..................                       PrisKr. 1:—
PARADISET och DE FÖRSTAMÄNNISKORNA ................... »   »   1:—
FÖRLORADE SÖNER .............                     »   »   5:25
I MÖRKRET ........................                           »   »   3:50
FARAN ..............................                               »   »   2:75
ÖN ...................................                                  »   »   1:—
HÅRDA TAG .......................                           »   »   2:50
AFFÄREN COSTA NEGRA .......                 »   »   2:—
LÖGNERNA ........................                           »   »   1:—

—————

Omslaget tryckt hos Jacob Bagges Söners A. B. Stockholm 1913.







