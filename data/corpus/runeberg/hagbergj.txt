SHAKSPEARE'S
DRAMATISKA ARBETEN,

ÖFVERSATTA AF
CARL AUGUST HAGBERG.

TIONDE BANDET.

NÄR SLUTET ÄR GODT, ÄR ALLTING GODT.
ROMEO OCH JULIA.
OTHELLO, MOHREN  I VENEDIG.

LUND,
TRYCKT PÅ BOKHANDLAREN C. W. K. GLEERUPS FÖRLAG
UTI BERLINGSKA BOKTRYCKERIET,
1861.


NÄR SLUTET ÄR GODT, ÄR ALLTING GODT.

*

PERSONER:

Konungen af Frankrike.

Hertigen af Florenz.

BERTRAM, grefve af Roussillon.

LAFEU, en gammal adelsman, konungens vasall.

PAROLLES, Bertrams följeslagare.

Flera unga fransyska adelsmän.

En hofmästare, En narr, i grefvinnans af Roussillon tjenst.

Grefvinnan af Roussillon, Bertrams mor.

HELENA, hennes fosterdotter.

En enka.

DIANA, hennes dotter.

VIOLENTA, MARIANA, Dianas väninnor.

Hofherrar, officerare, soldater, m. flera.

SCENEN är dels i Frankrike, dels i Toscana.


*


FÖRSTA AKTEN. FÖRSTA SCENEN.

Roussillon.

(Bertram, grefvinnan af Roussillon, Helena och Lafeu
uppträda, alla sorgklädda).

Grefv. I det jag lemnar min son ifrån mig, begrafver
jag för andra gången min man.

Bert. Och jag begråter ånyo min faders död, i det
jag lemnar hemmet; men jag måste lyda konungens
befallning; han är för närvarande min förmyndare,
och jag för evigt hans trogne undersåte.

Laf. Ni, min fru, skall i konungen finna en gemål;
ni, herr grefve, en far. Han, som vid alla tillfällen
är så god emot alla, kan icke annat än rättfärdiga sitt
goda hjertelag emot er; ty edra förtjenster
skulle snarare väcka upp
samma hjertelag, om det slumrade, än sakna det,
der det fins till sådant öfverflöd.

Grefv. Hvad hopp har man om hans majestäts
tillfrisknande ?

Lof. Han har afskedat sina läkare, under hvilkas
behandling han förslösat tiden med hopp om
förbättring, utan att vinna annat än att han med
tiden äfven förlorat hoppet.

Grefv. Denna unga flicka hade en far, -- ack, detta
hade, hvilket sorgligt ord! hvars skicklighet var
nästan lika stor som hans rättskaffenhet. Hade den
varit lika stor, så hade den gjort naturen odödlig,
och döden skulle hafva slagit sig på rolighet i brist
på arbete. För kungens skull önskar jag att han ännu
lefde, ty då skulle han säkert taga döden på konungens
sjukdom.

Laf. Hur hette den man, om hvilken ni talar,
min fru?

Grefv. Han var en ryktbar man i sitt yrke, och det
med största skäl: Gerhard af Narbonne.

Laf. Ja, han var i sanning en förträfflig man;
konungen talade icke längesedan om honom med beundran
och saknad. Han var skicklig läkare nog för att lefva
än i dag, i fall vetenskapen mäktade stå sig emot
dödligheten.

Bert. Men hvad är det för ondt, som kungen lider
utaf?

Laf. En fistel, herr grefve.

Bert. Det har jag icke förr hört talas om.

Laf. Det vore väl, om ingen hört talas derom! -- Är
denna unga flicka en dotter till Gerhard af Narbonne?

Grefv. Hans enda barn, min herre, och anförtrodd
åt min omsorg. Jag har det goda hopp om henne, som
hennes uppfostran lofvar; sina anlag har hon ärft,
och derigenom blifva vackra talenter ännu vackrare;
ty om ett orent sinne är prydt med yttre bildning,
så berömmer och beklagar man på samma gång. En sådan
bildning är ägarens både gynnare och förrädare. Men
hos Helena har den så mycket högre värde som den är
enkel och naturlig; hon har ärft sina goda anlag,
men sjelf förvärft sig deras utbildning.

Laf. Ert beröm, min fru, framkallar hennes tårar.

Grefv. Det är det bästa salt, med hvilket en flicka
kan krydda sitt beröm. Hennes fars minne nalkas
aldrig hennes hjerta, utan att sorgens tyranni tager
all lifsfärg från hennes kind. Gråt nu icke mer,
min Helena; man kunde annars tro, att du ställde dig
sorgsen utan att vara det.

Hel. Ja visst ställer jag mig sorgsen; men jag är
det också.

Laf. En måttlig jemmer är den dödes rätt, men en
öfverdrifven smärta är den lefvandes fiende.

Hel. Men om den lefvande är sorgens fiende, så tar
öfverdriften snart döden på sorgen.

Bert. Min goda mor, gif mig er välsignelse.

Laf. Hur skall man förstå detta?

Grefv. Gud signe dig! Din faders like blif
 I dygd som i gestalt; ditt blod med dygden
 I dig om seger kämpar; måtte stads
 Din heder svara mot ditt adelskap!
 Var god mot alla, lita ej på många,
 Gör ondt mot ingen; bjud din ovän spetsen
 Med kraft, men sällan; håll din vän så kär
 Som eget lif; låt dig för tystnad klandras,
 Ej talträngd nämnas. Himlen dig beskäre
 Hvad mera godt den gifva kan och jag
 Med mina böner kalla ned på dig!
 Farväl! -- Han är till hofman än ej mogen,
 Gif honom goda råd, min bästa herre.

Laf. Som trogen vän jag vill mitt bästa göra.

Grefv. Gud signe honom! -- Nu farväl, min Bertram!
(Går).

Bert. (Till Helena). Måtte allt hvad ni kärast kan
önska er stå till er tjenst! Var en tröst för min mor,
er herrskarinna, och håll henne i ära,

Laf. Farväl, mitt vackra barn! Det är ni som skall
upprätthålla er fars goda namn.

(Bertram och Lafeu gå).

Hel. O, hade jag ej mer att tänka på!
 Jag tänker icke på min far; hans minne
Af dessa strida tårarJohnson påstår, att med originalets great tears menas de tårar, som konungen och grefvinnan göto vid Gerhards af Narbonne död. Öfversättaren har följt M. Masons förklaring: Helena talar om sina egna tårar öfver Bertrams afresa. hedras mer
 Än af de tårar, jag för honom fällde.
 Hur såg han ut? Det har jag glömt; min själ
 Ej någon annan bild än Bertrams hyser.
 Jag är förlorad; lifvet är ett intet,
 Då Bertrain rest. Jag kunde lika gerna
 En himlens stjerna önska mig till brudgum,
 Ty lika högt står Bertram öfver mig.
 Uti hans klara glans och fjerran skimmer
 Jag får mig fröjda, ej uti hans sfer.
 Min kärleks högfärd straffar så sig sjelf;
 En hind, som önskar lejonet till make,
 Får död till kärlekslön. Hvad ljufligt qval
 Att skåda honom jemt, och sitta der
 Och måla af hans hvälfda ögonbryn,
 Hans örnblick och hans rika lockars krusning
 Uppå mitt hjertas tafla, allt för öppen
 För hvarje drag utaf hans ljufva anlet.
 Nu är han borta, och en svärmisk kärlek
 Förguda får hans fjät. Hvem kommer der?
 (Parolles uppträder).
 Hans reskamrat, för Bertrams skull mig kär,
 Fastän jag vet han är en lögnare,
 En erkenarr och särskildt en pultron;
 Hans odygd kläder honom dock så väl,
 Att den består då dygdens ben af stål
 I kylan blekna bort; man ofta ser
 Hur naken visdom tjenar välklädd dårskap.

Par. Guds fred, min drottning!

Hel. Guds fred, min sultan!

Par. Det är jag inte.

Hel. Inte heller jag någon drottning.

Par. Står ni och funderar på hvad jungfrudom är för slag?

Hel. Ja, det gör jag. Ni ser mig ut som en sorts

soldat; låt mig göra er en fråga. Karlarna äro fiender
till jungfrudomen, hur skola vi förskansa den emot
dem?

Par. Låt dem icke slippa in.

Hel. Men de storma; och vår jungfrudom, huru tappert
den ock försvarar sig, är dock ett bräckligt ting. Lär
oss en försvarsmetod efter krigskonstens reglor.

Par. En sådan fins icke. Karlarna underminera er och
spränga er i luften.

Hel. Gud bevare vår stackars jungfrudom ifrån sådana
undermineringar och sprängningar! -- Fins det ingen
krigslist, med hvilken flickorna kunna spränga
karlarna i luften?

Par. Det hör icke till naturens politik, att gömma på
jungfrudomen. Jungfrudomens förlust är en tillväxt
för den förnuftiga verlden, och ännu har icke en
jungfru blifvit aflad, utan att en jungfrudom förut
gått förlorad. Det, hvarutaf ni är skapad, är ämne
att göra jungfrur utaf. För en förlorad jungfrudom
kan man få tio i ersättning; men bevaras den evigt,
är den för evigt förlorad; den är ett allt för ruskigt
sällskap. Bort med den!

Hel. Jag vill ändå hålla på den en smula, om jag
också skulle dö som jungfru.

Par. Det är icke mycket som talar för den saken;
det är emot naturens ordning. Att taga jungfrudomens
parti är detsamma som att anklaga er mor, hvilket
är en uppenbar vanartighet. Att gå och hänga sig,
eller vara jungfru, kommer på ett ut; jungfrudomen
är en sjelmörderska och borde begrafvas på en allmän
landsväg, fjerran från all vigd jord, som en ursinnig
förbryterska emot naturen. Jungfrudomen är mycket lik
gammal ost: det växer maskar i den. Den äter sig sjelf
och dör i det den mättar sin egen hunger. Dessutom är
jungfrudomen egensinnig, stolt, fåfäng, sammansatt
af sjelfkärlek, en synd, som mer än någon annan är
förbjuden i lagens taflor. Håll icke på den; ni kan
icke annat än förlora på den spekulationen. Låna ut
den, inom tio år har ni tio igen; det är en vacker
ränta, och kapitalet är icke stort sämre för det. Bort
med den!
Hel. Men huru bär man sig åt för att förlora den
efter eget tycke?

Par. Låt mig se! Jo illa, om man vill göra den i lag,
som vill ha den i olag. Ty jungfrudomen är en vara,
som ligger utaf sig; ju längre man gömmer på den,
desto mindre blir den värd. Bort med den, medan den
ännu är säljbar och köpare finnas. Jungfrudomen bär,
likasom en gammal hofdam, en gammalmodig hufva;
hon är rikt klädd, men ändå oklädd. Det är med
henne som med tandpetaren; den är nu ur moden. Det
är bättre att ni har edra murklor i soppan än i
ansigtet. Er jungfrudom, er gamla jungfrudom, är nu
som ett vissnadt päron; den är en smula härsk. -- Ja,
den är ett vissnadt päron.

Hel. Så står det ännu icke till med den.
 Der har din herre tusen kärestorDetta ställe är i originalet mycket dunkelt; man har med anledning deraf till och med påstått att Helena med flit talar osammanhängande och förvirradt, för att dölja sin upprörda sinnesstämning. Öfversättarens åsigt af stället är den, att Helena, försänkt i svärmiska tankar på sin Bertram, upprepar alla de smeknamn på en käresta, som hon skulle önska att han använde på henne.,
 En mor, en älskarinna och en vän,
 En Phoenix, fiende och amazon,
 En förerska, en drottning, en gudinna,
 Rådgifverska och söt förräderska;
 En ödmjuk högfärd, öfvermodig fromhet,
 Harmoniskt missljud, ostämd harmoni,
 En hustru, ljufligt huskors och en verld
 Af snälla, älskeliga hittebarn,
 Åt hvilka blinde Amor fadder stått. --
 Han blir, jag vet ej hvad; Gud hjelpe honom! --
 En skola hofvet är; och han är en --

Par. Nå, hvad för en?

Hel. Som mycket godt jag önskar;
 Men det är skada, --

Par. Skada, säger ni?

Hel. Att goda önskningar ej hafva kropp
 Af kött och blod; då kunde vi, som dömdes
 Af oblid stjerna till att önska blott,
 Med önsknings verkan följa våra vänner
 Och ej, som nu, dem tjena blott med tankar,
 För hvilka aldrig någon tack vi få.

(En page kommer).

Pag. Monsieur Parolles, grefven vill tala med er. (Går).

Par. Farväl, lilla Helena; ifall jag kan komma ihåg
dig, vill jag tänka på dig vid hofvet.

Hel. Monsieur Parolles, ni är född under en god och
medlidsam stjerna.

Par. Under Mars är jag född.

Hel. Det har ni rätt i; under Mars.

Par. Hvarför under Mars?

Hel. Ty ni ligger alltid under i bataljer; derföre
måste ni nödvändigt vara född under Mars.

Par. Då Mars dominerade på himmelen.

Hel. Nej, snarare då han retrograderade på
himmelen.

Par. Hvarför tror ni det?

Hel. Ni går merändels baklänges, då ni fäktar.

Par. Min fördel fordrar det.

Hel. Så är det också, när man tar till fötterna;
rädslan fordrar att man sätter sig i säkerhet. Men den
blandning af tapperhet och rädsla, som utmärker er, är
en skönt bevingad dygd, som icke kläder er så illa.

Par. Nu har jag så brådtom, att jag icke har tid
att svara dig spetsigt. När jag kommer tillbaka,
är jag en komplett hofman. Jag skall då åtaga
mig att undervisa dig och naturalisera dig, så
framt du är i stånd att profitera af en hofmans
finheter och förstå de visa råd, som han meddelar
dig; annars dör du i din otacksamhet, och din
okunnighet utplånar dig af jorden. Farväl! Har
du tid, så läs dina böner; har du icke tid, så
tänk på dina vänner. Skaffa dig en god man, och
bemöt honom så som han bemöter dig. Nu farväl!
(Går).

Hel. Den läkedom, vi söka ofvan skyn,
 Uti oss sjelfva bor; för menskans syn
 Är ödets himmel fri, den stäfjar blott
 Den svage, som ej mod och vilja fått.
 Hvad makt har styrt min håg mot rymder höga
 Och gett mig syn, men ej förnöjt mitt öga?
 Naturen jemnar allt i lyckans rike
Och gör den minste till den störstes like,
 Men den ej nånsin vinner något stort,
 Som, skygg för mödan, tror att allt är gjordt,
 Som göras kan. När sågs en kärlek varm,
 Som icke värmde upp en älsklings barm?
 Vår kung är sjuk, -- min plan kan gå om ända,
 Dock står beslutet fast, hvadhelst må hända.
 (Går).


ANDRA SCENEN.

Paris. Ett rum i kungliga slottet.

(Trumpetstötar. Konungen af Frankrike uppträder
med ett bref i handen. Hoffolk uppvakta honom).

Kon. Nå, Florenz och Siena slåss ju redan;
 De stridt med lika lycka: kriget fortsätts
 Med trotsig håg.

l Hofh.         Ja, så berättas det.

Kon. Högst troligt; här vi spörja det förvisso,
 Bekräftadt af vår frände Österrike,
 Som låter oss förstå att Florenz ärnar
 Om hjelp oss bedja; men vår trogne vän
 För denna sak på förhand varnar oss
 Och hoppas att vårt svar ett afslag blir.

Hofh. Hans klokhet och hans tro, så nogsamt kända
 Utaf ers höghet, fordra allsköns tillit.

Kon. Han har bestämt oss hur vi skola svara,
 Och Florenz redan afslag har på förhand.
 Dock må vår unga adel, som sig rustat
 Till fälttåg i Toscana, strida fritt
 På hvilkendera sidan den behagar.

Hofh. En tjenlig skola för vår unga adel,
 Som trängtar efter strid och kamp.

Kon.                               Hvem kommer?

(Bertram, Lafeu och Parolles uppträda).

Hofh. Gref Roussillon, min kung, den unge Bertram.
Kon. Du bär din faders anletsdrag, o yngling;
 En god natur med flit och utan brådska
 Dig bildat skön. Din faders alla dygder
 Du ärfve ock! Välkommen till Paris!

Bert. Min tack och tjenst jag egnar åt min konung

Kon. O, att jag hade samma helsa nu
 Som när din far och jag, som trogna vänner,
 Försökte kriget först! Han kände noga
 Sin samtids krigstjenst. Af de tappraste
 Han var en lärling; länge höll han ut;
 Men otäck ålder smög sig på oss båda
 Och ryckte oss ur spelet. Mycken lisa
 Jag känner då jag talar om er far.
 Då han var ung, han hade ock den qvickhet,
 Som jag hos våra unga herrar ser,
 Men deras skämt på dem tillbaka faller,
 Förrän de hunnit skyla lätta sinnet
 Med ärbarhet. Han var en sådan hofman,
 Att hvarken högfärd eller bitterhet
 Uti hans stolthet eller skärpa lågo,
 Så framt de icke väcktes af hans like;
 Hans ära var det ur, som på minuten
 Utvisade när tid det var att tala,
 Och jemt hans tunga lydde visaren.
 Men dem, som ej hans vederlikar voro,
 Bemötte han som lägre väsenden
 Och sänkte ned till dem sin höghets topp;
 Så blefvo de, då han sig nedlät, stolta,
 Och ödmjuk han af deras arma bifall.
 En sådan man ett riktigt mönster vore
 För yngre tider, för att visa dem
 Att hur de än försöka följa honom,
 Så skrida de i allo dock tillbaka.

Bert. Ers majestät, hans rykte strålar bättre
 I edra ord än på hans monument;
 Hans grafskrift prisar honom ej så herrligt
 Som edert konungsliga tal.
Kon. Ack, vore jag hos honom! -- Alltid sad' han -- 
 Mig tycks ännu jag honom hör; han strödde
 Ej sina kloka ord på slump i örat,
 Men ympade dem dit till frukt och mognad --
 "Jag vill ej lefva," så begynte han
 Med ljufligt vemod, då vi skildes åt
 Och sista akten utaf dagens skämtan
 Till ända gått, -- "jag vill ej lefva," sad' han,
 "Den dag, då olja tryter i min lampa
 Och jag blir snuten utaf yngre andar,
 Som rata allt, som ej är nytt och vackert,
 Som icke tänka annat än på kläder
 Och byta trohet som de byta rockar." --
 Så var hans önskan; efter honom jag
 Detsamma önskar för att komma efter
 Och rymma kupan åt ett yngre slägte,
 Då hvarken honung eller vax jag mäktar
 Till hemmet draga.

Hofh. Ni är älskad, sire;
 Den minst er hyllar skall er sakna mest.

Kon. Jag fyller upp en plats, det vet jag nog.
 Hur länge är det nu, gref Bertram, sedan
 Er faders läkare ur lifvet gick?
 Hans namn var stort.

Bert. Sex månader, min kung.

Kon. Om än han lefde, jag försökte honom; --
 Gif mig en arm; -- de andra ha förstört mig
 Med sina kurer: -- sjukdom och natur
 Må strida nu om mig. Välkommen, grefve;
 Min son är ej mig kärare än ni.

Bert. Jag tackar er, min konung.

(De gå).


TREDJE SCENEN.

Roussillon. Ett rum i det grefliga slottet.

(Grefvinnan, hofmästaren och narren uppträda).

Grefv. Nu vill jag höra er. -- Nå, hvad har ni att
säga om fröken?

Hofm. Min fru, jag hoppas att den omsorg jag haft
för att göra er till nöjes måtte blifva införd i mina
hittills gjorda bemödandens kalender; ty vi såra vår
blygsamhet och fördunkla glansen af våra förtjenster,
då vi sjelfva förkunna dem.

Grefv. Hvad har den skälmen här att göra? Gå din väg,
min gosse. Jag vill icke tro på alla de klagomål,
som man anfört emot dig; och att jag icke gör det,
är en efterlåtenhet af mig, ty jag vet att du både
är tokig nog att hitta på sådana skälmstycken och
skicklig nog att sätta dem i verket.

Narr. Det är er icke obekant, fru grefvinna, att jag
är en fattig fan.

Grefv. Nå väl.

Narr. Nej, min fru; det är icke väl att jag är fattig,
ehuruväl mången rik far till helvetet; men om hennes
nåd ger mig tillstånd att gifta mig, så skall Elsa,
hustru min, och jag nog försöka på huru vi kunna ta
oss ut.

Grefv. Vill du då nödvändigt bli tiggare?

Narr. Ja, jag tigger om ert tillstånd till denna sak.

Grefv. Hvilken sak?

Narr. Elsas sak och min egen. Tjenst är icke något
arf, och jag tror att jag aldrig skall få Guds
välsignelse förr än jag får lifsarfvingar, ty det
heter ju: "barn äro en Guds välsignelse."

Grefv. Men hvad har du för skäl att gifta dig?

Narr. Min stackars kropp behöfver det, fru grefvinna;
köttet eggar mig dertill, och den som djefvulen eggar
får väl lof att ge sig åstad.

Grefv. Har hans nåd inga andra skäl?

Narr. Jo minsann har jag icke ännu några andra heliga
skäl, sådana de äro.

Grefv. Få verldens barn veta dem?

Narr. Jag har varit ett syndigt kreatur, min fru,
likasom ni och allt annat kött och blod är, och nu
vill jag gifta mig för att rätt kunna ångra.

Grefv. Ditt giftermål snarare än dina synder.

Narr. Jag har inga vänner, min fru; och jag hoppas
att få vänner för min hustrus skull.

Grefv. Sådana vänner äro dina fiender, min gosse.

Narr. Då vet ni inte hvad goda vänner vill säga,
nådig fru; de skälmarna komma att göra hvad jag icke
mer orkar med. Den som plöjer min åker sparar mina
dragare och ger mig rådrum att berga in grödan: är jag
hans hanrej, så är han min dräng. Den som tröstar
min hustru, han tröstar mitt kött och blod; den som
tröstar mitt kött och blod, han älskar mitt kött och
blod; den som älskar mitt kött och blod, han är min
vän: ergo är den som kysser min hustru min vän. Om
bara folk kunde vara belåtna med att vara det som de
ä', så hade man intet att frukta för i giftasväg; ty
Charbon, den unga puritanaren, och Poysam, den gamla
papisten, huru strängt än deras hjertan äro åtskilda
i religion, komma dock öfver hufvud taget på ett ut;
de kunna stångas så bra som trots någon bock på fäladen.

Grefv. Skall du då i all din dar förblifva en fräck
och försmädlig skälm?

Narr. Nej, en profet, nådig fru, som säger sanningen
rent ut.
Jag sjunger samma visa, märk,
 Ni männer, dumma djur:
 Allt äktenskap är ödets verk,
 Men hornen pur natur.

Grefv. Gå din väg, min gosse; jag skall tala mera
vid dig en annan gång.

Hofm. Befaller grefvinnan, att jag ber Helena komma
till er; det är om henne jag ville tala.
Grefv. Min gosse, gå och säg fröken, att
jag vill tala med henne: jag menar Helena. 

Narr. (Sjunger).Namnet Helena påminner narren om en gammal ballad om trojanska kriget.
 Var, sad' hon, denna fagra mö
 En skuld till Trojas brand?
 Aj, aj, så tokigt! Pina dö',
 Kung Priam, dum var han!
 Och så hon gret med sorgse mod,
 Och så hon gret med sorgse mod
 Och sad': om i en flock
 Af nio styggor en är god,
 Af nio styggor en är god,
 Är en bland tio ock.

Grefv. Hvad? En god bland tio? Du förvränger visan,
pojke.

Narr. En god qvinna ibland tio, min fru, det är ju
att förbättra visan. Gud gifve, att det slog så väl
till spanns alla år; då skulle jag icke ha något att
anmärka mot qvinfolktionden, om jag vore prest i
församlingen. En bland tio! Hvasserra! Om det bara
kom ett beskedligt qvinfolk till verlden för hvar
komet eller hvar jordbäfning, så skulle det betydligt
hjelpa upp det der lotteriet; nu får en fattig karl
dra hjertat ur kroppen på sig innan han är i stånd
att få ut en nummer.

Grefv. Nå, herr skälm, vill ni inte gå och göra hvad
jag har befallt er?

Narr. Att en karl så der skall stå ett fruntimmer
till tjenst, och det ändå icke skall bli något
förargligt utaf! Om också ärbarheten just icke
är någon puritan, så skall den ändock icke
ställa till någon förargelse i församlingen;
den skall draga ödmjukhetens hvita mess-skjorta
öfver den andeliga högfärdens svarta rock.En sarkasm åt puritanerna, som vägrade att bära den vanliga prestdrägten. Shakspeare framställer denna vägran som en yttring af andeligt högmod. --
Jag går: ärendet är att Helena skall komma hit.
(Går).

Grefv. Berätta nu.

Hofm. Fru grefvinna, jag vet nog, att ni håller mycket
af fröken.

Grefv. Det gör jag visst; hennes far har

testamenterat henne åt mig, och hon sjelf kan, andra företräden
oafsedda, med rätta göra anspråk på så mycken kärlek
som hos mig fins. Jag är henne mer skyldig, än jag
har betalat henne, och skall betala henne mer än hon
af mig lär kräfva.

Hofm. Min fru, jag har nyss varit närmare i hennes
grannskap, än hon måhända hade önskat; hon var ensam
och talade med sig sjelf sina egna ord till sina egna
öron; hon trodde utan tvifvel, att de ej förnummos
af någon främmande. Hon sade, att hon älskade er
son. Fortuna, sade hon, var icke någon Gudinna, emedan
hon hade satt en sådan skiljomur emellan hennes och
Bertrams rang; Amor icke någon Gud, emedan han icke
kunde utsträcka sin makt längre än till lika börd;
Diana icke jungfrurs drottning, emedan hon tillät att
hennes arma tjenarinna öfverraskades utan något skydd
vid första anfallet och utan utlösning efteråt. Allt
detta sade hon med uttryck af den bittraste smärta,
i hvilken jag nånsin har hört en flicka jemra sig. Jag
har trott min pligt fordra att med det snaraste härom
underrätta er, i synnerhet som det kan vara af vigt
för er att hafva kännedom om saken, ifall något
ledsamt skulle hända.

Grefv. Det har ni gjort mycket rätt uti; behåll
denna sak för er sjelf. Många sannolikheter hafva
redan förut kommit mig att förmoda något sådant;
men de hängde så dallrande på vågskålen, att jag
hvarken kunde tro eller tvifla. Jag ber er, lemna mig
nu. Inneslut allt detta i ert bröst och haf tack för
er redliga omsorg: jag skall snart tala mera med er
om saken. (Hofmästaren går).
Så var det ock med mig i unga dar.
 Naturen tar sin rätt; vår ungdoms ros
 Med rätta sina skarpa törnen har:
 Med åldren först går blodets svall sin kos.
 Vi se en återglans utaf naturen
 I kärleks glöd i unga hjertan buren;
 Som unga hade också vi vår del,

Men hvilken nämnde kärlek då -- ett fel? --
 Så hon har bleknat af! Nu ser jag det.

(Helena kommer).

Hel. Hvad har ni att befalla, fru grefvinna?

Grefv. Du vet jag är en mor åt dig, mitt barn.

Hel. Min fru och herrskarinna!

Grefv. Nej, din mor.
 Och hvarför icke mor? För ordet mor
 Du skyr som för en orm; hvi skrämmer dig
 Det namnet mor? Jag är en mor åt dig
 Och sätter upp dig ibland deras antal,
 Som sjelf jag födt. Ett fosterbarnaskap
 Man ofta sett i täflan med naturen,
 Och barn af främmadt ursprung sig med hast
 Vid våra egna stammar ympa fast.
 Du aldrig kostat mig en moders plågor,
 Dock kostar jag på dig en moders omsorg.
 För Guds skull, flicka, isar det ditt blod
 Att kalla mig för mor? Hur kommer sig
 Att, som ett sjukligt förebud till regn,
 Mångfärgad Iris cirklar dina ögon? --
 För det du är mitt barn?

Hel. Det är jag ej.

Grefv. Är jag då ej din mor?

Hel. Förlåt, min fru!
 Gref Roussillon ej vara kan min bror;
 Jag är af låg och han af furstlig börd,
 Min ätt är ringa, hans är högvälboren.
 Han är min herre; som hans tjenarinna
 I lif och död jag bör min lycka finna.
 Nej, icke bror!

Grefv. Ej heller jag din mor?

Hel. Ni är min mor; ack, om ni vore dock
 Min rätta mor! Då vore ej er son
 Min broder; eller vore mor åt båda,
 Det önskar jag så sant jag vill bli salig,
Blott jag ej vore grefve Bertrams syster.
 Kan ej på annat sätt ni bli min mor,
 Än att er son skall också bli min bror?

Grefv. Jo, Helena!
 Svärdotter kan du bli åt mig, min flicka.
 Jag tror, Gud hjelpe mig, du tänker det;
 Din puls vid orden mor och dotter stormar.
 Hvad, blek igen? Min aning fångat har
 Ditt hjertas tankar. Nu är gåtan löst
 Och grunden funnen till din ensamhet
 Och dina bittra tårar; klart som dagen
 Det är att du är kär uti min son.
 Förställning blygs att neka för en sak,
 Som högljudt utaf lidelsen förkunnas;
 Säg derför sanning, säg att så det är,
 Ty båda dina kinder det bekänna
 Den ena för den andra; dina ögon
 Det se så klart i dina later skrifvet,
 Att äfven de förråda dig; blott synd
 Och djefvulsk envishet din tunga binda
 Till men för sanning: säg mig, är det så?
 Om så det är, en vacker knut du slingat;
 Om ej, så svär att ej du älskar honom. --
 Det vare hur som helst, jag dig besvär
 Vid Gud, som verka skall i mig ditt bästa,
 Säg sanning!

Hel. Ädla fru, förlåtelse!

Grefv. Säg, älskar du min son?

Hel. Förlåtelse!

Grefv. Säg, älskar du min son?

Hel. Min ädla fru,
 Säg, älskar ni ej honom?

Grefv. Svara riktigt.
 Min kärlek inför verlden har sin rätt.
 Välan, så öppna då för mig ditt hjerta;
 Din ångest allt för mycket dig förråder.

Hel. Nå väl, på mina knän jag här bekänner
För himlens Gud och er, att framför er
 Och näst till himlens Gud jag honom älskar.
 Min slägt är arm, men dygdig: så min kärlek.
 Blif icke ond! Det kränker ju ej honom,
 Att han af mig är älskad. Efterhängsen
 Min kärlek aldrig var på något vis;
 Ej min han blifve förr'n jag det förtjenar,
 Dock vet jag ej hur sådant skall förtjenas.
 Jag kämpar fåfängt, älskar utan hopp
 Och gjuter städse dock min kärleks skurar,
 Som aldrig sina af, i detta såll,
 Som aldrig fylls. Så, lik en Indian,
 Jag dyrkar, from i min förvillelse,
 Den sol, som skådar ned på bedjaren,
 Men märker honom ej. Min ädla fru,
 Låt ej ert hat emot min kärlek drabba
 Der, hvarest sjelf ni älskar; om ni sjelf,
 Hvars ålders ära dygdig ungdom röjer,
 Har nånsin så af hjertats innersta
 Med kyskhet hoppats och med värma älskat,
 Att Amor och Diana voro ett,
 O, skänk då ert förbarmande, min fru,
 Åt henne, som sitt allt förloradt såg,
 Och ändock lånte ut med gifmild håg,
 Och böd ej till det hennes hjerta böd,
 Men lefde, gåtolikt, en ljuflig död.

Grefv. Har du ej nyligen för afsigt haft
 Att resa till Paris? Säg sanningen.

Hel. Det har jag haft, min fru.

Grefv. Och hvarför? Säg!

Hel. Jag talar sanning; himlen är mitt vittne.
 Min far har lemnat mig i arf recepter
 Af sällsam kraft och verkan, dem han pröfvat
 Osvikeliga under lång praktik.
 Dem böd han mig med största omsorg gömma
 Som dyra skatter, hvilkas inre värde
 Ej fyllest kunde skattas. Ibland dem
Det fins ett fullt bepröfvadt botemedel
 Emot det grufveliga lidande,
 Som tär på kungens lif.

Grefv. Och derför ville
 Du göra denna resa till Paris?

Hel. Er son mig kom att tänka deruppå;
 Paris och kung och läkemedel hade
 Väl annars blifvit fjerran från min tanke.

Grefv. Men tror du, att, om din förmenta hjelp
 Du böde kungen, han den toge mot;
 Han samma tanke har som läkarne:
 Han tror, att de ej kunna hjelpa honom,
 Och de, att ingen hjelp för honom fins.
 Hur skola de en stackars flicka tro,
 Då lärdom sjelf sin vishet uttömt har
 Och lemnat faran åt sig sjelf.

Hel. En aning
 Fast mera än min faders konst, som var
 Den främste i sitt yrke, säger mig,
 Att, ärfdt af mig, hans goda läkemedel
 Af himlens bästa stjernor helgas skall:
 Och vill ers nåd mig blott sitt tillstånd gifva
 Till ett försök, så sätter jag mitt lif
 I underpant för kungens botande
 På dag och timma.

Grefv. Tror du det, mitt barn?

Hel. Jag vet det visst, min ädla fru.

Grefv. Nå väl!
 Jag ger dig tillstånd, kärlek, mynt och följe
 Samt helsningar till vännerna vid hofvet.
 Sjelf blir jag hemma, bedjande till Gud
 Att han välsigna må ditt företag:
 Res af i morgon; lita du på mig,
 Att allt hvad jag förmår jag gör för dig.

(De gå).


ANDRA AKTEN. FÖRSTA SCENEN.

Paris.

(Trumpetstötar. Konungen af Frankrike, några unga
adelsmän. Bertram och Parolles uppträda).

Kon. Farväl, min unga herre; detta lynne,
 Som är så krigiskt, ej ni lägge af. --
 Jag säger också er farväl, min herre.
 Ni dele detta råd emellan er;
 Om båda taga allt, så växer gåfvan
 I det den tages mot och räcker till
 För båda två.

1 Adelsm.      Det är vårt hopp, att komma
 Som välförsökta krigare tillbaka
 Och finna eders majestät vid helsan.

Kon. Nej, nej, det står ej till; dock vill mitt hjerta
 Ej tillstå sig behäftadt med en sjukdom,
 Som hotar lifvet. Lefven väl, god' herrar!
 Om nu jag lefver eller dör, J skolen
 Som äkta Fransmäns söner er bete
 Och visa nordliga Italien,
 Vanbördingslandet, som ej annat ärft
 Än sista monarkiens fall, att ej
 Ni kommit dit som friare till äran,
 Men för att genast brudgum stå med henne.
 När bålda kämpar svigta, vinnen priset
 Och ryktets gälla lofsång. Lefven väl! --

2 Adelsm. Må, efter önskan, ni er helsa vinna!

Kon. Italiens flickor, -- akta er för dem;
 En Fransman, sägs det, mäktar aldrig neka
 Hvad de begära: blifven icke fångar,
 Förrän ni tjenstgjort.

Båda.                   Varningen behjertas.

Kon. Farväl! -- Kom hit till mig.

(Kungen lägger sig på en bädd).

1 Adelsm. Ack, bästa grefve, att ni stannar hemma! --

Par. Det rår han icke för, den raska gossen.

2 Adelsm. Ett sådant herrligt krig!

Par. Gudomligt krig!
 Här ser ni den, som varit med, god' herrar.

Bert. Man håller qvar mig här; det heter jemt:
"För ung" och "nästa år," och "allt för bittid."

Par. Om du har lust, så stjäl dig af, min gosse.

Bert. Här skall jag gå och vara kjortelknekt
 Med skor, som knarra på det släta golfvet,
 Tills äran utsåld är och svärd ej bäres
 Om ej i dans. -- Vid Gud, jag stjäl mig af!

1 Adelsm. En stöld, som bringar ära!

Par. Stjäl, herr grefve!

2 Adelsm. Jag deltar i er stöld; och så farväl!

Bert. Jag är så sammanväxt med er, att skiljsmässa
oss emellan är att förlikna vid en rådbråkning.

1 Adelsm. Farväl, kapten!

2 Adelsm. Bästa monsieur Parolles!

Par. Ädla hjeltar, mitt svärd och edra svärd äro
slägt! Ett ord med er, ni dunder-och-blixt till
karlar! -- I regementet Spini skall ni finna en kapten
Spurio med ett ärr, ett krigsemblem, här på sitt
venstra kindben. Detta goda svärd har huggit det;
säg honom, att jag lefver, och ge akt på hvad han
säger om mig.

2 Adelsm. Det ska' vi göra, ädle kapten.

(Adelsmännen gå).

Par. Måtte Mars omhulda er som sina noviser! Nå,
hvad tänker ni göra?

Bert. (Märker, att kungen vill stiga upp). Stanna
qvar. -- Kungen --

Par. Ni borde använda ett rymligare ceremoniel emot
dessa ädla herrar; ni har hållit er inom gränserna af
ett allt för kallt afsked. Var uttrycksfullare emot
dem, ty de äro för det närvarande på högsta moden;
de äro mönster för en riktigt martialisk gång och
äta, tala och röra sig under inflytande af den mest
omtyckta stjernan; och, om
också fan sjelf förde dansen an, -- sådant folk måste
man följa. Skynda efter dem och tag ett omständligare
afsked!

Bert. Det skall jag göra.

Par. Rara pojkar, och säkert med tiden handfasta huggare!

(Bertram och Parolles gå).

(Lafeu uppträder).

Laf. (Knäböjande).  Förlåtelse för mig och för mitt budskap!

Kon. Stå upp och var betald!

Laf. Nå väl, här står jag
 Och köper mig förlåtelse. Gud gifve,
 Ni hade knäböjt, sire, för mig och kunde
 Så resa er igen på min befallning!

Kon. Gud gifve det! -- Då slog jag dig i skallen
 Och bad dig om förlåtelse derför.

Laf. Förfeladt! - Men se här mitt ärende:
 Vill ni bli botad för er sjukdom, herre?

Kon. Nej!

Laf. Ni vill då icke äta rara drufvor,
 Min konungsliga räf? Ah jo, ni vill,
 Om blott min kunga-räf dem kunde räcka.
 Jag sett en läkarinna, som förmår
 Inblåsa lif i sten, ge klippan fart
 Och komma er att lustigt svinga om
 I munter dans; berörd af hennes hand
 Kan Pepin sjelf ur grafven stiga opp,
 Ja, Carl den store fatta tag i pennan
 Och skrifva vers till henne.

Kon. Hvilken henne?

Laf. Hå, läkarinnan! Hon är redan här,
 Om ni vill henne se. Vid tro och ära, --
 Om jag med allvar beledsaga får
 De lätta ordens skämtan, -- med en flicka
 Jag talat har, hvars ungdom, kön och lärdom
 Och fasta karakter mig mer förvånat
 Än jag vill tillstå. Får hon komma in,
Ty det begär hon, och sitt är'rnde säga?
 När det är gjordt, så skratta fritt åt mig.

Kon. Min vän Lafeu, för in det underverket,
 På det att vi med dig må undra, eller
 Din undran taga bort med vår förundran,
 Hur du har kunnat undra.

Laf. Lita på
 Att jag skall fermt expediera saken.
 (Lafeu går)

Kon. Han håller alltid långa tal om strunt.

(Lafeu kommer tillbaka med Helena).

Laf. Stig fram!

Kon. Den brådskan vingar har, minsann!

Lof. Stig fram, stig fram!
 Se här är kungen: tala nu med honom.
 Väl äro edra blickar farliga,
 Men kungen fruktar sällan slika faror;
 Jag är en PandarusJmfr Troilus och Cressida., som vågar släppa
 På tu man hand er båda; nu farväl. (Går).

Kon. Nå, vackra barn, ditt är'nde angår oss?

Hel. Ja, gode herre. Gerhard af Narbonne
 Min fader var, väl pröfvad i sin konst.

Kon. Jag kände honom.

Hel. Då kan jag hans beröm bespara mig. 
 Ni kände honom; det är nog. Han gaf mig
 Uppå sin dödssäng mången sorts recept,
 Men ett förnämligast, det han mig böd
 Så noga akta som mitt tredje öga
 Och mera än de två, ithy det var
 Den högsta frukten af en lång praktik
 Och favoriten bland hans läkemedel.
 Det har jag också gjort, och då jag sporde
 Att eders höga majestät var plågad
 Utaf den svåra sjukdom, hvars behandling
 Förnämligast har gjort min faders ära,
 Så kommer jag i största ödmjukhet,
 Erbjudande min hjelp och detta medel.


Kon. Vi tacke dig, mitt barn. Men ej så lätt
 Vi få på några botemedel tro,
 Då våra största läkare förtvifla
 Och hela fakulteten har förklarat
 Att ingen konst förmår ur hjelplöst tillstånd
 Naturen lösa. Så vi ej få fläcka
 Vår klokhet, eller smitta ned vårt hopp,
 Att vi obotlig sjukdom anförtro
 Qvacksalfvaren, missfirmande vår höghet
 Med tro på en orimlig hjelp, enär
 All tro på rimlig hjelp förlorad är.

Hel. Jag gjort min pligt; det är min mödas lön.
 Jag vill ej mera falla er besvärlig,
 Men beder ödmjukt af er gunst och nåde
 Att ni mig täcktes låta gå min väg.

Kon. Det är det minsta jag kan dig beskära.
 Välviljan fordrar tack, du hulda mö;
 Den lisar dem, som hålla på att dö:
 Dock vet jag mer än du om denna sot;
 Jag känner farans höjd, du ej dess bot.

Hel. Det skadar ej att pröfva hvad jag kan,
 Då andras hjelp ni opålitlig fann.
 Han, som de största underverk fullbordar,
 Till stora värf den svagaste omgjordar.
 Ett barn kan bringa vise män på skam;
 Så lär oss skriften. Floder strömma fram
 Ur ringa källor. Stora haf förrinna,
 Fast vise män ej kunna skälet finna.
 Vårt hopp slår ofta fel, och aldramest
 Då menskor tro att saken går som bäst,
 Men kröns med framgång då vårt hopp är ute
 Och vi förtviflans bittra tårar gjute.

Kon. Jag får ej höra mer; farväl, du sköna!
 Ditt eget bröst skall rikligt dig belöna;
 Haf tack för obegagnad tjenst, mitt barn!

Hel. Så snärjes himmelskt dåd i ordens garn.
 Ej han, som genomskådar minsta gömma,
Så gör som vi, som efter skenet dömma,
 Men syndigt är af oss att endast se
 Ett menskoverk i hjelp, som himlar ge.
 Ack, dyre furste, låna mig ditt öra
 Och se hvad himlen, ej hvad jag kan göra.
 Jag ämnar ej bedra; i mina ord
 Ej någon svekfull mening skall bli spord.
 Jag tror och vet och säger det försann:
 Min läkdom slår ej fel: ni botas kan.

Kon. Är du så säker! -- Inom hvilken tid?

Hel. Om himlens Gud mig unnar nåd och frid,
 Förr'n tvenne gånger, på en ban som strålar,
 Apollo kuskat sina snabba fålar;
 Förr'n tvenne gånger aftonstjernans strimma
 Har slocknat ut i dunkel och i dimma;
 Förr'n tjugofyra gånger lotsen hunnit
 Att se hur timmen ur hans glas har runnit,
 Ni skall bli frisk; ert onda skall ha flytt
 Och lif och helsa blomstra upp på nytt.

Kon. Hvad djerfs du våga, då du är så säker
 Uppå din sak?

Hel.          Att man på gatan vräker
 Mitt jungfrunamn och på ett skamligt vis
 Mig kallar sköka, värd att slita ris,
 Ja, att mitt lif, i jemmerligt elände,
 Uppå den värsta pinobänk sig ände.

Kon. Mig tycks i dig jag hör ett himmelskt bud.
 Som talar väldigt, fast i svaga ljud,
 Och hvad mig förr orimligt tycktes vara,
 Det tycks mig nu sin rimlighet förklara.
 Ditt lif är dyrbart; allt är dig beskärdt,
 Som nämnes lif och lifvets namn är värdt.
 Dig ungdom, klokhet, mod och fägring smycka,
 Ja, allt som lifvets vårfröjd kallar lycka:
 Att våga detta allt, det är ett prof
 På kunskap eller dårskap utan hof.
Du hulda läkare, din konst jag pröfvar,
 Men om jag dör, den lifvet dig beröfvar.

Hel. Om icke allt som jag har sagt slår in,
 Må döden gerna kalla mig för sin,
 Och det med rätta; lagen vare så. --
 Men om jag lyckas, säg, hvad får jag då?

Kon. Begär!

Hel.       Men vill ni också ge mig det?

Kon. Ja, vid min spira, själ och salighet.

Hel. Gif då till man åt mig med kunglig hand
 Hvemhelst jag önskar mig uti ditt land;
 Dock vare långt från mig det öfvermodet,
 Att välja man af franska kungablodet
 Och sluta, djerf, uti min ringa famn
 En afbild af ert konungsliga namn;
 Nej, en vasall det vare, den jag kan
 Begära mig och ni mig ge till man.

Kon. Se här min hand; och när din kur är gjord,
 Så håller också jag till dig mitt ord.
 Välj tiden som dig synes bäst, ty jag,
 En lydig sjukling, följer ditt behag.
 Jag borde fråga mer och dig förhöra --
 Ehuruväl ej tvifvel mer mig störa --
 Om dig och om ditt sällskap. -- Dock, må gjordt!
 Der tillit fins, ej frågor båta stort.
 Kom, hjelp mig upp! -- Om dina ord ej svika,
 Så skall jag lika löna dig för lika.

(De gå).


ANDRA SCENEN.

Roussillon.

(Grefvinnan och narren uppträda).

Grefv. Kom hit, min gosse, nu har jag lust att
pröfva hur högt din bildning är uppdrifven.

Narr. Ni skall få se, att jag drifvit min diet ganska
högt, men att jag inte just är så drifven i
kunskaper. Det är ju bara till hofs jag skall gå.

Grefv. Till hofs! Hvad spekulerar du på för plats,
då du talar så föraktligt om hofvet? Bara till hofs!

Narr. Jo, fru grefvinna, den som bara af vår herre
har fått aldrig så litet goda fasoner, han kan lätt
använda dem vid hofvet. Den som inte kan skrapa på
foten, taga af mössan, kyssa hand och säga ingenting,
han har hvarken fot, hand, mössa eller mun; och en
sådan karl duger, för att tala precist, verkeligen
icke att gå till hofs; men jag, för min del, har ett
svar tillhands, som passar för en och hvar.

Grefv. Det måtte vara ett förträffligt svar, som
passar till alla frågor.

Narr. Det liknar en barberarestol, som passar för
alla ändamål, målet på ändorna måtte vara hvilket
som helst; rågadt mål eller struket mål, platt eller
kullrigt, med ett ord för alla ändor och alla mål.

Grefv. Ditt svar passar således till alla frågor?

Narr. Ja, så bra som en hacka i näfven på en fiskal;
som en fransysk krona för en slinka i tafts-klädning;
som Pelles slickfinger i Gretas kruka; som en pannkaka
på fastlags-Tisdagen; som en mohrisk dans på en
majdag; som en hanrej för sina horn; som en okäftig
kona för en grälig karl; som nunnans läpp för munkens
mun; -- ja, som korfven i sitt skinn.

Grefv. Har du, frågar jag än en gång, ett svar,
som passar så bra till alla frågor?

Narr. Ja, ner ifrån hertigen ända opp till konstapeln
passar det till alla frågor?

Grefv. Det måtte vara ett svar utaf ofantlig kaliber,
som kan ge besked på alla frågor.

Narr. Åh nej, det är bara ett lappri, om de
lärda uppriktigt vilja säga hur det står till med
saken. Vänta, skall ni få höra hela tutten. Fråga
mig om jag är hofman. Det kan inte skada er att lära.

Grefv. Att bli ung igen, om det vore möjligt. -- Jag
vill vara så narraktig  att fråga, i hopp  om
att bli desto klokare genom ditt svar. Nå, min
herre, är ni hofman?

Narr. "Ack min Gud, herre!"Shakspeare förlöjligar här ett tanklöst utrop, som var på moden i de högre sällskapskretsarna. -- Det var ju snart
gjordt! mer, mer! Hundrade sådana frågor till!

Grefv. Min herre, jag, min stackare, är er vän och
håller af er.

Narr. "Ack min Gud, herre!" -- Gå på, gå på, skona
mig inte!

Grefv. Ni kan visst icke smaka sådan husmanskost,
min herre?

Narr. "Ack min Gud, herre!" -- Gå bara på; jag skall
nog reda mig.

Grefv. Ni fick stryk häromdagen, tror jag?

Narr. "Ack min Gud, herre!" -- Skona mig inte!

Grefv. Ropar du "ack min Gud, herre" och "skona mig
inte," då du får stryk? Ditt "ack min Gud, herre"
passar verkeligen mycket bra vid stryk-tillfällen;
på stryk är du bra beredd, det hör jag.

Narr. Så illa har jag aldrig i min dar varit ute för
mitt "Ack min Gud, herre!" Nu ser jag, att man väl
kan bruka en sak länge, men icke alltid.

Grefv. Jo, jag hushållar vackert med min tid, som
står så här och pratar tok med en narr!

Narr. "Ack min Gud, herre!" -- Ser ni, nu passade det
ju bra!

Grefv. Men nu till saken! -- Gå till Helena;
 Gif henne detta och förmana henne
 Att genast svara mig; till mina fränder
 Och till min son du helsar ifrån mig,
 Det är ej stort --

Narr.              Bevändt med helsningen?

Grefv. Besvär för dig; begriper du, min gosse?

Narr. Komplett; jag före mina ben är der.

Grefv. Kom snart igen.

(De gå).



TREDJE SCENEN.

Paris. Ett rum i kungliga slottet.

(Bertram, Lafeu och Parolles uppträda).

Laf. Det sägs, att inga underverk ske nu för tiden,
och man är så filosofisk utaf sig, att man gör
öfvernaturliga och outgrundeliga ting till simpla
och alldagliga saker. Derutaf kommer det, att vi så
lättsinnigt umgås med det förfärliga och förskansa
oss bakom vår förmenta vetenskap, då vi borde vara
hemlighetsfulla makter undergifna.

Par. Det här är i sanning den underbaraste historia,
som tilldragit sig på sednare tider.

Bert. Ja, det är det verkeligen.

Laf. Att vara öfvergifven af de konsterfarne,  --

Par. Det tycker jag också; både af Galenus och
Paracelsus.

Laf. Af alla dessa lärda och patenterade herrar, --

Par. Det är just det jag säger.

Laf. Som förklarade honom för obotlig, --

Par. Precist!

Laf. Och utan räddning förlorad, --

Par. Alldeles; så förlorad som den som är säker
på ett --

Laf. Osäkert lif och en säker död, --

Par. Bra sagdt! Det var just det jag ville säga.

Laf. Det är verkeligen något oerhördt, det måtte jag
bekänna.

Par. Det är det verkeligen; om ni vill se en närmare
utläggning af saken, så kan ni slå efter i -- hvad
heter boken nu igen?

Laf. "En utläggning af den himmelska nådens verkan
i ett jordiskt käril."Troligtvis alluderar Shakspeare här på någon nyss utkommen puritansk uppbyggelseskrift.

Par. Riktigt; det var just den jag menade.

Laf. Nå nå, en delphin kan icke vara muntrare.Originalets your dolphin tolkas af Steevens med Dauphin. Malone anmärker emot denna tolkning med rätta,
att Shakspeare utan tvifvel skrifvit the dolphin,
icke your dolphin, ifall den franska Dauphin varit
menad. De citationer ur Hamlet och As you like it, med
hvilka Steevens söker styrka sin sak, bevisa, enligt
öfversättarens tanke, ingenting på detta ställe. -- Jag,
för min del, talar med all respekt.

Par. Sällsamt är det, högst sällsamt, det är summan


af texten: och den är en högst förhärdad varelse,
som icke erkänner detta vara --

Laf. Himmelens eget verk --

Par. Det är just det jag säger.

Laf. Igenom ett mycket svagt --

Par. Och bräckligt verktyg; stor makt, stor väldighet,
som i sanning borde vara oss till en vidsträcktare
användning än endast till kungens botande, på det
att vi alle --

Laf. Måtte tacknämliga vara.

(Konungen, Helena och svit uppträda).

Par. Riktigt; det var jäst det jag ville säga. Här
kommer kungen.

Laf. Lustick, som Holländaren säger. "Tacka vill
jag flickor" är min lösen, så länge jag har en tand
i munnen. -- Ser man bara! Nu är han i stånd att ta
sig en sväng med henne.

Par. Mort du vinaigre! Är det icke Helena?

Laf. Jo, minsann, är det icke hon!

Kon. Gå, kalla hofvets alla herrar hit. --
 (En af sviten går).
 Sitt ned,  min läkare, bredvid din sjukling
 Och tag emot af denna friska hand,
 Hvars kraft du har föryngrat, än en gång
 Bekräftelsen på löftet om en gåfva,
 Deri du behöfver nämna blott vid namn.
 (Några hofherrar uppträda).
 Se kring dig: hela denna muntra skara
 Af ädla ungersvenner kan jag bjuda
 Mitt kungabud och fadersord att lyda.
 Dig ståndar fritt att välja; frukta ej,
 Ty ingen utaf dem får säga nej.

Hel. Må kärlek ge en god och fager mö
 Åt en och hvar af er, -- en undantagen.

Laf. Jag skänkte bort min brunte med mundering,
 Om dessa unga gossars friska tänder
 Jag hade och ej mera skägg än de.

Kon. Betrakta dem; det fins ej en bland alla,
 Som icke har en adelsman till far.

Hel. J gode herrar,
 Vår Herre genom mig har kungen botat.

Alla. Det veta vi och tacka Gud för er.

Hel. Jag är en stackars flicka; all min rikdom,
 Jag stackare, är den, att jag är flicka. --
 Ers majestät, nu har jag talat ut:
 Min rodnad hviskar på min kind så här:
 "Du friar, derför rodnar jag; förskjuts du,
 Skall hvita döden bo på kinden evigt,
 Och jag skall aldrig komma dit igen."

Kon. Gör nu ditt val; den man, som dig försmår,
 Hos mig ej mera någon kärlek får.

Hel. Diana, låt mig från ditt altar fly!
 Till kärleks guddom högt i himlens sky
 Jag suckar. -- Ger ni åt min talan rum?

1 Adelsm. Jag svarar ja.

Hel.                    Förlåt mig! Jag är stum.

Laf. Jag ville heldre vara med i det här spelet,
än slå ässen par och rädda lifvetFörmodeligen
en allusion på den sorts lottning genom tärningkast,
som var bruklig i fält, för att bestämma hvilken
af lifdömda soldater skulle gå fri. Det lägsta
tärning-kastet var det bästa..

Hel. Den glans, som flammar ur ert stolta öga,
 Har påmint mig om edra anor höga;
 Må kärlek tjugo gånger högre lyfta
 Er lefnads fröjd, än dit jag mäktar syfta!

2 Adelsm. Jag syftar icke högre.

Hel.                            Må ni finna
 Min bön af Amor hörd! -- Er tjenarinna!

Laf. Får hon korgen af allihop?Här bör anmärkas, att Lafeu och Parolles
stå på det afstånd ifrån de öfriga, att de väl kunna
se hvad som föregår, men icke riktigt höra hvad som
säges. Om de vore mina söner,
så skulle de få stryk, eller skulle jag skicka dem
till Turken för att göra eunuker af.

Hel. (Till en tredje adelsman).
 Var icke rädd att jag er hand skall taga,
 Ni aldrig öfver mig skall er beklaga:
 Blif lyckligt gift; och skönare än jag
 Er lycka vare på er bröllopsdag!

Laf. De här pojkarna äro utaf is; ingen vill ha
henne. De äro säkert engelska bastarder; Fransoser
hafva icke aflat dem.

Hel. (Till en annan herre).
 Ni är för ung, för lycklig och för god,
 Ni bör ej ha en son utaf mitt blod.

4 Adelsm. Så tycker icke jag, min vackra fröken.

Laf. (Pekar på Bertram). Der hänger en drufva till. --
Jag är säker på att din far drack vin. -- Men om du
icke är en åsna, så är jag en pojke på fjorton år. Jag
känner dig, jag,

Hel. (Till Bertram).
 Jag djerfs ej säga: "ni är min," men ger
 Mig sjelf och all min tjenst i våld åt er,
 För all min lifstid. -- Denne är den rätte.

Kon. Nå väl, ung Bertram; hon din maka är.

Bert. Min maka, konung! -- Jag besvär ers höghet
 Att låta mig i dylikt ärende
 Få nyttja egna ögon.

Kon.                 Vet du icke
 Hvad hon har gjort för mig?

Bert.                        Jo, gode konung;
 Men icke hvarför jag skall äkta henne.

Kon. Du vet, att hon mig hjelpt från sjuksäng opp.

Bert. Skall jag då hjelpas ned, till återgäld
 För det hon hjelpt er upp? -- Jag känner henne;
 Hon left på nåder i min faders hus:
 En stackars läkardotter bli min maka! --
 Nej, heldre drabbe mig förakt for evigt!

Kon. Du blott föraktar hennes stånd, det jag
 Kan höja. Sällsamt är att våra blod,
 Som hafva samma färg och vigt och värma
 Och sammangjutna tyckas vara ett,
 Så kunna söndras. Om hon dygdig är
 Och endast läkardottren du försmår,
 Försmår du dygden blott för namnets skull;
Det får du icke göra, kära Bertram.
 Den minsta koja, som du ser på bygden,
 Är adlig nog, om den ger tak åt dygden;
 Den dryga titlar utan dygd har fått
 Har vattusigtig ära; godt är godt
 Och dåligt dåligt, hur de heta än:
 Det inre värdet adlar oss, min vän,
 Men icke titeln. Ung och klok och fager,
 Sin härkomst från naturen sjelf hon drager,
 Och sådant adlar. Den gör äran hån,
 Som ropar ut sig sjelf för ärans son,
 Men ej är lik sin moder: äran trifves
 I egna bragder mera än den gifves
 Af gamla anor. Ordet är en slaf,
 Som fräckt förgyller hvar familjegraf
 Med segertecken: oftast dock det tiger,
 Der stoft och mull åt neslig glömska viger
 En verklig ära. -- Kan du hålla kär
 Naturens arfving sådan som hon är,
 Så kan jag skapa resten: skön och huld
 Hon skapad är; jag adel ger och guld.

Bert. Jag kan mig ej förmå att älska henne.

Kon. Du gör dig sjelf förnär, om nu du tredskas.

Hel. Det gläder mig, att ni är frisk, min kung.
 Det öfriga får vara!

Kon. Min ära står i pant; den måste räddas
 Med kungligt maktspråk: här, tag hennes hand,
 Du stolta pojke, sådan skatt ej värd;
 Du, som i lågt förakt tillhopakopplar
 Min gunst och hennes dygd och tror att jag,
 Om jag mig lagt i hennes lätta vågskål,
 Ej kan dig väga upp; som ej begriper,
 Att jag din ära kan plantera der
 Jag vill att den skall växa. Qväf din högfärd
 Och följ vår vilja, som ditt väl befrämjar;
 Låt högfärd fara; visa ögonblickligt,
För egen välfärds skull, den hörsamhet,
 Som kräfves, af din pligt och af min makt,
 Ty annars vräker jag dig ur min gunst
 I oförståndig ungdoms yra koller
 Och bottenlösa djup, lössläppande
 I lagens namn på dig min hämd och vrede
 Förutan skoning. Tala! Svara mig!

Bert. Förlåtelse, min kung! Min kärlek lydigt
 Ert öga följa skall. Då jag besinnar
 Hvad mäktig skapelse, hvad väldig ära
 På er befallning lystra, finner jag
 Att hon, som nyss i min förnäma tanke
 Så nedrig syntes, nu så högt är prisad
 Utaf en konung; sådant adlar henne,
 Som vore hon till adelskapet född.

Kon. Gif henne handen; kalla henne din,
 Så lofvar jag en motvigt, som förslår,
 Ja, mer än väger upp din rikedom.

Bert. Jag ger min hand åt henne.

Kon.                             Ljuflig lycka
 Och kungagunst ledsaga ditt förbund;
 På denna plötsliga förlofning vigseln
 Skall följa an i qväll, men bröllopsgillet
 Uppskjuta vi till längre fram, i väntan
 På fjerran vänner. Är du henne huld,
 Så är mot mig du trogen ock som guld.

(Alla gå utom Lafeu och Parolles).

Laf. Hör hit, min herre! Ett ord med er!

Par. Hvad behagas?

Laf. Er herre och husbonde gjorde rätt uti att han gjorde afbön.

Par. Afbön? -- Min herre? Min husbonde?

Laf. Ja; talar jag icke rent språk, månntro?

Par. Ett mycket hårdt språk och knappast begripligt utan blodig
explikation. -- Min husbonde, säger ni?

Laf. Är ni icke följeslagare åt grefve Roussillon?

Par. Åt hvarje grefve, alla grefvar, allt folk.

Laf. Åt allt grefvens folk; grefvens herre hade låtit
bättre.

Par. Ni är för gammal, min herre; gif er tillfreds:
ni är för gammal.

Laf. Det skall jag säga dig, pojke, att jag är karl;
men det är en titel som du aldrig får, hur gammal du
än blir.

Par. Hvad som är allt för lätt att våga, det vill
jag icke våga.

Laf. Efter att två gånger ha sutit till bords med dig,
ansåg jag dig vara en temligen förnuftig karl. Du
skröt drägligt nog med dina resor; det får passera:
men de bandstumpar och vimplar, som du hade på dig,
bragte mig mer än en gång på den misstanka, att du
just icke hade mycket inombords. Nu har jag tagit
reda på dig; men, om jag skulle tappa bort dig,
så sörjer jag icke stort för det: det lönar knappt
mödan att ta opp dig igen.

Par. Om du icke hade ålderdomens privilegier, --

Laf. Akta dig bara att bli för mycket het; du kunde
då något hastigt bli satt på prof; och, om -- nej,
Gud nåde dig, du arma anka! Se så, farväl med dig nu,
mitt kära gallerfönster! Jag behöfver icke öppna dina
bågar; jag ser tvärs igenom dig. Gif mig din hand.

Par. Ers nåd, ni behandlar mig i högsta grad
skymfligt!

Laf. Håll till godo! du är icke bättre värd.

Par. Jag har icke förtjenat ett sådant bemötande,
min herre.

Laf. Jo, till yttersta skärfven. Jag låter icke det
ringaste pruta med mig.

Par. Godt; jag skall bli klokare.

Laf. Gör det så fort du kan, ty du har att dras
med en släng af motsatsen. Om man någongång skulle
binda dig med ditt eget skärp och ge dig stryk, så
skall du få se hvad det vill säga att vara stolt
af sina förbindelser. Jag har lust att fortsätta
min bekantskap med dig, eller snarare min kännedom
om dig, på det att jag i nödfall måtte kunna säga:
"den karlen känner jag!"

Par. Ers nåd, ni sårar mig på det mest odrägliga sätt.

Laf. Jag skulle vilja, att det vore en helvetespina
för dig, och att jag i evighet orkade gå på med den
saken. Jag orkar väl icke stort att gå på nu för
tiden, men gå min väg midt för din näsa, det orkar
jag så gammal jag är. (Går).

Par. Nå nå, du har en son, som skall få umgälla denna
skymfen, du din gamla snusker! -- Godt; jag får ge mig
till tåls: man kan icke tvinga folk till aktning. Jag
skall ge honom stryk, så sant jag lefver, bara jag
kan komma åt något lägligt tillfälle, om han också
vore dubbelt och tredubbelt en förnäm herre. Jag skall
icke ha mer förbarmande med hans grå hår än med, -- ja,
stryk skall han ha, bara jag kunde råka honom igen.

(Lafeu kommer tillbaka).

Laf. Nå, min gosse, din herre och husbonde är gift:
det är en nyhet för dig; du har en ny husmor.

Par. Jag besvär ers nåd oförstäldt om att hålla litet
inne med sina förolämpningar. Han är min gode herre;
han, som jag tjenar deruppe, är min husbonde.

Laf. Hvem? Gud?

Par. Ja, min herre.

Laf. Fan är din herre, och ingen ann'. -- Hvarföre
kaflar du upp dina rockärmar så der? Tror du, att de
ä' ett par byxor? Göra andra drängar så? Det vore
bättre, om du satte ditt under-rede der din näsa
sitter. Vid min ära! vore jag bara två timmar yngre,
så skulle jag ge dig stryk. Mig tycks du går här till
allmän förargelse; en och hvar borde ge dig stryk. Du
är enkom skapad på det att folk måtte skaffa sig
motion med att prygla dig.

Par. Det är hårda och oförtjenta mått och steg, nådig' herre!

Laf. Hör man bara! Ni fick stryk i Italien för
det ni stal en kärna ur ett granatäpple; ni är en
landstrykare och icke någon äkta resande; ni är näsvisare emot förnäma
och ansedda personer, än er börd och edra förtjenster ge er
rättighet till. -- Jag vill icke vidare spilla några
ord på er; annars skulle jag kalla er för skurk.
Farväl med er! (Går).

(Bertram uppträder).

Par. Bra, mycket bra! -- Får vara! Bra, mycket bra!
det här skall vi tiga med så länge.

Bert. Förbi! Ett rof för eviga bekymmer!

Par. Hvad står nu på, min skatt?

Bert. Fast inför presten jag har eden gått,
 Så vill jag dock ej dela säng med henne.

Par. Hvad nu? Hvad säger du, min hjertans skatt?

Bert. Ack, min Parolles, de hafva gift mig bort! --
 I fält till Florenz! Ej i säng med henne!

Par. Ja, Frankrike ett hål för hundar är,
 Ej vardt att trampas utaf män. -- I fält!

Bert. Här har jag fått ett bref ifrån min mor,
 Men hvad det innehåller vet jag icke.

Par. Det få vi se. I fält, min son, i fält!
 Den knyter in sin ära i en säck,
 Som kjelar hemma med sin lilla gumma,
 Förslösande i hennes sköt den merg,
 Som borde tygla Martis vilda fålar
 I språng och högt galopp. -- Till andra rymder!
 Ett stall är Frankrike, och märrar vi,
 Om der vi dröja: derför, ut i fält!

Bert. Så skall det bli; jag skickar henne hem,
 Förklarar för min mor mitt hat till henne
 Och hvi jag flytt; till kungen skrifver jag
 Hvad jag ej vågar säga. Hennes hemgift
 Skall rusta ut mig till Toskanska kriget,
 Der bålda kämpar slåss. Att gå i fält
 Är bara lek mot afskydd hustrus kält.

Par. Och är det visst, att ej humör, du ändrar?

Bert. Följ med mig in och gif mig goda råd.
 Hon flux skall bort; jag kämpar som en man,
 Och hon får trösta sig så godt hon kan.

Par. Pang! Bollen studsar så det hörs! -- Hur hårdt!
 Den ung sig gifter får förbannadt svårt.
 Bort, bort, och lemna henne tappert! Gå!
 Dig kungen kränkt, men tyst med det ändå.

(De gå).


FJERDE SCENEN.

Sammastädes.

(Helena och narren uppträda).

Hel. Min mor helsar mig vänligt: mår hon väl?

Narr. Hon mår icke väl, men är ändock vid helsan;
hon är mycket munter och mår ändock icke väl; men,
Gud ske lof, hon mår mycket väl, och henne felas
ingenting här i verlden; men ändock mår hon icke väl.

Hel. Om hon mår mycket väl, hvad felas henne då,
eftersom hon icke mår riktigt väl?

Narr. Jo, hon mår verkeligen mycket väl, utom i två
saker.

Hel. Hvilka två saker?

Narr. Den ena, att hon icke är i himmelen, dit Gud
snart förhjelpe henne! Den andra, att hon är på
jorden, hvarifrån Gud snart förhjelpe henne!

(Parolles uppträder).

Par. Guds fred, min lyckliga herrskarinna!

Hel. Jag hoppas, att ni icke är min lycka afvog,
min herre.

Par. Mina böner föranledde er lycka, och de skola
städse tillhöra er för dess bibehållande. -- Du din
skälm! Hvad gör vår gamla grefvinna?

Narr. Om ni hade hennes skrynklor och jag hennes
pengar, så skulle jag vilja att hon gjorde det ni
säger.

Par. Jag säger ju ingenting.

Narr. Så mycket klokare är ni då; ty mången tjenares
tunga är skulden till husbondens förderf. Ingenting
säga, ingenting göra, ingenting veta, ingenting äga,
deruti
består en stor del af edra håfvor, som, sanningen
att säga, äro jemt upp så mycket som intet.

Par. Gå din väg; du är en skälm!

Narr. Ni skulle ha sagt så här: inför en skälm är du
en skälm, det vill säga, inför mig är du en skälm:
det hade varit rena sanningen, min herre.

Par. Se så, du är en qvick narr; jag har träffat
dig.

Narr. Har ni träffat mig i er sjelf, min herre? Eller
har man lärt er att träffa mig? Den sökningen
lyckades bra. Måtte ni i er träffa på ännu mycket mer
narraktighet till verldens förlustelse och skrattets
tillväxt.

Par. En riktig skälm, minsann, och dugtigt gödd. --
 Min fru, herr grefven reser bort i qväll;
 Ett mycket vigtigt är'nde honom kallar.
 Den rätt ni har till brudlig kärlekshyllning
 Erkänner han, men tvingas dock af nödfall
 Att sjelfva bröllopsqvällen den försumma.
 Men äfven saknaden sin nektar har,
 Som brygges af försakelse och väntan,
 På det att framtids fröjd må öfverflöda
 Och dränka bägarns rand.

Hel.                     Hvad vill han annars?

Par. Att ni af kungen genast afsked tar
 Och låtsar som om denna brådska vore
 Ert eget verk, samt styrker den med skäl,
 Som synas tvingande.

Hel.                  Hvad vill han mera?

Par. Att, då ni detta gjort, ni genast väntar
 Uppå hans vidare behag.

Hel.                     I allo
 Jag skall mig foga efter hvad han vill.

Par. Det skall jag säga honom, fru grefvinna.

Hel. Ja, derom ber jag er. (Parolles går). Kom nu, min vän.

(Helena och narren gå).


FEMTE SCENEN.

Sammastädes.

(Lafeu och Bertram uppträda).

Laf. Men jag hoppas, att herr grefven icke håller
honom för att vara krigare.

Bert. Jo, min herre, och på köpet en tapper krigare.

Laf. Det har ni af hans egen berättelse.

Bert. Och många andra trovärdiga vittnen.

Laf. Då går icke min solvisare rätt; jag trodde,
att denna lärka var en sparf.

Bert. Jag försäkrar er, min herre, att han har mycket
stora kunskaper och tapperhet i förhållande derefter.

Laf. Då har jag försyndat mig emot hans erfarenhet och
förgått mig emot hans tapperhet, och min ställning
synes mig så mycket farligare, som jag icke alls
spörjer någon håg att ångra mig. Här kommer han;
jag ber er, gör oss till vänner, så skall jag taga
vänskapen under behandling.

(Parolles kommer).

Par. (Till Bertram). Det blir riktigt uträttadt, min herre.

Laf. Var så god och säg mig hvem som är denna herras skräddare.

Par. Min herre! --

Laf. Åh, nu vet jag hvem det är! Ja, min herre,
det är en god handtverkare, en mycket bra skräddare.

Bert. (Afsides till Parolles). Har hon gått till kungen?

Par. Ja.

Bert. Reser hon i qväll?

Par. Ja, efter er önskan.

Bert. Jag skrifvit brefven, packat in mitt mynt
 Och tingat hästar; -- än i denna qväll,
 Då jag som brudgum borde bruden hylla,
 Och förr än jag begynner --

Laf. En berest man är en god sak emot slutet af
en måltid; men en, som ljuger tre tredjedelar och
begagnar en allmänt känd sanning som pass för tusende
strunthistorier, borde bli en gång hörd och tre
gånger pryglad. -- Gud bevare er, herr kapten!

Bert. Är det någon missämja emellan hans nåd och er, min herre?

Par. Jag vet icke af hvad anledning jag har råkat att falla i hans nåds onåd.

Laf. Ni har gjort allt för att springa in i densamma
med stöflor och sporrar och hela munderingen, likasom
den som hoppade midt i äggkakanHar afseende på ett tokroligt upptåg vid
en folkförlustelse, då en stor kaka framsattes och
narren hoppade in i densamma som han gick och stod.; och ni lär nog förr
springa ut igen, än ni beqvämer er till att göra reda
för hvarföre ni uppehåller er der.

Bert. Säkert ett missförstånd, min ädle herre.

Laf. Som skall räcka evinnerligen, om jag också hörde
honom läsa sina böner. Farväl, herr grefve! Tro mig:
det fins ingen kärna i denna lätta nöt; kläderna äro
denna karlens själ; tro icke på honom när det gäller
vigtiga angelägenheter ; jag har tuktat sådana junkrar
en gång förr och känner till deras natur. -- Farväl,
min herre; jag har talat bättre om er, än ni af mig
har förtjenat eller skall förtjena; men man måste
vedergälla ondt med godt. (Går).

Par. En narraktig herre, det svär jag på.

Bert. Så tycks det.

Par. Hvad? Känner ni honom icke?

Bert. Jo, mycket väl; och han värderas högt
 I allmänt tal. -- Mitt huskors kommer här.

(Helena kommer).

Hel. Jag har, min herre, efter er befallning
 Med kungen talt och tillstånd fått af honom
 Att resa straxt. Han blott begär af er
 Ett enskildt samtal.

Bert.                 Jag hans vilja lyder.
 Ni får på mitt beteende ej undra,
 Att det ej håller samma färg som tiden,

Ej heller gör hvad pligt och skyldighet
 Ålägga mig. Jag icke var beredd
 På sådant ärende, och derför är jag
 Så illa rustad. Nu jag ber, att ni
 På väg till hemmet genast er begifver,
 Och undrar blott, men frågar icke hvarför;
 Ty bättre än den synes är min afsigt
 Och mitt bestyr af mera vigt och brådska
 Än ni, som icke känner saken, kan
 På ögonblicket inse. -- Till min mor.
 (Ger henne ett bref).
 Om tvenne dagar ses vi åter. -- Var
 Förståndig nu.

Hel.           Jag kan ej säga mer,
 Än att jag är en lydig tjenarinna --

Bert. Se så, ej mer om det!

Hel.                       Och skall beständigt
 Med trägen ömhet söka att förtjena
 Den stora lycka, som min låga börd
 Ej tyckes unna mig.

Bert.               Nu nog om det.
 Jag mycket brådtom har; farväl! -- Res hem.

Hel. Förlåtelse!

Bert.           Hvad vill ni säga? Tala!

Hel. Jag är ej värd min rikdom; ej jag djerfs
 Att kalla den för min, fast min den är;
 Men skygg liksom en tjuf jag ville stjäla
 Hvad mig med rätta tillhör.

Bert.                       Säg, hvad vill ni?

Hel. Jag vet ej just; ett något, -- nej, ett intet. --
 Jag törs ej säga! -- Jo, jag tänkte nyss:
 Blott fiender ta afsked utan kyss.

Bert. Jag ber er, dröj ej; skynda er till häst.

Hel. Jag lyder er befallning, ädle herre.

Bert. Hvar är betjeningen? -- Farväl, res hem!
 (Helena går).
 Dit far jag ej, så länge jag kan röra
En arm till fäktning eller trumman höra. --
 Kom, låt oss fly med hast.

Par.                       Bravo! Corraggio!

(De gå).


TREDJE AKTEN. FÖRSTA SCENEN.

Florenz. Ett rum i hertigliga slottet.

(Hertigen af Florenz med svit. Två fransyska adelsmän m. fl. uppträda).

Hert. Nu hafven J då punkt för punkt förnummit
 Hvad grunden är till detta grymma krig,
 Som allaredan kostat mycket blod
 Och törstar efter mera.

1 Adelsm.                Helig synes
 Ers höghets sak, men svart och gräselig
 Er vederdelomans.

Hert.             Vi undra derför
 På vår kusin af Frankrike, som stängde,
 I sådant rättvist ärende, sin barm
 Då vi hans hjelp begärde.

2 Adelsm.                 Nådig herre,
 Jag känner ej hvad skäl vår stat kan ha;
 Jag är en oinvigd och ringa man,
 Som hyllar rådets höghet, oförmögen
 Till statsvärf sjelf; och derför djerfs jag ej
 Min tanka säga, då jag ofta funnit
 Att mina gissningar ha saknat grund.

Hert. Han göre som han vill.

2 Adelsm.                   Men jag är säker
 Att mången ungdom, öfvermätt på friden,
 Skall dag från dag här söka läkedom.

Hert. Jag helsar dem välkomna. All den heder,
 Som flyger ut från oss, slår ned på dem. --
 Nu skynde en och hvar till sitt baner;
 Om förmän falla, är det vinst för er.
 I morgon blir det strid.

(De gå).


ANDRA SCENEN.

Roussillon.

(Grefvinnan och narren uppträda).

Grefv. Allt har gått som jag önskat, utom det att
han icke kommer med henne.

Narr. Jag tror minsann, att min unga herre är en
mycket melankolisk karl.

Grefv. Hvarföre tror du det?

Narr. Jo, han ser på sina stöflor och sjunger; jemkar
stöfvelkragen och sjunger; gör frågor och sjunger;
petar tänderna och sjunger; jag har känt en karl,
som hade ett sådant der ryck af melankoli och sålde
bort en god egendom for en vis-stump.

Grefv. Låt mig se hvad han skrifver och när han tänker
komma. (Hon öppnar ett bref).

Narr. Jag bryr mig icke mer om Elsa, sedan jag varit
vid hofvet. Vår gamla stockfisk och våra Elsor på
landet äro ingenting emot den gamla stockfisken och
Elsorna vid hofvet. Skallen är spräckt på min Cupido,
och jag börjar älska -- som en gammal man älskar pengar
-- utan aptit.

Grefv. Hvad är det jag ser här?

Narr. Precist detsamma som ni ser der. (Går).

Grefv. (Läser). "Jag skickar er en sonhustru; hon
har gjort kungen frisk och mig olycklig. Jag har
gift mig med henne, men icke sökt säng med henne,
samt svurit på att göra detta icke evigt. Ni skall
få höra, att jag tagit till flykten; förnimm det nu
af mig innan ryktet derom kommer. Om verlden har
tillräcklig vidd, så skall jag veta att hålla mig
på dugtigt afstånd. Med sonlig vördnad, er olycklige
Bertram." Det här är icke bra, du djerfva pojke,
 Att fly en sådan vänlig konungs gunst
 Och kalla ned hans vrede på ditt hufvud,
 Förskjutande en brud, som är för dygdig
 Att utaf sjelfva kejsaren föraktas.

(Narren kommer tillbaka).

Narr. Nådig' fru, der ute är det ledsamma nyheter å färde emellan
två soldater och den unga grefvinnan.

Grefv. Hvad står på?

Narr. Så alldeles ledsamma äro de heller icke;
er son lär icke stryka med så snart som jag tänkte.

Grefv. Hvarföre skulle han stryka med?

Narr. Ja, det tycker också jag, min fru; hvarför
skulle han stryka med, om han springer ifrån
alltihop, som jag hör att han lär göra? Att hålla på med det
der, det är just det farliga: det stryker karlar med på,
om det också befordrar folkökningen. Här kommer folk, som kan
berätta er mer; jag, för min del, har bara hört att
er son gifvit sig utaf. (Går).

(Helena och två adelsmän uppträda).

1 Adelsm. Guds fred, min ädla fru.

Hel. Ers nåd, min man har flytt, för evigt flytt!

2 Adelsm. Säg icke det!

Grefv. Haf tålamod! -- Jag ber er, gode herrar, --
 Så många slag af lust och nöd mig drabbat,
 Att ingendera kan förlama mig
 Vid första träff, -- hvar är min son, jag ber!

2 Adelsm. Han gått i tjenst hos hertigen af Florenz.
 Vi mötte honom då han reste dit;
 Vi komma derifrån, och återvända,
 Så snart vid hofvet vi vårt uppdrag ändat.

Hel. Se detta bref, min fru; det är mitt respass. (Hon läser). "När du kan få ifrån mitt finger den ring, som
aldrig skall komma derifrån, och visa för
mig ett barn, födt af din qved, och som jag
är fader till, då skall du få kalla mig din make;
men detta då är detsamma som aldrig." En gruflig dom!

Grefv. Ni bragte brefvet hit?

1 Adelsm.                    Det gjorde vi
 Och ångra det för innehållets skull.

Grefv. Mitt barn, jag ber dig, var vid bättre mod;
 Om hela sorgen för dig sjelf du tager,
 Så mister jag min hälft. Han var min son;
 Men jag hans namn vill tvätta ur mitt blod,
 Och du skall bli mitt enda barn. -- Han rest
 Till Florenz?

2 Adelsm.      Ja, min fru.

Grefv.                     Att taga krigstjenst?

2 Adelsm. Det är hans ädla föresats; och säkert
 Skall prinsen honom all den heder visa,
 Som vederbör.

Grefv. J återvänden dit?

1 Adelsm. Det göra vi så snabbt som flygas kan.

Hel. (Läser). "Förr'n jag blir enkling, är mig Frankland intet."
Hur bittert!

Grefv.       Står det så i brefvet?

Hel.                                Ja.

1 Adelsm. Helt säkert endast handens öfverdåd,
 Hvari hans hjerta icke stämmer in.

Grefv. "Förr'n han blir enkling, Frankrike ett intet!"
 Här intet fins, som är för godt för honom,
 Om icke hon; och hon en man förtjenar,
 Den tjugo slika slynglar borde tjena.
 Och kalla henne för sin herrskarinna.
 Hvad hade han för sällskap på sin resa?

1 Adelsm. En dräng allenast och en kavaljer,
 Den nyss jag känna lärt.

Grefv.                  Parolles, helt säkert.

1 Adelsm. Ja, ädla fru.

Grefv. En dålig karl och full af nedrighet.
 Min son förderfvar sina goda anlag
 I sådant sällskap.

1 Adelsm.          Ni har rätt, min fru:
 Den karlen har för mycket, allt för mycket,
 Som hindrar honom från att mycket bli.

Grefv. Välkomna, mina herrar! Jag er ber
Att säga till min son, att ej hans svärd
 Kan någonsin den ära återvinna,
 Som han förlorar: mera skriftligen
 Jag vill er lemna.

2 Adelsm.          Till er tjenst vi stå
 I detta och i allt hvad ni befaller.

Grefv. Nej, ingen tjenst, om ej för återtjenst. --
 Behagar ni mig göra sällskap?

(Grefvinnan går med de båda herrarna).

Hel. "Förr'n jag blir enkling, är mig Frankland intet."
 Dig Frankland intet är, förr'n du blir enkling!
 Du ingen hustru skall i Frankland ha;
 Då har du allt tillbaka. Stackars grefve,
 Säg, är det jag som dig från hemmet drifver
 Och sätter dina späda lemmar ut
 För obarmhertigt krig? Och är det jag,
 Som drifver dig ifrån det muntra hofvet,
 Der fagra ögon sköto efter dig,
 På det att du skottafla måtte bli
 För rykande gevär? Ni bud af bly,
 Som fara drifna af den snabba blixten,
 O, flyg åt sidan, träffa lätta luften,
 Som sjunger då den skjuts, men rör ej honom!
 Den, efter honom skjuter, har jag ditställt;
 Den efter Bertrams tappra hjerta måttar,
 Är lejd dertill af mig, eländiga.
 Och fastän sjelf jag icke mördar honom,
 Så är jag dock till sådan död en orsak.
 Det vore bättre, att mot glupska lejon
 Jag ginge då de röto utaf svält;
 Det vore bättre, att med ens jag kränktes
 Af allt elände som naturen äger.
 Nej, Roussillon, kom hem ifrån de ängder,
 Der hjeltemodet endast skråmor vinner
 Och ofta allt förlorar: jag vill gå;
 Om här jag vistas, trifs du icke här;
 Bör jag väl dröja då? O nej! Om ock
Ett doft från Eden flägtade kring hemmet
 Och alla englar tjente mig: jag går.
 Ett ömsint rykte skall min flykt berätta
 Och trösta honom. Kom, o natt så ljuf,
 Och låt mig smyga bort, jag arma tjuf.
 (Går).


TREDJE SCENEN.

Florenz.

(Trumpetstötar. Hertigen af Florenz, Bertram och
Parolles uppträda. Officerare, soldater, m. fl.)

Hert. Du har befälet öfver rytteriet.
 Med största hopp och varmaste förlitan
 Vi tro din lyckas löften.

Bert.                     Dyre prins,
 Den bördan är för tung för mina skuldror,
 Dock vill jag sträfva för er goda sak
 Till farans yttersta.

Hert.                  Nå, framåt då!
 Må lyckan fladdra kring din stolta hjelm
 Och skydda dig i striden!

Bert.                      Store Mars,
 I dag jag träder in i dina skaror:
 Gif kraft som jag har mod, så skall jag visa
 Att kärlekshataren kan trumman prisa.

(De gå).


FJERDE SCENEN.

Roussillon.

(Grefvinnan och hofmästaren uppträda).

Grefv. Ack! och du tog emot ett bref af henne?
 Du borde ha begripit hennes afsigt,
 Då hon dig lemnade ett bref till mig;
 Läs upp det än en gång. --

Hofm. (Läser). "Som  pilgrim  till sanct Jakobs grafEn af Shakspeare fingerad vallfarts-ort i Italien. jag går;
 En ärelysten kärlek har mig sårat:
 Med bara fötter uti törnesnår
 Afplanas skall den synd, som mig bedårat.
 O, skrif till Bertram, till min make, skrif,
 Att han klär af sig krigets vilda skrudar;
 I hemmets frid förflyte ljuft hans lif;
 Jag, fjerran från, hans hulda namn förgudar.
 Må han förlåta mig hvad jag har gjort
 Då, sträng som Juno, jag Alcides sände
 Från hofvets fröjd, der tiden går så fort,
 Till strid och kamp och dödar och elände!
 Han är för skön för mig, för skön att dö;
 I Bertrams ställe tag, o död, hans mö." --

Grefv. Hvad skarpa stygn i hennes milda ord! --
 Hur kunde du så obetänksam vara
 Att låta henne resa af, Rinaldo?
 Om jag med henne tala fått ett ord,
 Jag hade henne bragt på andra tankar.
 Nu har hon förekommit oss.

Hofm.                       Förlåt!
 Om strax på qvällen jag er gifvit brefvet,
 Så hade hon väl kunnat hinnas upp;
 Dock skrifver hon, att sådant var omöjligt.

Grefv. Ack, hvilken engel kan väl nu beskydda
 En slik ovärdig make? Ingen, ingen,
 Om hennes bön, den himlen gerna hör
 Och huldt beviljar, icke räddar honom
 Från hämdens straffdom. -- Skrif, o skrif, Rinaldo,
 Till denna make, ej sin maka värd:
 Gif tyngd åt hvarje ord om hennes värde,
 Det allt för lätt han uppvägt; tala skarpt
 Om mina qval, dem han för litet känner.
 Sänd genast af ett säkert bud till honom:
 Kanhända kommer han, då han får höra
 Att hon har flytt; och säkert ilar hon

Då sådant spörjs, af trogen kärlek ledd,
 Till hemmet åter; hvilken af dem båda
 Jag älskar mest, förmår min känsla ej
 Att göra skilnad på. -- Gå, skaffa budet:
 Min ålderdom är svag, och tungt mitt hjerta;
 Min sorg vill tala, gråta vill min smärta.

(De gå).

FEMTE SCENEN.

Utanföre Florenz.

(Trumpeter höras på afstånd. En gammal enka från
Florenz, Diana, Mariana och borgare uppträda).

Enk. Kom bara med; ty om de rycka närmare staden,
så förlora vi dem ur sigte.

Dian. Det sägs, att den fransyska grefven skall hafva
uppfört sig särdeles tappert.

Enk. Han lär hafva tillfångatagit deras förnämsta
general och med egen hand dödat hertigens bror. --
Vi hafva gått förgäfves; de hafva tagit en motsatt
väg. Hör! det märks på deras trumpeter.

Mar. Kom, låt oss vända om igen och åtnöja oss
med berättelsen om saken. Diana, akta dig för den
fransyska grefven! En flickas ära är hennes goda
rykte, och intet testamente är bättre än ärbarheten.

Enk. Jag har berättat för min grannqvinna om hur du
har blifvit förföljd af en bland hans kavaljerer.

Mar. Jag känner den skurken; anfäkta honom! Det är en
viss Parolles, en otäcking till karl, som hjelper den
unga grefven i dylika ärenden. -- Akta dig för dem,
Diana! Deras löften, lockelser, eder, presenter och
andra förförelsekonster äro icke hvad de gifva sig
ut för. Mången flicka har blifvit förledd af sådant,
och olyckan är att exemplet, som ger så förskräckliga
prof på förlorad oskuld, ändock icke förmår att
afskräcka andra från efterföljd, utan många fastna
på den limstång, som hotar dem. Jag hoppas, att jag
icke behöfver varna dig vidare; din egen dygd bör
upprätthålla dig, om också ingen annan fara vore
synbar, än förlusten af ditt goda rykte.

Dian. Ni skall icke behöfva vara bekymrad för mig.

(Helena kommer in klädd som pilgrim).

Enk. Det hoppas jag. -- Se, der kommer en
pilgrim. Jag vet att hon kommer att ta in hos mig, ty
den ena visar den andra dit. Jag vill fråga henne:
Hell, fromma pilgrim! Säg, hvart gäller resan?

Hel. Till äldre sanct Jacobus.
 Ack, säg mig hvar en pilgrim kan få husrum.

Enk. Vid Franciscanerklostret, här vid porten.

Hel. Är detta vägen?

Enk.                Ja, det är det. -- Hör!
 (Krigsmusik på afstånd).
 De komma hitåt: -- vill ni vänta litet
 Tills hären gått förbi, min fromma pilgrim,
 Så skall jag visa er till ert qvarter.
 Jag känner er värdinna, skall ni tro,
 Så noga som mig sjelf.

Hel.                   Ni är måhända
 Värdinnan sjelf?

Enk.              Till tjenst, min fromma pilgrim.

Hel. Jag tackar er, och väntar tills ni går.

Enk. Ni kommer visst från Frankrike?

Hel.                                 Det gör jag.

Enk. Då skall ni här få se en tapper landsman,
 Som stridt berömligen.

Hel.                   Hans namn, jag ber?

Dian. Gref Roussillon; ni känner honom kanske?

Hel. Jag hört om honom mycket godt och ädelt,
 Men har ej honom sett.

Dian.                   Hvem ock han är,
 Han stått sig bra. Han lär ha rymt från Frankland,
 För det att konungen har honom gift
 Emot hans böjelse. -- Är detta sant?

Hel. Ja, strida sanningen. -- Hans fru jag känner.

Dian. Det är en herre uti grefvens svit,
 Som lastar henne groft.

Hel.                     Hvad heter han?

Dian. Monsieur Parolles.

Hel.                     O ja, han kan ha rätt!
 Betraktar man den höga grefvens värde
 Och stora rykte, är hon allt för ringa
 Att ofta nämnas; all förtjenst, hon äger,
 Består i hennes stränga dygd, och den
 Har ingen satt i tvifvel.

Dian.                     Stackars fru!
 Det kan man kalla hårdt, att vara hustru
 Åt den, som afskyr en. --

Enk. Ack, stackars barn, hvarhelst hon ock må vara,
 Hon sliter ondt! -- Se, denna flicka kunde
 Ett grufligt spratt åt henne göra.

Hel.                               Huru?
 Måhända frestar grefven hennes dygd
 Med otillbörligt anbud?

Enk.                     Ja, det gör han;
 Och sätter all förförelse i gång,
 Som kan en flickas späda ära skämma.
 Men hon är på sin vakt och ståndar fast
 I sedesamt försvar. --

(Bertram, Parolles och soldater tåga öfver
skådebanan med flygande fanor och klingande spel).

Mar.                   Förbjude Gud,
 Det vore annorlunda!

Enk.                  Se, de komma.
 Den der är Anton, furstens äldsta son;
 Den der är Escalus.

Hel.                 Och hvem Fransosen?

Dian. Den der med plymerna: en ståtlig karl!
 Blott han sin fru höll kär! -- Långt skönare
 Han vore då. -- Säg, är han icke vacker?

Hel. Så tycker jag.

Dian.              Ack, det är synd, att han
Ej trogen är. -- Der ser ni nu den skurken,
 Som tubbar honom; vore jag hans hustru,
 Jag gaf den bofven gift.

Hel.                     Hvem menar ni?

Dian. Den der narren med de många skärpen. --
 Men hvarför ser han så melankolisk ut?

Hel. Kanhända han har blifvit sårad i bataljen.

Par. Att förlora trumman! -- Nå, nå.

Mar. Han är rasande förtretad öfver någonting. --
 Se, han har fått ögonen på oss.

Enk. Anfäkta honom!

Mar. Och hans nickningar! En sådan skojare!

(Bertram, Parolles och soldaterna tåga utaf).

Enk. Nu ha de gått. -- Kom, pilgrim, jag er för
 Till nattqvarteret: fyra eller fem
 Botfärdiga pilgrimer till sanct Jacob
 Hos mig ha tagit in.

Hel.                 Jag tackar er.
 Om ni, min fru, och denna vackra flicka
 Behaga taga del uti vår qvällsvard,
 Så tillhör mig att tacka och betala
 Samt yttermera gifva denna jungfru
 Till vedergällning några goda råd.

Båda. Vi taga vänligen emot er bjudning.

(De gå).


SJETTE SCENEN.

Lägret utanföre Florenz.

(Bertram och de båda fransyska adelsmännen uppträda).

1 Adelsm. Ja, min bästa grefve, låt honom
försöka; låt honom få sin vilja fram.

2 Adelsm. Om herr grefven icke befinner honom
vara en pultron, så må ni icke vidare hafva
någon aktning för mig.

1 Adelsm. Han är en såpbubbla, nådige herre,
så sant jag lefver.
Bert. Tror ni, att jag så helt och hållet har bedragit
mig på honom?

1 Adelsm. Tro mig, herr grefve; efter
allt hvad jag nogsamt vet om honom, -- utan någon
ondska, och i det jag talar om honom som om
han vore min slägtinge, -- är han en erkepultron, en
oändlig och gränslös lögnare, en ständig löftesbrytare
och ägare af ingen enda god egenskap, som är värd
herr grefvens uppmärksamhet och beskydd.

2 Adelsm. Det vore väl om ni lärde känna
honom, på det att ni icke måtte för mycket lita
på en tapperhet, som han icke äger, och
derigenom blifva strandsatt utaf honom i något
vigtigt företag när stor fara är förhanden.

Bert. Om jag bara visste huru man bäst skulle kunna
sätta honom på prof.

2 Adelsm. Det bästa är att låta honom taga igen sin
trumma, ett företag till hvilket ni har hört honom
med sådan tillförsigt erbjuda sig.

1 Adelsm. Jag skall plötsligt öfverfalla honom
med en tropp Florentinare; jag skall välja ut sådant
folk, som han visst icke skall kunna känna åtskils
ifrån fienden. Vi skola så fängsla honom och
förbinda hans ögon, att han icke skall tro annat
än att han blifvit släpad till fiendens läger, då vi
föra honom till våra tält. Ni, herr grefve, skall
vara med då vi förhöra honom: om han då icke, för
att få pardon, och i den yttersta anfäktelse af
usel feghet, erbjuder sig att förråda er samt,
er till skada, tala om allt hvad han vet om er,
och det bekräftadt med de dyraste kötteder, --
så tro aldrig mitt omdöme i någonting.

2 Adelsm. Ack, för det goda skrattets skull,
låt honom gå och hemta sin trumma! Han säger,
att han har hittat på en krigslist enkom för den
saken. Om herr grefven får se hur klent han
beter sig, samt till hvilket slagg denna falska
malmklump smälter ned, och ni då icke ger honom
ett godt kok stryk, så är er tillgifvenhet för
honom obotelig. Der kommer han.

(Parolles kommer).

1 Adelsm. Ack, för det goda skrattets skull, lägg
intet hinder i vägen för hans lustiga företag!
Låt honom för all del få gå och hemta sin trumma.

Bert. Nå, hur står det till, monsieur? Den der trumman
lär ni icke så lätt få ur hufvudet på er.

2 Adelsm. Åt fanders med den! Bry er icke om den;
det är ju bara en trumma.

Par. Bara en trumma? Bara en trumma, säger ni? Att så
der förlora en trumma! Det var ett vackert kommando!
Att med vårt rytteri hugga in på våra egna flyglar
och kasta vårt eget folk öfver ända! --

1 Adelsm. Det rår icke kommando't för; det var en
krigsolycka, som Cæsar sjelf icke skulle hafva kunnat
förekomma, om han hade kommenderat der.

Bert. Nå, vi hafva just icke stort att klaga öfver
vår lycka; visst var det litet skamligt, att den der
trumman skulle förloras; men det står icke till att
få igen den.

Par. Den kunde hafva tagits igen.

Bert. Den kunde, men nu är det för sent.

Par. Den kan återtagas; om bara icke krigiska
mandater så sällan tillräknades den sanna och
verkliga förtjensten, så skulle jag nog skaffa igen
den trumman eller en annan; hvarom icke hic jacet D. v. s. här hvilar: den vanliga
begynnelsen till en grafskrift. --

Bert. Nå, om ni har så stor lust, monsieur -- om ni
tror, att er hemlighetsfulla krigslist kan skaffa
detta ärans instrument tillbaka till sitt ursprungliga
qvarter, så var hjeltemodig och grip verket an. Jag
skall prisa detta företag som en herrlig bedrift;
om det lyckas er, skall hertigen icke allenast tala
derom, utan ock belöna er ända till sista stafvelsen
af er förtjenst, så som det egnar och anstår hans
makt och höghet.

Par. Vid en soldats hand! Jag skall åtaga mig det.

Bert. Men ni får icke sofva på saken.

Par. Jag skall gripa saken an ännu i afton; jag skall
genast sätta min operationsplan på papperet, styrka
mig i min modiga tillförsigt, bereda mig på döden --
och vid midnatt kan ni fråga vidare efter mig.


Bert. Får jag underrätta hertigen om att ni gått i
befattning med saken?

Par. Jag vet icke hurudan utgången blir, herr grefve,
men jag utfäster mig att våga ett försök.

Bert. Jag vet att du är tapper, och går i borgen
för att du gör allt som möjligen en soldat kan
göra. Farväl.

Par. Jag älskar icke många ord. Läsaren erinre
sig, att den, som säger detta, heter Parolles
(paroles). (Går).

1 Adelsm. Nej, icke mera än fisken älskar
vattnet. -- Är det icke en underlig kurre, herr grefve,
som med sådan säkerhet tyckes åtaga sig denna sak,
hvilken han vet vara outförbar, och som förbannar
sig på att han skall utföra den, ehuruväl han heldre
blefve fördömd än han utförde den?

2 Adelsm. Ni känner honom icke så väl som vi,
herr grefve. Visst och sant är, att han
kan stjäla sig in i en menniskas gunst samt
en veckas tid undvika en hel hop upptäckter;
men bara ni en gång kommit underfund med honom,
så har ni honom på edra fem.

Bert. Hvad? Tror ni då, att han icke skall göra det
ringaste af allt det som han så allvarsamt åtager
sig?

1 Adelsm. Icke det ringaste. Han skall
bara sno sig undan med något knep och traktera
er med två eller tre sannolika lögner. Men nu
hafva vi i det närmaste hetsat honom trött, och
i qväll skall ni få se honom falla; ty, i sanning,
han är icke värd herr grefvens aktning.

2 Adelsm. Vi skola ställa till en liten muntration
med räfven, innan vi slå honom. Den gamla herr Lafen
vädrade först upp honom. Då vi demaskerat honom,
skall ni få se hvilken ynkrygg han är, och det i
denna qväll.

1 Adelsm. Jag får lof att gå och se efter mina
limstänger; han skall bli fast.

Bert. Er bror, min herre, skall mig sällskap göra.

1 Adelsm. Som det behagar er; farväl, herr
grefve. (Går).

Bert. Nu skall ni följa mig och se den flickan,
 Som jag har talat om.

2 Adelsm.             Ett dygdemönster?

Bert. Ja, det är felet. Blott en enda gång

Jag talt vid henne; mycket kall hon var,
 Men jag har skickat henne bref och skänker
 Med denna narr, som nu på prof vi sätta.
 Hon sände dem tillbaks: så står det till.
 Det är en vacker unge: har ni lust
 Att henne se.

2 Adelsm.     Af allt mitt hjerta, grefve.

(De gå).


SJUNDE SCENEN.

Florenz. Ett rum i enkans hus.

(Helena och enkan uppträda).

Hel. Om ni ej tror att jag hans hustru är,
 Så kan jag icke ge er fler bevis,
 Så framt jag icke vill mig sjelf förderfva.

Enk. Jag torftig är, men dock af god familj,
 Har aldrig haft med slika ting att skaffa
 Och vill ej gerna se mitt namn befläckadt
 Med sådant der.

Hel.            Det vill ej heller jag.
 Ni blott skall tro, att grefven är min man,
 Och att jag ord för ord har sanning sagt
 I hvad jag er förtrott: då skall ni ej
 Det minsta orätt göra med den hjelp
 Ni lånar mig.

Enk.          Jag får väl tro er då;
 Ty hvad ni gifvit mig bevisar klart,
 Att ni är mäkta rik!

Hel.                 Tag detta guld
 Och låt af er en vänlig tjenst mig köpa,
 Deri dubbelt, ja, tredubbelt jag betalar,
 Då jag har lyckats. Grefven giljar häftigt,
 Belägrar med sitt smicker hennes skönhet;
 Han segra vill: -- låt henne gifva efter
 På sätt som vi för henne finna bäst.
 Då skall hans heta blod ej något neka,
 Som hon begär. Han bär en ring på fingret,
Som gått i arf i slägten sedan gammalt
 Från son till son i flera, flera leder
 Från ättefadren; ytterst dyrbar är
 För honom denna ring; i kärleksyran
 Han torde dock dess värde glömma bort,
 Om ock han efteråt sig skulle ångra.

Enk. Nu ser jag målet, som ni syftar efter.

Hel. Ni ser, att det är lofligt; denna ring
 Skall nu er dotter, förr'n hon synes vunnen,
 Utbedja sig och stämma honom möte.
 Jag går i hennes ställe; ärbart hon
 Sig hålle fjerran. Sedan ger jag henne
 I hemgift, utom hvad hon redan fått,
 Tretusen kronor.

Enk.             Ni har vunnit mig:
 Lär nu min dotter hur hon skall sig ställa,
 På det att tid och rum med lofligt svek
 Må passa in. Han kommer hvarje qväll
 Med sång och spel och öfverdrifna visor
 Om henne diktade; det hjelper ej
 Att visa honom bort; han är så envis,
 Som om det gällde lifvet.

Hel.                      Än i qväll
 Vår plan vi fresta;  så, med himlens nåd,
 En svekfull afsigt främjar lofligt dåd,
 Och loflig afsigt gör en loflig handling,
 Som är af både synd och dygd förvandling.
 Men nu till verket! --

(De gå).


FJERDE AKTEN. FÖRSTA SCENEN.

Utanföre det florentinska lägret.

(En fransysk adelsman uppträder. Fem eller sex soldater i bakhåll).

Adelsm. Han kan icke komma någon annan väg än förbi den här häcken. Då ni rusar på honom, så tala
hvilket förfärligt språk ni vill; det gör ingenting om
ni sjelfva icke förstår hvad ni säger, ty vi måste
låtsa som vi icke förstå honom, utom en af oss som
skall föreställa tolk.

1 Sold. Bästa kapten, låt mig få vara tolken.

Adelsm. Är du icke bekant med honom? Känner han icke din röst?

Sold. Nej, visst icke.

Adelsm. Men hvad har du för rotvälska att svara oss med?

Sold. Densamma som ni talar till mig på.

Adelsm. Han måste tro oss vara en hop utländningar,
som stå i fiendens sold. Han har snappat upp några
smulor af alla grannspråken; derföre måste en och hvar
af oss tala som det faller honom in, utan att fråga
efter om vi förstå hvarandra; märker han att vi förstå
hvarannan, så märker han knepet; nej, bara rotvälska,
ju galnare, dess bättre. Ni, som är tolk, får lof att
vara fiffig af er. Men tyst! göm er, här kommer han
för att sofva bort ett par timmar och sedan vända om
igen och svära på de lögner, dem han smider ihop.

(Parolles kommer).

Par. Klockan är tio! -- Om tre timmar är det tid att
vända om hem igen. Hvad skall jag säga att jag har
gjort? Här får man lof att dikta så det förslår. De
börja att få väderkorn på mig, och olyckan har på en
tid allt för ofta knackat på min dörr. Jag märker,
att min tunga är allt för dumdristig, men mitt hjerta
lefver i Martis fruktan och hans kreaturs och vågar
icke hvad min tunga skräflar om.

Adelsm. (Afsides). Det var den första sanning, som
nånsin din tunga gjort sig skyldig till.

Par. Hvad fan hade jag att göra med att skaffa igen
den der trumman, då jag vet att det är omöjligt och
vet att jag aldrig ärnade göra det? Jag får lof att
sjelf ge mig några skråmor och säga att jag fått dem
i bataljen. Men små skråmor förslå icke; då heter det:
slapp du för så godt
köp? och stora vågar jag icke ge mig. Hvad skall jag
nu göra? Hvar skall jag få bevis ifrån? Tunga! Jag
får lof att sätta dig i en mångelskas mun och köpa
mig en annan af Bajazets mulåsnaDen var naturligtvis stum., om du pratar mig
in i sådana här farligheter.

Adelsm. (Afsides). Är det möjligt, att han skulle
veta hvem han är och ändock vara den han är?

Par. Det vore väl, om jag kunde hjelpa mig ifrån
saken med att skära sönder mina kläder eller bryta
sönder min spanska klinga.

Adelsm. (Afsides). Det slipper du icke med.

Par. Eller raka af mig skägget och säga att det var
en krigslist.

Adelsm. (Afsides). Det hjelper icke.

Par. Eller kasta mina kläder i vattnet och säga att
jag blifvit afklädd in på bara kroppen.

Adelsm. (Afsides). Hjelper svårligen.

Par. Om jag också skulle svärja på att jag hade hoppat
ned från fönstret på citadellet --

Adelsm. (Afsides). Hur djupt?

Par. Tretti famnar --

Adelsm. (Afsides). Så skulle tre grofva kött-eder
knappt göra dig trodd.

Par. Om jag ändå hade en af fiendens trummor, så
skulle jag svärja på att jag hade eröfrat den.

Adelsm. (Afsides). Du skall straxt få höra en.

(Trummor och buller bakom scenen).

Adelsm. (Rusar fram). Throca movousus, cargo,
cargo, cargo.

Alla. Cargo, cargo, villianda par corbo, cargo.

Par. Pardon, pardon! förbind ej mina ögon!

(De gripa honom och förbinda hans ögon).

Tolk. Boscos, ihromuldo, boscos.

Par. Jag vet ni ä' af Musco's regemente;
 Jag dör för det jag ej ert språk kan tala:
 O, fins ej här en Fransman eller Tysk,
 En Dansk, en Nederländare, som jag

Kan tala med, så skall jag säga allt,
 Som kan förderfva Florentinarne.

Tolk. Boscos, vouvado. --
 Jag dig förstår och tala kan ditt språk: --
 Kerdybonto: bästa herre,
 Tänk på din hädanfärd, ty sjutton dolkar
 Du har mot bröstet.

Par.                Ack!

Tolk.                    O bed, o bed!
 Mancha revania dulche.

Adelsm. Oscoribi dulchos volivorco.

Tolk. Vår höfding vill tills vidare dig skona,
 Men ledas skall du med förbundna ögon
 Till strängt förhör: ditt lif du kanske räddar
 Med hvad du har att säga.

Par.                      Låt mig lefva,
 Så skall jag yppa alla hemligheter
 Om härens plan och styrka, ja, berätta
 Förundransvärda ting.

Tolk.                Och utan svek?

Par. Ja, Gud förbanna mig, om jag er sviker!

Tolk. Acordo linta. --
 Kom; uppskof är beviljadt dig.
 (Går med Parolles).

Adelsm. (Till en soldat).
 Gå, säg min broder och gref Roussillon,
 Att göken fångad är och skall förvaras
 Tills vidare i kurra.

Sold.                 Ja, kapten.

Adelsm. Och säg, att han oss alla till oss sjelfva
 Förråda vill.

Sold.         Skall ske.

Adelsm.                 Emellertid
 Jag honom hålla vill i mörk arrest.

(De gå).


ANDRA SCENEN.

Florenz. Ett rurn i enkans hus.

(Bertram och Diana uppträda).

Bert. Man sagt mig, att ni heter Fontibella?

Dian. Diana heter jag, min bästa grefve.

Bert. Gudinnenamn! Ett sådant är du värd
 Och mera till! Men säg mig, sköna själ,
 Är kärlek biltog från ditt fagra väsen?
 Om ungdomseld ej lågar i ditt bröst,
 Så är du ingen flicka, men en stenbild.
 Först efter döden bör du vara det,
 Som nu du är, ty du är kall och stel.
 Nu bör du vara hvad din moder var
 Då hon din hulda varelse gaf lif.

Dian. Då var hon sedesam.

Bert.                    Det är du.

Dian.                               Nej;
 Hon gjorde blott sin pligt, densamma pligt,
 Som ni er fru är skyldig.

Bert.                      Tyst med det!
 Jag ber dig, sträfva ej mot mina eder.
 Till henne blef jag tvungen; dig jag älskar
 Med kärleks ljufva tvång och vill för evigt
 Dig tjena ömt.

Dian.           Ja, karlarna oss tjena,
 Tills vi dem tjena; då vår ros är bruten,
 De lemna endast taggarna åt oss
 Och gäcka oss till slut.

Bert.                     Hvad har jag svurit?

Dian. På många eder trohet ej beror;
 Ett enda ärligt löfte är tillfyllest.
 Hvad heligt fins, som ej vi svärja vid,
 Ja, taga den allsmäktige till vittne?
 Hvad tycker ni? Om nu jag skulle svära
 Vid kärleks allmakt att jag höll er kär,
Månn ni mig skulle tro, om er till skada
 Min kärlek vore? Nej, det duger icke
 Att svärja honom, som jag kärlek lofvar,
 Att jag skall skada honom; edra eder
 Blott äro tomma fraser utan kraft,
 Så tycker jag.

Bert.          Ack tyck, ack tyck ej så,
 Du grymma helgon! Kärleken är helig,
 Och min uppriktighet de svek ej känner,
 Som männen skyllas för. O, bönhör mig,
 Och bota sjelf mitt kärlekskranka sinne
 Med kärligt ja-ord; säg att du är min,
 Så skall, som nu, jag evigt blifva din.

Dian. Ack, männen hissa oss med sina snaror
 Till värsta branter! --  Gif mig denna ring.

Bert. Till låns du får den, men jag har ej makt
 Att skänka bort den.

Dian.                Vill ni ej, herr grefve?

Bert. Den är i vår familj en dyr klenod,
 Som gått i arf från många mina fader,
 Det vore evig skam om jag den miste.

Dian. Min ära också är en sådan ring;
 Min kyskhet är klenoden i familjen,
 Som gått i arf från många mina fäder;
 Det vore evig skam om jag den miste.
 Så skaffar nu er egen visdom fram
 Den kämpen ära för att skydda mig
 Emot ert svaga anfall.

Bert.                  Tag min ring;
 Min ätt, min ära, ja, mitt lif är ditt,
 Och jag dig lyder blindt.

Dian. Då midnatt kommer, knacka på mitt fönster;
 Jag sörjer för att ej min mor det märker.
 Dock måste  ni en sak mig heligt lofva;
 Då ni min jungfrubädd eröfrat har,
 Dröj blott en timma, tala ej ett ord.
 Jag har ett vigtigt skäl, som ni får veta
Då denna ring en gång er lemnas åter.
 Jag skall i natt er ge en annan ring,
 Som i en framtid oss skall vittne bära
 Om hur en gång hvarann vi voro kära;
 Farväl till dess; en maka jag er skänker,
 Fast sjelf ej mer jag på min lycka tänker.

Bert. En jordisk himmel vann jag genom dig.
 (Går).

Dian. För denna må du tacka Gud och mig.
 Till slut du gör det nog. --
 Min mor beskref hans frieri precist
 Som hade hon uti hans hjerta sutit.
 "Så svärja alla karlar," säger hon.
 Han  svurit att mig äkta när en gång
 Hans hustru dör, och derför blir jag hans
 I grafven först. Om Fransmän svika så,
 Vill jag i evighet som flicka gå;
 Dock tycks mig ingen synd att den bedraga,
 Som vill i spel med orätt vinsten taga.
 (Hon går).


TREDJE SCENEN.

Det florentinska lägret.

(De båda fransyska adelsmännen och några soldater uppträda).

1 Adelsm. Ni har ännu icke gifvit honom brefvet från hans mor?

2 Adelsm. Jag gaf honom det för en timma sedan:
det måtte stå något deruti, som griper honom, ty då
han läste det blef han så förvandlad att man knappt
kunde känna igen honom.

1 Adelsm. Han förtjenar med rätta  mycket
tadel för det att han förskjutit en så god
hustru och ett så älskvärdt fruntimmer.

2 Adelsm. I synnerhet har han för evig
tid ådragit sig onåd hos kungen, som just hade
stämt sin bevågenhet
till att sjunga lycka för honom. -- Jag skall säga
er något, men ni skall förborga det hos er i djupaste
mörker.

1 Adelsm. Då ni har uttalat det, är det dödt,
och jag är dess graf.

2 Adelsm. Han har här i Florenz förfört en ung
fröken af det mest oklanderliga rykte, och i natt
mättar han sin lusta med att beröfva henne äran.
Han har gifvit henne sin familjering och sätter
sin lycksalighet i denna osedliga förbindelse.

1 Adelsm. Nå, Gud förbarme sig öfver oss
syndare! Hvad äro vi icke för varelser, om vi få råda
oss sjelfva!

2 Adelsm. Blott våra egna förrädare. Och,
som det vanligtvis sker med allt förräderi,
som städse förråder sig sjelft innan det når
sina afskyvärda syften, så kan också han, som på
detta sätt utskämmer sitt adelsskap, icke hålla tätt,
utan dränker sig sjelf i sitt eget svall.

1 Adelsm. Ja, är det icke synd och skam
af oss att sjelfva så der basuna ut våra egna olofliga
afsigter? -- Vi få då icke hans sällskap i qväll?

2 Adelsm. Nej, icke förr än efter midnatt,
ty han får lof att passa på.

1 Adelsm. Tiden är snart inne. Jag skulle gerna
vilja att han finge se sin sällskapsbroder
dissekerad, på det att han måtte lära rätt uppskatta
sitt eget omdöme, uti hvilket han så konstigt infattat
denna oäkta juvel.

2 Adelsm. Vi skola icke befatta oss med honom
förr än grefven kommer, ty hans närvaro skall
bli den andres gissel.

1 Adelsm. Säg mig emellertid: hvad har
ni förnummit om det här kriget?

2 Adelsm. Det sägs, att fredsunderhandlingar
äro öppnade.

1 Adelsm. Nej, freden är redan sluten, det
försäkrar jag.

2 Adelsm. Hvad ärnar grefve Roussillon göra då?
-- Tänker han resa vidare eller återvända till
Frankrike?

1 Adelsm. Jag hör på denna fråga, att ni just icke
är invigd i hans hemligheter.

2 Adelsm. Gud förbjude det, min herre! Då skulle jag
också ha stor andel i hans företag.

1 Adelsm. Hans gemål flydde för ungefär
två månader sedan ur hans hus; hon tog till
förevändning en pilgrimsfärd till sanct Jacob den
äldre, och detta fromma företag fullbordade hon med
den strängaste andakt. Under det hon vistades der,
blef hennes späda natur ett rof för hennes sorg;
sluteligen utandades hon sin sista pust i en
suck, och nu sjunger hon i himmelen.

2 Adelsm. Hur har man tillförlitlig reda på det?

1 Adelsm. Till största delen af hennes egna bref,
som bekräfta hennes historia ända till dödsminuten:
men att hon är död, hvilket hon icke sjelf kunde
berätta, är sanningsenligt bestyrkt af presten på
stället.

2 Adelsm. Har grefven kunskap om allt detta?

1 Adelsm. Ja, och särskilda bevis, punkt för
punkt, som fullständigt bekräfta sanningen.

2 Adelsm. Det gör mig hjerteligen ondt,
att han säkert är glad deröfver.

1 Adelsm. Huru väldigt gläda vi oss icke
öfver våra förluster!

2 Adelsm. Och huru väldigt dränka vi icke
andra gånger vår vinst i tårar! Den stora
utmärkelse, hvilken hans tapperhet här har förvärfvat
honom, skall i hemmet mötas af en lika stor
vanheder.

1 Adelsm. Vår lefnads väf är af blandadt garn,
godt och dåligt tillsamman. Våra dygder skulle vara
stolta, om våra fel icke gisslade dem, och våra
laster skulle förtvitla, om de icke blefve
smekta af våra dygder. (En  betjent Kommer).
Nå, hvar är din herre?

Betj. Han mötte hertigen på gatan och tog
högtidligt afsked af honom. Hans nåd ernar sig i
morgon bittida till Frankrike. Hertigen erbjöd honom
ett rekommendationsbref till konungen.

2 Adelsm. Det kommer han mer än väl att
behöfva, om det också innehölle mer beröm än rimligt
är.

(Bertram uppträder).

1 Adelsm. Det kan icke vara sött nog åt
konungens förbittring. -- Der är hans herrlighet. --
Nå, herr grefve, är det icke efter midnatt nu?

Bert. Jag har i qväll uträttat sexton ärenden,
hvardera en månad långt, men i hurtigt sammandrag. Jag
har tagit afsked af hertigen, sagt farväl åt hans
omgifning, begrafvit en hustru, sörjt henne, skrifvit
till min fru mor att jag snart kommer hem, bestyrt
om mitt resesällskap och midt under dessa angelägna
göromål uträttat åtskilliga andra småsaker; den sista
var den vigtigaste, men den är icke slut än.

2 Adelsm. Om saken skulle hafva sina svårigheter
och ni på morgonen skall resa härifrån,
så får herr grefven skynda sig.

Bert. Jag menar att saken icke är slut än, emedan jag
fruktar att jag får höra af den vidare. -- Men skola vi
icke börja komedien med narren och soldaterna? Kom,
för fram det oäkta originalet; han har bedragit mig
som en falsk profet.

2 Adelsm. För fram honom! -- Han har hela natten sutit
i stocken, den stackars tappra karlen.

Bert. Skadar icke; hans hälar hafva förtjenat det,
för det att de så länge missbrukat sporrarna. Hur är
det fatt med honom?

1 Adelsm. Jag har redan sagt herr grefven, att
stocken har honom fatt. Dock, för att svara
er som ni vill bli förstådd, -- han gråter som en
flickunge, som har stjelpt ikull sin mjölkbytta.
Han har biktat sig för Morgan, den han tror vara
en munk, och bekänt alla sina synder så
långt han kan minnas tillbaka och ända till
det olyckliga ögonblick då han blef satt i stock. --
Hvad tror ni väl att han har biktat?

Bert. Ingenting om mig, hoppas jag? --

2 Adelsm. Hans bikt är tagen till protokolls och
skall honom föreläsas. Om herr grefven deruti
förekommer, som jag tror att ni gör, så får ni ha
tålamod att höra på.

(Soldater komma med Parolles).

Bert. Anfäkta honom, den insvepta karlen! Han kan
icke säga någonting om mig. Tyst! Tyst!

1 Adelsm. Der kommer blindbocken! -- Porto
tartarossa.

Tolk. Han ropar på tortur; hvad har ni nu att
säga?

Par. Jag skall utan tvångsmedel bekänna hvad jag
vet; om ni också skulle knåda mig som en pastej-deg,
så kan jag icke säga mer.

Tolk. Bosco chimurcho.

2 Adelsm. Boblibindo chicurmurco.

Tolk. Ni är en nådig general. -- Vår general befaller
er att svara på de frågor, som jag skall läsa upp
för er.

Par. Och så sannfärdigt som jag hoppas att få lefva.

Tolk. "Fråga honom först huru starkt hertigens
rytteri är." Hvad svarar ni på det?

Par. Fem eller sex tusen, men mycket svaga och
otjenstbara; truppen är alldeles skingrad, och befälet
usla stackare; vid tro och ära, och så sant jag hoppas
att få lefva!

Tolk. Skall jag teckna upp ert svar på det viset?

Par. Gör det; jag kan taga sakramentet derpå, när
och hur ni vill.

Bert. Allting kommer honom på ett ut. -- Hvilken
fördömd skurk han är!

1 Adelsm. Ni bedrar er, herr grefve: det
är monsieur Parolles, den raska militären -- det
var hans eget uttryck -- som bär hela krigskonstens
teori i knuten på sitt skärp och praktiken i sitt
värj-gehäng.

2 Adelsm. Jag skall aldrig mera tro någon
menniska för det han håller sin klinga blank,
ej heller tro att han har allt inombords för det
att han är snyggt klädd.

Tolk. Godt; der står det.

Par. Fem eller sex tusen hästar, sade jag, -- sanningen
måste fram, -- eller så ungefär -- skrif upp det; --
ty sanning vill jag säga.

1 Adelsm. Härutinnan är han sanningen mycket nära.

Bert. Men jag är honom ingen tack skyldig för den art,
med hvilken han säger den.

Par. "Usla stackare," skrif upp det för all del.

Tolk. Godt; der står det.

Par. Jag tackar ödmjukast, min herre: sant är sant;
de uslingarna äro riktigt miserabla.

Tolk. "Fråga honom huru manstarkt deras fotfolk
är." Hvad svarar ni på det?

Par. På min heder, min herre, -- om jag också icke hade
mer än en timma att lefva, -- sanning skall jag säga. --
Låt se: Spurio har hundra och femtio man, Sebastian
lika så många, Corambus lika så många, Jaques lika
så många; Guiltian, Cosmo, Lodovico och Grazii,
hvardera tvåhundra och femtio; -- mitt eget kompani,
Chitopher, Vaumond, Bentii, hvardera tvåhundra och
femtio: så att hela mönsterrullan, friska och sjuka,
så sant jag lefver, icke stiger till femtontusen
man, utaf hvilka hälften icke vågar skaka snön af
kapotterna af fruktan att sjelfva gå sönder.

Bert. Hvad skall man göra med honom?

1 Adelsm. Intet utom betacka sig hos honom. -- Fråga
honom om mina angelägenheter, och om huru jag är
anskrifven hos hertigen,

Tolle. Godt, der står det, "Ni skall fråga honom om
en viss kapten Dumain, en Fransos, är i lägret; huru
han är ansedd hos hertigen, huru det står till med
hans tapperhet, ärlighet och krigserfarenhet, samt
om han icke tror det vara möjligt att med en dugtig
summa pengar muta Dumain till myteri och uppror." Hvad
svarar ni på det? Hvad vet ni om den saken?

Par. Jag ber er, låt mig besvara dessa frågor hvar
för sig: en fråga i sender.

Tolk. Känner ni denna kapten Dumain?

Par. Det gör jag. Han var i lära hos en lappskräddare
i Paris, och derifrån blef han körd med stryk för
det att han hade lägrat Sheriffens fåniga piga,
ett döfstumt kräk, som icke kunde säga nej åt honom.

(Dumain lyfter upp handen i vredesmod).

Bert. Nej, jag ber er, håll edra händer stilla;
hans hjerna är hemfallen åt det första taktegel,
som ramlar ner.

Tolk. Godt; är denna kaptenen i hertigens af Florenz
läger?

Par. Ja, så vidt jag vet är han det, den
luskusken.

1 Adelsm. Nej, se icke så på mig, herr grefve; turen
kommer strax till er.

Tolk. Huru är han anskrifven hos hertigen?

Par. Hertigen känner honom endast som en fattig
officer i mitt kompani, och skref till mig för ett par
dagar sedan att jag skulle köra bort honom. Jag tror,
att jag ännu har hans bref i fickan.

Tolk. För tusan, det skola vi taga rätt på.

Par. Allvarsamt sagdt, jag vet icke om jag har det på
mig; antingen ligger det der i fickan, eller hänger
det på en tråd i mitt tält bland hertigens öfriga
bref.

Tolk. Här är det; här är ett papper. Skall jag läsa
upp det för er? --

Par. Jag vet icke om det är det rätta eller ej.

Bert. Vår tolk gör sin sak bra.

1 Adelsm. Förträffligt.

Tolk. (Läser). "Diana, grefven är en narr och full
af guld."

Par. Det der är icke hertigens bref, min herre;
det är en varning till en hygglig flicka i Florenz,
en viss Diana, att hon skall akta sig för att bli
förförd af en viss grefve Roussillon, en narraktig
odåga till pojke, som icke destomindre är mycket
kärlig utaf sig; jag ber er, stoppa in det der igen.

Tolk. Nej, jag vill först läsa det, med er
tillåtelse.

Par. Min afsigt med det der brefvet var mycket
hederlig och till flickans bästa, det bedyrar jag;
ty jag vet, att den unga grefven är en farlig och
otuktig pojke, en riktig hvalfisk för allt hvad
jungfrudom heter och som slukar all småfisk, som han
kommer öfver.

Bert. Fördömda karl! På båda sidor en skurk!
Tolk. (Läser).
 "Då han bedyrar, bör du ta kontant;
 Får han kredit, så mister du valutan.
 Half vinst är lyckligt köp; sälj, men mot pant,
 Med klok beräkning, annars blir du utan.
 Diana, mins, att en soldat det sagt:
 Mot pojkar, ej mot män, var på din vakt;
 En narr är grefven; mins, att jag har spått det;
 Han förskott ger, men rymmer om han fått det.
 Din, som han lofvat dig uti ditt öra,"
 "Parolles."

Bert. Han skall springa gatulopp genom hela arméen
med denna versstump på sin panna.

2 Adelsm. Han är ju er tillgifnaste vän, den
mångkunnige språkkännaren och den väldige krigaren.

Bert. Förr i verlden kunde jag tåla allting utom
kattor, och nu är han en katt för mig.

Tolk. Jag märker på generalens blickar, min herre,
att vi lära bli tvungna att hänga er.

Par. För all del låt mig behålla lifvet: icke för
det att jag är rädd för döden, men för det att
jag syndat så mycket och vill ångra mig i denna
skröpligheten. Min herre, låt mig få lefva i ett
fångtorn, i en stock eller hvar som helst, endast
jag får behålla lifvet.

Tolk. Vi vilja se till hvad som kan göras, om ni
bekänner ärligt. Derföre, vidare i texten om den der
kapten Dumain: ni har svarat på frågan om hur han
är anskrifven hos hertigen och på frågan om hans
tapperhet. Hur står det till med hans ärlighet.

Par. Han skulle kunna stjäla ägg i kyrkan; i rofferier
och våldtägt är han Nessi jemlikeCentauren Nessus försökte
bortröfva Hercules' hustru Deianira.. Han bryr sig
icke om att hålla sina eder, men han är starkare än
Herkules i att bryta dem. Ljuga kan han med sådan
munvighet, att ni skulle kunna tro att sanningen är
ett dårhushjon. Dryckenskap är hans förnämsta dygd:
han super som ett svin, och i sömnen gör han ingen
skada utom på sina sängkläder; men man känner hans
olater och bäddar honom på

halm. Jag har icke stort mera att säga om hans ärliga
lefverne; han gör allt som en ärlig karl icke bör
göra, och allt hvad en ärlig karl bör göra, det gör
han icke alls.

1 Adelsm. Jag börjar tycka om honom för det här.

Bert. För denna beskrifning på din ärlighet? Jag,
för min del, önskar honom fan i våld; han blir allt
mer och mer katt.

Tolk. Hvad säger ni om hans krigserfarenhet?

Par. Jo, han har minsann gått med trumman framför de
engelska komedianterna; ljuga på honom vill jag icke,
men mera känner jag icke om hans krigsbedrifter, utom
det att han i England hade den äran att tjenstgöra
på ett ställe som kallas Mile-end; der lärde han
rekryter att sluta lederna. Jag ville gerna göra
karlen all möjlig heder, men på hans krigserfarenhet
är jag icke så säker.

1 Adelsm. Han har drifvit skurkaktigheten så
långt, att han borde gå fri för raritetens skull.

Bert. Anfäkta honom! Han är och förblir en katt.

Tolk. Då hans egenskaper äro så litet värda,
så behöfver jag icke fråga er om man med guld kan
förföra honom till myteri.

Par. För en quart d'ecu säljer han sin salighets
frälsegods med arfsrätt och allt för sig och sina
efterkommande i evigheters evighet.

Tolk. Hvad är hans bror, den andra kapten Dumain,
för en karl?

2 Adelsm. Hvarför frågar han honom om mig?

Tolk. Hvad är han för en karl?

Par. En gök ur samma bo; icke fullt ut så stor
som den förra i det goda, men en stor del större i
det onda. Han öfverträffar sin bror i pultroneri,
och likväl anses hans bror för en af de största
pultroner i verlden. I reträtt springer han om hvilken
snabblöpare som helst; men gäller det attack, så får
han minsann kramp.

Tolk. Om man skänker er lifvet, vill ni då åtaga er
att förråda hertigen af Florenz?

Par. Ja, och anföraren för hans rytteri, grefve
Roussillon.

Tolk. Jag skall tala sakta med generalen och höra
efter hvad hans vilja är.

Par. (Afsides). Inga trummor mer! Fan anfäkta alla
trummor! Endast för att vinna skenet af förtjenst och
bedraga den der liderliga pojken, grefve Roussillon,
har jag störtat mig i denna fara. Men hvem kunde väl
misstänka ett bakhåll der, hvarest jag blef gripen?

Tolk. Det hjelper icke, min herre; ni måste
dö. Generalen säger, att den, som så nedrigt förrådt
sin armés hemligheter och så giftigt förtalat
hederligt folk, icke kan göra något ärligt gagn här
i verlden; derföre måste ni dö. Skarprättare! Af med
hans hufvud!

Par. Ack, min Gud, låt mig lefva, eller låt mig se
min död!

Tolk. Det skall ni få, och taga afsked af alla edra
vänner. (Tager af honom bindelen). Se så, se er nu
omkring; känner ni någon här?

Bert. God morgon, ädle kapten!

2 Adelsm. Gud signe er, kapten Parolles.

1 Adelsm. Gud bevare er, ädle kapten.

2 Adelsm. Kapten, har ni några helsningar
till herr Lafeu? Jag reser till Frankrike.

1 Adelsm. Bästa kapten, var så god och gif mig en
afskrift af den sonetten ni skref till Diana för
grefve Roussillons räkning. Om jag icke vore en
pultron, så skulle jag aftvinga er den, men farväl
nu.

(Bertram och de båda adelsmännen gå).

Tolk. Ni är förlorad, kapten, ni är upplöst hel och
hållen utom ert skärp, som ännu har en knut på sig.

Par. Hvem kan icke bli krossad af en komplott?

Tolk. Om ni kunde hitta på ett land der det blott
funnes qvinnor lika hutlösa som ni, så kunde ni stifta
en riktigt oförskämd koloni. -- Farväl, min herre; jag
reser också till Frankrike; der skola vi tala om er.
(Går).

Par. Jag tackar dock. Om stort mitt hjerta vore,
Så bruste det; farväl med mitt kaptenskap!
 Dock skola mat och dryck och sömn mig smaka,
 Som vore jag kapten; mitt simpla jag
 Mig nära skall. Enhvar, som är en skräfla,
 Må frukta detta; ty så plär det gå:
 Som åsna skräflaren till slut får stå.
 Svärd, rosta! Rodnad, blekna! Lef, Parolles,
 Uti din skam som narr på annat håll;
 Än fins det mat och rum på jordens boll.
 Jag följer dem.
 (Går).


FJERDE SCENEN.

Florenz. Ett rum i enkans hus.

(Helena, enkan och Diana uppträda).

Hel. På det att ni må se att jag har rätt,
 Skall en af christenhetens största furstar
 Min borgen bli; jag måste böja knä
 Inför hans thron, förr'n jag mitt mål kan hinna.
 Jag fordom honom gjort en vigtig tjenst,
 Så dyrbar som hans lif, en tjenst som kunde
 Ur flinthård vildes hjerta tvinga fram
 Ett "tack" till svar. Jag vet med säkerhet
 Att kungen vistas i Marseille, och dit
 Jag går med lagom svit. Man tror mig död;
 När hären bryter upp, min make ilar
 Till hemmet åter, der med himlens hjelp
 Och nådig konungs gunst jag förr skall vara
 Än ett välkommen sägs mig.

Enk.                        Ädla fru,
 Ni aldrig haft en piga mera villig
 Att tjena er.

Hel.          Ej heller ni en vän,
 Hvars tankar sträfva trägnare att löna
 Er kärlek. Tvifla icke på att himlen
 Har mig bestämt att bli er dotters brudskatt,
Och henne till ett verktyg att förskaffa
 Min make åter. -- Underbara mankön,
 Som kan så ljuft begagna hvad det hatar,
 Då fräck förtröstan på bedragna sinnen
 Befläckar svarta natten! Lustan så
 Med hvad den afskyr leker vildt ändå. --
 Men mer en annan gång. -- Diana, ni 
 Skall, ledd af mig, ännu fördraga något,
 Som gagnar mig.

Dian.           Må död med ära följa
 På edra fordringar, jag tillhör er
 Och lider hvad ni vill.

Hel.                     Men nu, jag ber, --
 Knappt ordet utsagdt är förr'n sommar kommer,
 Då rosen löf, ej endast törnen, bär
 Och är så ljuf som skarp. Vi måste bort;
 Vår vagn är färdig; tiden manar oss.
 Är slutet godt, är allting godt; man röner,
 Att, hur det går, dock ändan verket kröner.

(De gå).


FEMTE SCENEN.

Roussillon.

(Grefvinnan, Lafeu och narren uppträda).

Laf. Nej, nej, nej. er son blef förförd utaf den
taftutkrusade karlen der, hvars nedriga saffranWarburton tror, att
Shakspeare här alluderar på den gula stärkelsen,
uppfunnen af den illa beryktade qvinnan Turner, som
blef hängd i Tyburn för delaktighet i ett mord. Detta
är dock ovisst. Man brukade likväl på Shakspeare's
tid en sorts gul stärkelse till halskragar och dylikt,
likasom man med saffran satte färg på bakverk. kunde
hafva smittat en hel nations obakade och degiga ungdom
med sin färg. Er sonhustru hade annars lefvat än i
dag, och er son hade varit här hemma mera befordrad
af konungen än af den der rödstjertiga humlan, som
jag talar om.

Grefv. Ack, att jag aldrig hade känt honom! Han gaf
döden åt den dygdigaste flicka, med hvars skapelse
naturen någonsin förvärfvade sig ära. Om hon också
hade varit af mitt blod och kostat mig en moders
djupaste suckar, jag hade dock icke kunnat egna henne
en mera inrotad kärlek.


Laf. Det var en god flicka, en god flicka; vi kunna
tusen gånger plocka sallat, innan vi finna en dylik
ört.

Narr. Ja, hon var sannerligen sallatens söt-mejram
eller snarare en riktig nådeört.

Laf. De äro inga sallat-örter, din skälm; de äro att
lukta på.

Narr. Jag är icke någon stor Nebucadnezar, min herre;
jag förstår mig icke stort på gräs.

Laf. Hvilketdera ger du dig ut för? För en skälm
eller för en narr?

Narr. För en narr i ett fruntimmers tjenst och för
en skälm i en karls.

Laf. Hvad menar du med det?

Narr. Jag skulle purra hustrun ifrån mannen och göra
hans tjenst.

Laf. Då vore du verkeligen en skälm i hans tjenst!

Narr. Och hans hustru skulle jag ge mitt speleverk
för att göra henne en tjenst.

Laf. Jag går i borgen för dig att du är både en skälm
och en narr.

Narr. Till er tjenst.

Laf. Nej, nej, nej!

Narr. Nå nå, min herre, om jag icke kan tjena hos er,
så kan jag taga tjenst hos en prins, som är en fullt
ut så stor herre som ni.

Laf. Hvem är det? En Fransos?

Narr. Ett engelskt namn har han, minsann; men hans
fysiognomi är mycket hetare i Frankrike än i England.

Laf. Hvad är det för en prins?

Narr. Den svarta prinsen, alias mörksens furste,
alias djefvulen.

Laf. Håll, der har du min börs. Jag ger dig den icke
för att tubba dig ifrån din herre, som du talar om;
tjena honom, du.

Narr. Jag är ifrån skogsbygden och har alltid tyckt
om en god brasa; och den herrn, som jag talar om,
fyrar alltid friskt på. Men då han utan tvifvel är
denna
verldens furste, så må adeln stanna qvar vid hans
hof. Jag håller mig till huset med den trånga porten,
som är för liten för stora herrar att gå in uti;
de som ödmjuka sig kunna väl, men de flesta lära
vara för frusna och ömtåliga och hålla sig till den
blomsterströdda vägen, som leder till den breda porten
och den stora brasan.

Laf. Gå din väg, jag börjar bli ledsen vid dig,
och jag säger dig det på förhand, emedan jag icke
vill komma i krakel med dig. Gå din väg; laga,
att mina hästar bli eftersedda och det rappt, utan
skälmstycken.

Narr. Om det skall komma några rapp i fråga, så lär
det bli pisk-rapp, ty sådana tillkomma dem enligt
naturens ordning.

Laf. En inpiskadt elak skälm!

Grefv. Det är han. Min salig' man hade mycket roligt
åt honom. Enligt hans vilja har han stannat qvar i
huset, och det anser han som ett patent på att få
vara oförskämd; och, i sanning, han håller sig icke
inom skrankorna, utan springer hvart han behagar.

Laf. Jag tycker om honom; han är icke så oäfven. --
Då jag hörde att den goda unga grefvinnan var död och
att er son grefven var på återvägen hem, höll jag just
på att säga er att jag bedt konungen, min herre, tala
till min dotters bästa, något som hans majestät, då
båda ännu voro barn, af egen hög inskyndelse påtänkt;
hans majestät har lofvat mig att göra det, och det
gifves icke något bättre medel att afvända den onåd,
som han fattat emot er son. Hvad tycker ni om det,
fru grefvinna?

Grefv. Mycket väl, min herre; och jag önskar, att
det vore väl fullbordadt.

Laf. Hans majestät kommer i hast resandes från
Marseilles, så rask och frisk som vid sina tretti år;
han lär vara här i morgon, eller också har jag fått
falska underrättelser af en person, som annars i
dylika saker plägar vara väl underrättad.

Grefv. Det fägnar mig, att jag kan hoppas få se honom
innan jag dör. Jag har bref om att min son lär vara
här i qväll; jag ber er, min herre, att ni vill vara
qvar hos mig tilldess de träffa samman.

Laf. Min fru, jag tänkte just på huru jag på bästa
sätt skulle kunna få företräde.

Grefv. Ni behöfver blott åberopa er rangs
rättigheter.

Laf. Af dem har jag dristigt begagnat mig; men,
Gud ske lof, de gälla väl ännu.

(Narren kommer tillbaka).

Narr. Ack, min nådiga fru, derute är er son, den unga
grefven, med ett sammetsplåster på ansigtet. Huruvida
det är en skråma derinunder eller ej, det må sammetet
veta; men det är en dugtig rimsa sammet; på hans
venstra kindben sitta två och ett halft hårstrå,
men det högra är alldeles bart.

Laf. Ett hederligt vunnet ärr är ett godt äretecken;
och så är väl också detta.

Narr. Men hans ansigte ar hackadt som en kalopps.

Laf. Låt oss gå er son till mötes, jag ber; jag
längtar att tala vid den ädla unga krigaren.

Narr. Der är minsann ett helt dussin sådana med
fina, fina hattar och ytterst artiga fjädrar,
som bocka sig och nicka åt en och hvar.

(De gå).


FEMTE AKTEN. FÖRSTA SCENEN.

En gata i Marseilles.

(Helena, enkan och Diana uppträda).

Hel. En sådan rastlös resa dag och natt
 Utmattar er helt visst; jag rår ej för det;
 Men då ni dag och natt till ett har gjort,
 Och mig till gagn er späda kropp har slitit,
 Så vet, att så ni fastväxt i mitt hjerta,
 Att intet kan er rycka upp. -- Välan! --
 (En adelig falkenerare kommer).
Den mannen kan förhjelpa mig till kungen,
 Om han sin makt vill bruka. -- Gud er skydde!

Adelsm. Och er.

Hel. Jag tror jag sett er förr vid franska hofvet.

Adelsm. Jag en och annan gång har varit der.

Hel. Jag hoppas, att ni icke svikit har
 Det rykte, som ni städse haft för godhet;
 Och derför, stungen utaf skarpa öden,
 Som hata komplimenter, sätter jag
 Er dygd i verksamhet och skall för evigt
 Er tacka derför.

Adelsm.          Säg, hvad önskar ni?

Hel. Att ni behagade
 Till kungen detta stackars papper lemna
 Och hjelpa mig med all den makt ni har
 Till audiens.

Adelsm.       Men kungen är ej här.

Hel. Ej här, min herre?

Adelsm.                               Nej, det är han icke.
 Han reste gårdags qväll, och mera hastigt
 Än han är van.

Enk.           O Gud! vår möda spilld!

Hel. Är slutet godt, är allting godt,
 Hur mycken motgång än vi röna fått. --
 Men säg, jag ber, hvarthän har kungen rest?

Adelsm. Så vidt jag vet, han rest till Roussillon,
 Dit jag mig ärnar.

Hel.               Jag er ber, min herre,
 Då säkert förr än jag ni kungen råkar,
 Gif detta papper i hans nådes hand;
 Jag hoppas, att det ej skall skada er,
 Men snarare er tack och heder skaffa;
 Jag kommer efter er, så fort jag kan.

Adelsm. Jag skall uträtta ärendet.

Hel.                              Och ni
 Skall se er tjenst med tacksamhet belönad,
Hvadhelst må hända. -- Nu till häst igen! --
 Gå, rusta allt i ordning!

(De gå).


ANDRA SCENEN.

Roussillon.

(Narren och Parolles uppträda).

Par. Kära monsieur Lavache, gif herr Lafeu detta
bref. Jag har fordom varit bättre känd af er, min
herre, den tiden som jag förtroligt umgicks med
snyggare kläder, men nu har jag suskat ner mig i
Fortunas pöl och luktar något skarpt af hennes skarpa
onåd.

Narr. Ja, Fortunas onåd måtte vara rasande snuskig,
om den luktar så skarpt som ni säger. Jag skall
aldrig mera äta någon fisk, som Fortuna har strukit
smör på. Jag ber dig, håll dig i lä.

Par. Nej, ni behöfver icke hålla er for näsan, min
herre. Jag talade blott metaforiskt.

Narr. Men, min bästa herre, om er metafor luktar
illa, så får jag lof att hålla för näsan, och så
gör jag mot hvem det vara må, som kommer med dylika
metaforer. Jag ber dig, gå din väg.

Par. Var så god och skaffa fram detta papper åt mig,
min herre.

Narr. Fy, fy, maka dig undan! Att lemna en
adelsman ett papper ur Fortunas nattstol! Se,
der kommer han sjelf. (Lafeu kommer). Här är en
Fortuna-katt, min herre, eller en Fortuna-katta,
-- men icke någon moskus-katt -- som har plumpat
ner sig i Fortunas orenliga fiskdam, och, som han
säger, suskat ned sig der. Jag ber er, min herre,
behandla den karpen så godt ni kan, ty han ser
ut som en fattig, afsigkommen, klipsk, kollrig,
skälmaktig kanalje. Jag ömkar hans ofärd med mitt
trösterika leende och öfverlemnar honom åt ers nåd.
(Går).

Par. Nådige herre, jag är en man, som Fortuna
gräseligen klöst.
Laf. Hur kan jag hjelpa det? Det är för sent att
klippa hennes naglar nu. Hvad har ni gjort Fortuna
för skälmstycken, efter kon har klöst er, hon,
som i sig sjelf är en så beskedlig fru och icke tål
att skälmar länge frodas i hennes skydd? Der har ni
en quart d'ecu! Låt rättvisans tjenare göra er och
Fortuna till vänner igen; jag har annat att göra.

Par. Jag besvär ers nåd, hör bara ett enda ord af
mig.

Laf. Ni tigger om ännu en liten slant; godt, den
skall ni få; spara ert ord.

Par. Nådige herre, mitt namn är Parolles.

Laf. Då tigger ni om mer än ett ord. -- Anfäkta och
regera! Gif mig er hand. -- Hur är det med er trumma?

Par. Ack, nådige herre, ni var den första, som tog
reda på mig.

Laf. Månne det? Och jag var den första, som förlorade
dig.

Par. Det beror på er, nådige herre, att skaffa mig
till nåd igen, ty ni har skaffat mig ur densamma.

Laf. Fy, skäm ut dig, karl! Ålägger du mig på
en gång både Guds och djefvulens embete? Den ena
skaffar dig till nåden, och den andra skaffar dig
derutur. (Trumpeter höras). Kungen kommer; jag hör
det på hans trumpeter! -- Fråga vidare efter mig,
karl. Jag talade om dig i går qväll. Fastän du är
en narr och en skälm, så skall du likväl icke svälta
ihjel; kom, följ mig.

Par. Gudskelof att jag träffat er!

(De gå).


TREDJE SCENEN.

Sammastädes. Ett  rum i grefvinnans slott.

(Trumpeter. Konungen, grefvinnan, Lafeu, adelsmän
och svit uppträda).

Kon. I henne vi förlorat en klenod,
 Och denna mistning gjort oss fattiga;
 Dock har er son, af galenskap förvirrad,
Allt sinne saknat för att hennes värde
 Uppskatta rätt.

Grefv.          Det är förbi, min kung;
 Och jag besvär ers höghet att det anse
 Som öfverilning uti ungdomshettan,
 Då eld och olja allt förnuft betvinga
 Och bränna det till aska.

Kon.                       Ädla fru,
 Jag har förlåtit allt och allt förglömt,
 Fastän min hämd var högt mot honom spänd
 Och färdig till att skjuta.

Laf.                         Sägas måste --
 Dock först jag ber om gunst -- att unga grefven
 Sig svårt förbrutit mot ers majestät,
 Sin moder och sin maka, mest likväl
 Emot sig sjelf; han mist ett vif, hvars fägring
 Förbländade de rikaste bland ögon,
 Hvars ord i bojor allas öron slog,
 Hvars dygder tvungo alla stolta hjertan
 Till ödmjuk tjenst.

Kon.                Att prisa hvad vi mist
 Gör minnet dyrbart. -- Kalla honom hit! --
 Han har vår nåd vid första ögonkastet.
 All skuld är mördad: -- ingen bön om tillgift!
 Hans stora brotts natur är redan död,
 Och djupare än glömskan vi begrafve
 Hvad eldfängdt än är qvar: låt honom komma
 Som främling, ej som brottling; säg, att så
 Vår vilja är.

1 Adelsm. Min kung, det skall jag göra. (Går).

Kon. Har ni med honom talat om er dotter?

Laf. Han lyder uti allt ers majestät.

Kon. Då få vi bröllop. Jag har fått ett bref,
 Som prisar honom högt.

(Bertram kommer).

Laf.                    Han syns förnöjd.

Kon. Jag är ej någon oafbruten regndag;
 Hos mig du både solsken ser och hagel
 På samma gång; de tunga molnen vika
 För himlaklara strålar; träd nu fram,
 Nu är det klart igen.

Bert.                 Min dyre prins,
 Förlåt mitt brott, som djupt jag ångrar.

Kon.                                     Godt!
 Nu ej ett enda ord om hvad som skett!
 Låt oss vid pannan ögonblicket fatta;
 Jag gammal är; mitt snabbaste beslut
 Af tidens tysta fot, som smyger fram,
 Kan öfverraskas plötsligt; denne herre
 En dotter har: ni mins väl henne?

Bert.                             Ja,
 Och med beundran, höge konung. Först
 Mitt val på henne föll, förrän mitt hjerta
 Till dristig härold djerfdes tungan göra.
 Då hennes bild uti mitt öga satt,
 Gaf öfvermodet mig sitt fräcka synglas,
 Som rynkte hvarje annan skönhet hop,
 Försmådde eller nämnde röda kinder
 Ett stulet gods samt svällde eller krympte
 Till gräslig fulhet alla sköna former;
 Så kom det sig, att hon, som hela verlden
 Högt prisade och som jag sjelf höll kär
 När jag förlorat henne, i mitt öga
 Det stoftkorn blef, som skadade min syn.

Kon. En välsagd ursäkt! Att du henne älskar
 Utplånar stora summor af din skuld.
 Men kärlek, som för sent har kommit, klagar,
 Liksom för sen benådning, bittert an
 Den stora domaren och ropar ut
 Att det är godt, som dött. Vår öfverilning
 Förklenar goda ting, som lyckan gaf,
 Och ser dem först på bottnen af en graf.
 Vår ogunst ofta, mot oss sjelfva svår,
Förgör en vän och klagar vid hans bår;
 Vår kärlek vaknar upp och bittert gråter,
 Då skändligt hat åt sömn sig öfverlåter. --
 Din makas själaringning vare detta.
 Glöm henne nu och sänd förlofningsringen
 Med kärlig håg till fagra Magdalena,
 Ty hon är din. Jag dröjer här som gäst
 Att se vår enklings andra bröllopsfest.

Grefv. En bättre lycka nu, o himmel, gif!
 Tag annars före vigseln du mitt lif.

Laf. Kom hit, min son, du, som mitt huses namn
 Fortplanta skall, och gif en kärleksskänk,
 Hvars gnistor väcka upp min dotters håg
 Till hastig hitkomst. -- Vid mitt gamla skägg
 Och hvarje strå deri, din döda maka
 Var älskansvärd; en sådan ring som denna
 På hennes finger satt, då sist vid hofvet
 Jag afsked tog af henne.

Bert.                    Icke denna.

Kon. Jag ber er, låt mig se den; ty mitt öga
 Vid ringen fäst sig under detta samtal. -- 
 Den varit min; jag gifvit den åt henne
 Med löfte att, om någonsin hon komme
 Uti behof af hjelp, vid detta tecken
 Mitt bistånd ge. Hur har du mäktat röfva
 Från henne denna hennes hjelp i nöden?

Bert. Ers majestät, fastän ni tycker så,
 Var ringen aldrig hennes.

Grefv.                    Jo, vid Gud!
 Jag sett, att hon den bar; hon höll den kär
 Som sjelfva lifvet.

Laf.                Ja, hon bar den säkert.

Bert. Ni er bedrar; hon har den aldrig sett;
 Den blef i Florenz kastad från ett fönster,
 I papper vecklad; gifvarinnans namn
 På lappen stod. Hon adlig var, och tänkte
 Att jag var fri; men då jag bunden var
För hela lifvet och beviste henne
 Att jag med heder icke kunde svara
 Mot hennes önskningar, så tvang hon sig
 Till lugn med häftig kamp, men ville aldrig
 Sin ring tillbaka taga.

Kon.                    Plutus sjelf,
 Som guldtinktur och alchemi förstår,
 Ej känner så naturens hemligheter
 Som jag den ringen: jag den gaf åt henne,
 Hvemhelst ock gett er den. Om nu ni vet
 Hvem sjelf ni är, så säg att den var hennes
 Och med hvad våldsam bragd ni röfvat den.
 Hon svor vid alla helgon att hon aldrig
 Ifrån sitt finger skulle ringen släppa,
 Så framt hon ej åt er den gaf i brudsäng,
 Dit aldrig ni har kommit, eller ock
 I nöd oss sände den.

Bert.               Hon aldrig sett den.

Kon. Nu ljuger du, så sant jag äran älskar,
 Och väcker upp en misstro, den jag gerna
 Afvisa ville! Skulle det befinnas
 Att du så grymt, -- nej, så befins det icke, --
 Och dock, jag vet ej, -- dödligt var ditt hat,
 Och hon är död. Om hennes ögon sjelf
 Jag hade lyckt, jag vore ej så säker
 På hennes död, som då jag ringen ser.
 För honom bort! Hur saken ock sig vänder,
 Skall grunden till min misstro dock ej spörjas
 Fåfänglig vara; hittills har jag fåfängt
 För liten misstro haft. -- För honom bort! --
 Det skall ransakas.

Bert.               Om ni först bevisar
 Att ringen henne tillhört, kan ni ock
 Bevisa lätt att jag har äktat henne
 I Florenz, der hon likväl aldrig varit.

(Bertram blir bortförd af vakt).

Kon. Mig snärja hemska tankar.

(En adelsman kommer).

Adelsm.              Höge konung,
 Om ratt jag gjort, om orätt, vet jag ej:
 Här är ett papper från en Florentinska,
 Som blifvit fyra fem stationer efter
 På resan för att lemna fram det sjelf.
 Jag tog mig saken an, förmådd dertill
 Utaf den armas sköna tal och fägring.
 Nu väntar hon, som jag förnimmer, här,
 Och hennes värf har allvar i sin blick.
 Hon sade mig med ljufligt korta ord,
 Att saken angår er så väl som henne.

Kon. (Läser). "Med sina många löften om att äkta mig,
då hans hustru vore död, -- jag rodnar att säga det, --
vann han mig. Nu är grefve Roussillon enkling; hans
löften till mig äro förfallna, och jag har betalat
honom med min ära. Han stal sig ifrån Florenz utan
att taga afsked, och jag följer honom till hans
fädernesland för att vinna rättvisa. Gif mig den,
o konung; det beror helt och hållet på er; annars
triumferar en förförare, och en stackars flicka är
olycklig. Diana Capulet."

Laf. Jag vill köpa mig en måg på en marknad och
förtulla honom; denna vill jag icke hafva.

Kon. Lafeu, dig unnar himlen godt, som bragt
 I dagen detta. -- Uppsök supplikanten. --
 Gå, skynda, bringa grefven hit igen. (Några af sviten gå).
 Jag räds, min fru, att nedrigt man har mördat
 Er Helena.

Grefv.     Den skyldige man straffe!

(Bertram kommer med vakt).

Kon. (Till Bertram).
 Mig undrar, att, då så ni qvinnor hatar
 Och flyr så snart ni svurit dem er tro,
 Ni dock vill giftas. -- Hvem är denna flicka?

(En adelsman för in enkan och Diana).

Dian. Min prins, jag är en stackars Florentinska
 Utaf det gamla huset Capulet;
 Ni känner, som jag hör, mitt är'nde redan
 Och vet hur högst beklagansvärd jag är.

Enk. Och jag är hennes mor, hvars lif och ära
 Utaf den klagan kränkes, som vi bringa;
 De skola båda dö, om ni ej hjelper.

Kon. Säg, grefve, om ni känner dessa qvinnor.

Bert. Min kung, jag hvarken mäktar eller vill
 Förneka det; hvad skylla de mig för?

Dian. Säg, känner ni er hustru ej igen?

Bert. Det är hon ej, min kung.

Dian.                         Om ni er gifter,
 Så ger ni bort er hand, och den är min;
 Så ger ni bort er ed, och den är min;
 Så ger ni bort mig sjelf, och jag är min.
 Ty jag med ed vid er så fastväxt är,
 Att den som vigs med er blir vigd med mig,
 Med båda eller ingendera.

Laf. Ert rykte börjar att bli för dåligt för
min dotter; ni är ingen man för henne.

Bert. Min kung, hon är en vild, förälskad toka,
 Som jag har skämtat litet med; ers höghet
 En bättre tanke hyse om min ära,
 Än att den skulle så förnedra sig.

Kon. Min tanke är er icke stort bevågen,
 Förrän ni vinner den på nytt; er ära
 Sig vise klarare, än mig den syns.

Dian. Min gode prins,
 Spörj honom på hans samvet om han tror,
 Att ej jag jungfru var då han mig vann.

Kon. Hvad svarar du?

Bert.               Min konung, hon är fräck
 Och var som allmän lägerflicka känd.

Dian. Han gör mig orätt; om jag varit det,
 Så kunde han mig köpt för ringa penning.
Tro honom icke; se på denna ring,
 Hvars höga pris och rika dyrbarhet
 Ej har sin like; detta allt till trots
 Han gaf den dock åt allmän lägerflicka,
 Om jag det är.

Grefv.         Han rodnar; ringen är det.
 I sjette led den ringen gått i slägten
 I testamente ifrån far till son
 Samt ägts och burits. -- Hon hans hustru är,
 Och ringen vittnar tusenfaldt.

Kon.                           Mig tycktes,
 Ni sade att vid hofvet fins ett vittne.

Dian. Det sade jag, men blygs att åberopa
 En sådan usel karl; Parolles han heter.

Laf. Jag såg den mannen nyss, om man han är.

Kon. Låt föra honom hit.

Bert.                   Hvad skall han här?
 Den karlen som en nedrig skurk är känd;
 Han sudlad är i allt hvad smutsigt fins
 Och dödsjuk blir, om han skall tala sanning.
 Är jag väl si och så, för det att den,
 Som säger hvad som helst, det yttrat har?

Kon. Hon har likväl er ring.

Bert.                       Jag tror hon har den,
 Och sanning är att hon mig syntes täck.
 Jag angrep henne i min ungdomslusta;
 Hon höll sig fjerran, lade krok för mig
 Och retade mitt blod med låtsad tvärhet,
 Ty alla hinder uti kärleks väg
 Blott öka kärleks häftighet; till slut,
 Med list förent med måttliga behag,
 Hon fick mig fast; jag henne ringen gaf
 Och fick för den hvad mången annan fått
 För inköpspriset.

Dian.             Jag får vara tålig.
 Ni, som ett sådant ädelt vif försköt,
 Med skäl är mätt på mig. Jag ber er dock --
Då dygd ni saknar, vill en man jag mista --
 Att hemta hit er ring, den jag behåller,
 Och ge mig min igen.

Bert.                Jag har den ej.

Kon. Hvad var det för en ring?

Dian.                         Den liknar mycket
 Den ring, som ni på fingret bär, min kung.

Kon. Säg, var det denna ring? Nyss var den hans.

Dian. Och jag gaf honom samma ring i brudsäng.

Kon. Då är det lögn, att ni har kastat den
 Ifrån ett fönster?

Dian.              Jag har talat sanning.

(Parolles kommer).

Bert. Min kung, jag tillstår att hon ringen ägt.

Kon. Du svigtar dugtigt; minsta dun dig skrämmer. --
 Är det den mannen, som du talt om?

Dian.                              Ja.

Kon. Säg, karl, men  säg mig rena sanningen
 Och frukta icke för din herres onåd --
 Den nog jag tämja skall, om du är redlig --
 Hvad vet du om gref Bertram och om henne?

Par. Med ers majestäts tillåtelse, min herre har
alltid varit en respektabel kavaljer. Men visst har
han haft konster för sig, som alla sådana herrar
hafva.

Kon. Se så, svara på min fråga! Har han älskat denna flicka?

Par. Ja, visst har han älskat henne; men huru?

Kon. Nå, huru?

Par. Han älskade henne som en kavaljer älskar en flicka.

Kon. Huru är det?

Par. Han både älskade och icke älskade henne.

Kon. På samma sätt som du både är skälm och icke
skälm. -- Hvad är det här för en ordryttare?

Par. Jag är en fattig karl och står till ers majestäts tjenst.

Laf. Han är en god trumslagare, min kung; men en dålig talare.

Dian. Vet ni, att han har lofvat mig äktenskap?

Par. Jag vet minsann mer än jag vill tala om.

Kon. Således vill du icke tala om allt hvad du vet?

Par. Jo, med ers majestäts tillåtelse; jag var, som
sagdt är, budbärare dem emellan, men, hvad mera är,
han älskade henne, ja han var galen i henne och
talade om satan och om skärseld och om furier och
hvad knäfveln det var; och jag stod den tiden så
väl hos dem, att jag fick veta att de gingo till
sängs med hvarann, och mycket annat kuckel, som till
exempel att han lofvade henne äktenskap, med mera,
med mera, som skulle bekomma mig illa att tala om,
och derföre vill jag icke tala om hvad jag vet.

Kon. Du har redan sagt allt, så framt du icke också
kan säga att de äro gifta. Men du är alltför illparig
i ditt vittnesmål; gå derföre din väg. -- Ni säger,
att denna ring tillhört er?

Dian. Ja, nådige herre.

Kon. Hvar har ni köpt den? Hvem har skänkt er den?

Dian. Jag har ej fått den, icke heller köpt den.

Kon. Hvem har ni lånat den utaf?

Dian.                           Af ingen.

Kon. Hvar hittat den?

Dian.                Ej heller hittat den.

Kon. Om ej på något utaf dessa sätt
 Ni ringen fått, hur kunde ni den ge
 Åt honom?

Dian.     Han den icke fått af mig.

Laf. Denna flicka är som en vid handske, min kung;
hon går af och på utan besvär.

Kon. Jag ringen ägt och gaf den åt hans hustru.

Dian. Den kunnat vara både er och hennes.

Kon. För henne bort; nu tål jag henne icke;
 Låt fängsla henne; bort med honom ock!
 Om du ej säger hvar du ringen fått,
 Så dör du genast.

Dian.                Jag det aldrig säger.

Kon. För henne bort!

Dian.               Jag ställer borgen, herre.

Kon. Nu tror jag, att du är en allmän tärna.

Dian. Vid Gud!
 Om någon man mig känt, så var det ni.

Kon. Men hvarför har du då anklagat honom?

Dian. För det han skyldig är och dock ej skyldig.
 Han tror jag ej är mö och svär derpå,
 Jag åter svär att jag är mö ändå.
 Jag är ej någon sköka, nej, vid Gud!
 Är jag ej mö, så är jag gubbens brud.
 (Pekar på Lafeu).

Kon. Hon gäckar oss; i fängelse med henne!

Dian. För hit min borgen, moder! -- Vänta, herre!
 (Enkan går).
 Hon hemtar ringens ägare, en guldsmed,
 Som går i god för mig. Men denna grefven,
 Som har mig kränkt, som nogsamt sjelf han vet,
 Fast aldrig hän mig rört, frikänner jag.
 Han vet att han min bädd vanärat har,
 Och den, han famntog der, hans hustru var;
 Fast hon är död, hon känner fostret spritta;
 Den döda lefver: kan ni gåtan hitta? --
 Der ser ni lösningen.

(Enkan kommer tillbaka med Helena).

Kon.                  Månn' någon trollkarl
 Mitt ögas trogna tjenst bedårat har? 
 Månn' det är verkligt, som jag ser?

Hel.                                Ack nej!
 Ni skuggan blott utaf en qvinna ser,
 Blott namnet, icke saken.

Bert.                     Båda, båda!
 O, kan du mig förlåta!

Hel.                   Dyra make,
 Då ni mig trodde vara denna flicka,
Fann jag er hjertligt öm. Se der er ring,
 Och der ert bref, hvari det skrifvet står:
 "Om från mitt finger ni kan ringen få,
 Och bär ett barn af mig," -- mitt mål jag hunnit. 
 Vill ni bli min, jag har er dubbelt vunnit? 

Bert. Min kung, om hon kan styrka hvad hon säger, 
 Hon evigt, evigt all min kärlek äger.

Hel. Om hvad jag sagt ej klart bekräftar sig, 
 Må döden evigt skilja dig och mig! --
 Ack, dyra moder, lefver ni ännu?

Laf. Mina ögon lukta lök; jag lär komma att gråta. 
-- (Till Parolles), Kära Pelle Trumma, låna mig din 
näsduk. -- Tack skall du ha; följ mig nu hem, jag vill 
muntra mig litet med dig. Skrapa icke och bocka så; det 
ser så fult ut. 

Kon. Från punkt till punkt J skolen allt berätta, 
 Och klara sanningen med fröjd oss mätta. 
 (Till Diana). Om du ännu en jungfrublomma är, 
 Så välj dig man; jag brudskatt dig beskär. 
 Du har med klokhet, derpå vill jag svära, 
 En hustru frälst och frälst din jungfruära. -- 
 Allt detta och hvad mera, som har händt, 
 Skall vid en läglig tid oss blifva kändt. 
 Nu allt syns godt. Ju bittrare förut 
 Man sorgen känt, ju sällare dess slut.
 (Till åskådarne). Vid pjesens slut går kungen sjelf och tigger, 
 Och godt är slutet, om ert bifall ligger 
 Tillreds för våra böner. Dag för dag 
 Vi skola sträfva er till välbehag. 
 Låt tålamod och gynsam dom oss finna; 
 Handklappningen skall våra hjertan vinna. 

(Alla gå).



ROMEO OCH JULIA.

*

PERSONER:

ESCALUS, prins af Verona. 

Grefve PARIS, en slägtinge till prinsen, 

MONTAGUE, CAPULET, hufvudmän för tvenne slägter, som ligga i strid med hvarandra.

En gammal man, Capulets farbror.

ROMEO, Montagues son.

MERCUTIO, prinsens slägtinge och Romeos vän.

BENVOLIO, Montagues brorson och Romeos vän.

TYBALT, grefvinnan Capulets systerson.

Broder LORENZO, en Franciscanermunk.

Broder MARCUS, munk af samma orden. 

BALTHASAR, Romeos tjenare.

SIMSON, GREGORIO, Capulets betjenter.

ABRAHAM, Montagues betjent.

PETTER.

Tre musikanter.

En page hos grefve Paris.

En officer.

En apotekare.

Grefvinnan MONTAGUE.

Grefvinnan CAPULET.

JULIA, Capulets dotter.

Julias amma.

Borgare i Verona. Åtskilliga män och qvinnor, anförvandter till de båda husen. Masker, musikanter, vakt m. fl.

SCENEN är under största delen af skådespelet i Verona; i början af femte akten i Mantua.


FÖRSTA AKTEN. FÖRSTA SCENEN.

Shakspeare är alltid
beundransvärd i konsten att öppna sina skådespel,
men inledningen till Romeo och Julia förtjenar
särskild uppmärksamhet för den dramatiska förmåga,
som i densamma är nedlagd. Den har alltid varit
föremål för kännares beundran.

En offentlig plats.

(Simson och Gregorio uppträda, beväpnade med svärd och sköldar).

Sims. 
På min heder, Gregorio, vi låter inte göra kål på oss, vi.

Greg. 
Nej, då vore vi ju kolare.

Sims. 
Jag menar, om vi bli koleriska, så ta vi till pliten.



Greg. 
Åh, drag du kollern ur hufvudet först, medan du ännu har det i behåll.

Sims. 
Jag slår qvickt till, bara jag kommer i farten.

Greg. 
Men du kommer inte så lätt i farten att slå till.

Sims. 
En hund af huset Montague kan sätta mig i fart.

Greg. 
Att sättas i fart, det är det samma som att ta till benen; 
men att vara tapper, det är att hålla stånd; derföre, om du 
blir satt i fart, så springer du din väg.

Sims. 
En hund af det huset kan sätta fart i mig att hålla stånd. 
Jag skall öfverta alla karlar och flickor af Montagues hus.

Greg. 
Det bevisar att du är en ynkrygg; den svagare tar alltid någon öfver sig.

Sims. 
Riktigt; och derför ligga alltid qvinfolken, som ä’ de svagare 
kärilen, under. Montagues drängar skall jag köra från väggen och 
Montagues flickor mot väggen.

Greg. Men grälet är ja bara emellan våra herrar och
oss, deras tjenare.

Sims. Det kommer på ett ut; jag skall bete mig som
en riktig tyrann. Då jag fäktat ut med karlarna,
skall jag fälla grymma domar öfver jungfrurna,

Greg. 
Domar öfver jungfrurna?

Sims. 
Ja, domar öfver jungfrurna eller jungfrudomar;
tag det i hvad mening du vill.

Greg. 
Den får väl ta åt sig, som får kännas vid det.

Sims. 
Ja, mig ska’ de ta åt sig, så det käns; det är en känd sak, 
att jag är ett dugtigt stycke kött.

Greg. 
Ja, det är bra att du inte är en fisk; ty om du hade varit det, 
så hade du varit en lutfisk. -- Drag din plit; här komma 
två af Montagues folk.

(Abraham och Balthasar uppträda).

Sims. 
Min blanka pamp är framme. Börja gräl, så skall jag hålla dig ryggen fri,

Greg. 
Hvad? Tänker du rygga?

Sims. 
Var inte rädd för mig, du!

Greg. 
Fan heller! Jag vara rädd för dig?

Sims. 
Vi få lof att ha lagen på vår sida; låt dem börja.

Greg. 
Jag skall göra en grimas åt dem, när jag går förbi; de få ta det som de behaga.

Sims. 
Nej, som de ha mod till. Jag skall räcka
lång näsa åt dem; det är en skam, om de tåla't.

Abr. 
Räcker ni lång näsa åt oss, herre?

Sims. 
Jag räcker lång näsa, herre.

Abr. 
Räcker ni lång näsa åt oss, herre?

Sims. (Till Gregorio). 
Är lagen på vår sida, om jag säger ja?

Greg. 
Nej.

Sims. 
Nej, herre; jag räcker inte lång näsa åt er; men jag räcker lång näsa.

Greg. 
Söker ni gräl, herre?

Abr. 
Gräl, herre? Nej, herre.

Sims. 
Men om ni det gör, så är här en som vill
vara med; jag tjenar en lika god herre som ni.

Abr. 
Ingen bättre heller.

Sims. 
Må göra, herre.

(Benvolio uppträder på afstånd).

Greg. 
Säg: en "bättre;" här kommer en af min herres slägtingar.

Sims. 
Jo, en bättre.

Abr. 
Ni ljuger.

Sims. 
Drag, om ni ä' karlar! -- Gregorio, hugg nu som en mästerman!

(De fäkta).

Benv. 
Åtskils, galningar! In med svärden!
Ni vet ej hvad ni gör. (Slår svärden ur handen på dem).

(Tybalt kommer).

Tyb. 
Hvad, drar du svärd bland dessa fega trälar? Hitåt, Benvolio! 
 Se din död i synen!

Benv. 
Jag stiftar fred; stick in ditt svärd! Om ej,
 Så nyttja det att skilja dessa åt.

Tyb. 
Hvad? Stifta fred med draget svärd? Jag hatar
 Det ordet, som jag hatar helvetet,
 Hvar Montague och dig! Håll åt dig, usling!

(De fäkta).

(Anhängare af båda husen komma och blanda sig i
striden; derefter borgare med knölpåkar).

1 Borg. 
Hit, yxor, spjut och påkar! Hugg! Slå ned dem! 
 Ned med båd' Capulet och Montague!

(Capulet i nattrock och grefvinnan Capulet komma).

Cap. 
Hvad oljud här? Hollah! Tag hit mitt slagsvärd!

Grefv. Cap. 
Nej, kryckan, kryckan! Hvad vill du med svärd?

Cap. 
Mitt slagsvärd! Se, den gamle Montague 
 Sin klinga svänger hånande mot mig.

(Montague och grefvinnan Montague komma).

Mont. 
Du niding Capulet! -- Släpp! Låt mig gå!

Grefv. Mont. 
Tag ej ett fjät, för att din ovän nå! 

(Prinsen med svit kommer).

Prins. 
Fredsfiender, upproriska vasaller, 
Som sölen gudlöst stål i grannars blod! 
J hören icke? Ha! J män, J vilddjur, 
Som släcken branden af en mordisk ilska 
I edra egna ådrors purpurflod! 
Pinbänken väntar er, om ej J fällen 
Ur blodig hand de hätska svärd till marken 
Och hören en förtörnad furstes dom! 
Tre borgarfejder, födda af en ordflägt, 
För er skull, Capulet och Montague, 
Tre gånger lugnet stört på våra gator 
Och nödgat stadens gamla borgersmän 
Att kasta hedersamma skrudar af 
Och svänga i en åldrig hand föråldradt, 
I freden rostadt svärd mot rostadt hat. 
Om än en gång J bryten gatufriden, 
Med lifvet skolen J ert fredsbrott gälda. 
För denna gång, J andre, skingren er; 
Ni, Capulet, skall följa med mig genast; 
Och, Montague, kom ni i eftermiddag 
Till stadens gamla domstol att förnimma
Hvad mer kan täckas oss i denna sak. 
 Ännu en gång, vid dödsstraff: alla hädan! 

(Prinsen med svit, Capulet, grefvinnan Capulet, Tybalt och betjenter gå).

Mont. 
Hvem väckte upp på nytt det gamla kifvet? -- 
 Säg, brorson, var du med då det begynte?

Benv. 
Ert och er oväns tjenstfolk voro redan 
 I handgemäng, då jag till stället kom. 
 Jag drog mitt svärd att skilja dem, då plötsligt 
 Den vilda Tybalt kom med  dragen klinga, 
 Den, fnysande af stridslust i mitt öra, 
 Han svängde kring sitt hufvud, högg i luften, 
 Som, utan sår, mot honom hven med hån. 
 Bäst hugg och stötar så vi vexlade, 
 Kom fler och fler och slogs å ömse sidor 
 Tills prinsen kom och skiljde allesamman.

Grefv. Mont. 
Ack, Romeo! Hvar är han denna tiden? 
 Hur glad jag är! Han var ej med i striden.

Benv. 
Min fru, en timma förr’n den helga solen 
 Såg fram igenom österns gyldne fönster, 
 Dref mig en dyster oro ut på marken. 
 Inunder sykomorers skygd i kinden, 
 Som sträcker sig i vester fram för staden, 
 Såg jag er son så arla gå och vandra. 
 Jag tänkte nalkas, men han blef mig varse 
 Och stal sig in i skogens dunkla gömma. 
 Hans känslor mätande med mina egna, 
 Som syssla desto mer, ju mer allena, 
 Gick jag min kos, lät honom hafva sin 
 Och undvek gerna den mig gerna flydde.

Mont. 
Re’n mången morgon såg man honom der 
 Med tårar öka friska morgondaggen 
 Och sända tunga suckars moln till molnen; 
 Men knappt, vid österns fjerran rand, en strimma 
 Utaf den vana solen hinner lyfta 
 På skuggomhänget kring Auroras bädd, 
 Förrän min dystre son, för ljuset skygg,
Går hem och stänger in sig i sin kammar,
 Slår fönstret till för dagens skära ljus
 Och skapar så åt sig en konstgjord natt.
 Ja, svart och vådligt skall hans svårmod blifva,
 Om goda råd dess orsak ej fördrifva.

Benv. Min ädle farbror, vet ni denna orsak?

Mont. Nej; och af honom får jag ej besked.

Benv. Har ni ej skarpt med honom tagit hop?

Mont. Jo, både jag och många andra vänner; 
 Men han, sin egen lidelses förtrogne, 
 Är mot sig sjelf -- hur trofast, vet jag ej --
 Men så förtigen och så stängd och sluten, 
 Så fjerran från all öppenhet och dager, 
 Som knoppen frätt utaf en svartsjuk mask 
 Förrän den vecklat kronan ut i vinden 
 Och helgat solen doftande behag. 
 Ack, visste vi hvad honom smärta gör, 
 Hur gerna gåfve vi ej bot derför!

(Romeo uppträder på något afstånd).

Benv. 
Der kommer han; mig lemnen ensam här; 
 Jag honom skrifta skall, om möjligt är.

Mont. 
O, måtte du vid detta dröjsmål finna
 Uppriktig öronbikt! -- Kom, min grefvinna.

(Montague och grefvinnan Montague gå).

Benv. 
God morgon.

Rom. 
		Hvad, är dagen än så ung?

Benv. Nyss slagen nio.

Rom.		Sorg gör tiden tung.
 Var det min far, som gick så hastigt bort?

Benv. 
Ja. -- Hvilken sorg förlänger dina timmar?

Rom. 
Den sorg att sakna det, som dem förkortar.

Benv. Då är du kär?

Rom.		Och utan -- 

Benv.			Utan kärlek?

Rom. Ja, utan hennes gunst, som har min kärlek.

Benv. 
Ack, att dock kärleken, som tycks så mild,
 Skall kännas så tyrannisk och så vild!

Rom. 
Ack, att dock kärlek, som med bindel går,
 I all sin blindhet sina syften når! 
 Hvar spisa vi? -- O ve! -- Hvad strid var här? -- 
 Dock, säg det ej, ty allt jag hört och sett: 
 Här hatets makt är stor, men kärleks större: -- 
 Hatfulla kärlek! Kärleksfulla hat! 
 Du allt, som af ett intet först blef skapadt: 
 Du tunga lätthet! Allvarsamma joller! 
 Vanskapta Chaos utaf sköna former! 
 Du vinge utaf bly, du klara rök, 
 Du kalla hetta och du sjuka helsa! 
 Du vakna sömn, som är ej hvad du är! -- 
 Så hatar jag, fast kär, att vara kär. 
 Du skrattar ej?

Benv.		Nej, gråter snarare.

Rom. 
Åt hvad, min hjertans vän?

Benv.			Ditt hjertas qval.

Rom. 
Olycklig kärlek har ej annat val. 
 Min egen sorg bor tung uti mitt hjerta, 
 Men tyngre blir af tyngden i din smärta. 
 Den ömhet, som du visar mig, den ger 
 Åt mina sorger blott en börda mer. 
 Ack, kärlek är en rök, den suckar amma; 
 Än klarnar den till ömma blickars flamma, 
 Än byts den, qväfd, till strida tårars haf. 
 Hvad är den annars? Svagsint snillekraft, 
 Ett mordiskt gift och ljuflig helsosaft. 
 Farväl, min frände.

Benv.		Håll, jag följer dig;
 Du orätt gör, om så du lemnar mig.

Rom. 
Ack, jag har tappat bort mig sjelf: ej här
 Fins Romeo, han annorstädes är.

Benv. 
Säg allvarsamt, hvem älskar du, min vän?

Rom. 
Hvad, skall jag sucka och förtälja dig?

Benv. 
Ej sucka; nej! Men säga mig på allvar.

Rom. 
Bed då en sjuk sitt testamente göra; 
 Det ljuder qvalfullt i den qvaldes öra. -- 
 På allvar, frände, älskar jag en qvinnaMan hör ofta Shakspeare klandras för det att han i början af stycket framställer Romeo förälskad i Rosalina. Det hade varit bättre, tycker man, om skalden genast låtit Romeo uppträda förälskad i sin Julia. På en sådan invändning och ett sådant råd till Shakspeare kan icke annat svar gifvas än detta: "så hade en medelmåttig skald gjort." Shakspeare kände menniskohjertat för väl, för att framställa den unga mannens första obestämda och obesvarade trängtan såsom den der mäktade afgöra hans väl eller ve. Kärleken till Rosalina är för Romeo, hjelten i kärlekens stora sorgespel, en nödvändig och i högsta mening natursann förberedelse för kärleken till Julia, som icke hade kunnat framställas i hela sitt djup och hela sin styrka, utan att skalden på förhand hade låtit läsaren förstå, hvad skilnad det är emellan en inbillad kärlek, som "icke kan läsa rent i bok," (sid. 34) och en verklig kärlek. Med ett ord, man har här, som vanligt, klandrat Shakspeare för just det, som vid närmare eftersinnande förtjenar mesta beundran..

Benv. 
Jag träffade då rätt, som nämnde kärlek.

Rom. 
En dråplig skytt! -- Och skön är den jag älskar.

Benv. 
Ett mål, som lyser skönt, är lättast träffadt.

Rom. 
Der sköt du bom! Dianas hug hon fått 
 Och kan ej träffas af Cupidos skott. 
 På härdad kyskhets pansarskrud hon liter, 
 Och ej på henne Amors barnpil biter. 
 Hon slår tillbaka kärleksböners storm 
 Och djerfva blickars här och öppnar ej 
 Sin famn för guld, som helgon kan förföra. 
 O, rik på skönhet, är hon arm deri, 
 Att, när hon dör, är hennes skatt förbi.

Benv. 
Hon vill då oförmäld till död-dar vara?

Rom. 
Ja, och hon slösar då hon så vill spara; 
 Ty skönhet, som ej gifver kärlek gärd, 
 Tar skönhetsarfvet från en efterverld. 
 Hon är för skön, för vis, för visligt skön 
 Och offrar mig för att få himmelsk lön; 
 Hon afsvor kärlek; och det lif är död, 
 Som nu jag lefver, se’n den eden ljöd.

Benv. 
Lyd mig: förgät att tänka mer på henne.

Rom. 
O, lär mig då förgäta ock att tänka!

Benv. 
Gif dina ögon frihet: fäst din blick 
 På andras skönhet.

Rom. 
		Ack, det vore ju
 Att fästa hennes mer i bättre minne! 
 De lyckliga, de svarta maskerna, 
 Som kyssa skona damers hvita pannor, 
 Påminna blott om skönhet, som de gömma. 
 Ej den med blindhet slagne kan förgäta 
 Förlorad syns klenod: ja, visa mig 
 En qvinna öfvermåttan skön; dess fägring 
 Är blott ett intyg, der jag läser hvem

Är skönare an denna skönaste.
 Farväl! Att glömma du mig aldrig lär.

Benv. 
Jag gör det, eller dör din gäldenär.

(De gå).


ANDRA SCENEN.

En gata.

(Capulet, Paris och en betjent komma).

Cap. 
Och Montague är fälld till samma böter 
 Som jag; det bör ej blifva svårt för oss, 
 Två gamla gubbar, till att hålla frid.

Par. 
J hafven båda två ett aktadt namn, 
 Och högst beklaglig var er långa tvedrägt. 
 Men nu er tanka om mitt frieri?

Cap. 
Jag säger endast hvad jag sagt förut: 
 Mitt barn ännu i verlden är en främling, 
 Hon knappast sina fjorton år har sett; 
 Låt tvenne somrar dö i blomsterskrud, 
 Förr’n hon må anses mogen att stå brud.

Par. 
 Men mången yngre re’n är lycklig moder.

Cap. 
För tidigt gift, för tidigt qvinnan vissnar. 
 Se, jorden slukat mina barn; blott hon 
 Är qvar, mitt enda hopp, min enda arfving. 
 Vinn hennes hjerta med att troget gilja, 
 Mitt ja är blott en del af hennes vilja. 
 Om er hon väljer, är hon genast er, 
 Mitt bifall ligger i det ja hon ger. 
 I afton ger jag en familjefest, 
 Hvartill jag bjudit mången ärad gäst 
 Af mina gamla vänner; deras skara 
 Ni skall föröka och välkommen vara. 
 Der skall ni se, uti mitt ringa hus, 
 Mång jordisk stjerna göra natten ljus. 
 Den fröjd, som lifvar hvarje ynglings själ, 
 När Maj i vårdrägt trampar vintrens häl, -- 
 En sådan skall hos mig i qväll ni finna
Bland mången rosenknopp, som heter qvinna;
 Skall höra, se en hvar och skänka främst
 Er hyllning den, hvars fägring är förnämst.
 Min dotter ock skall fylla qvinno-ringen
 Som en i talet, fast i skönhet ingen.
 Kom, följ mig! -- (Ger betjenten ett papper). Du, min gosse, skynda snar 
 Omkring i staden och sök upp en hvar, 
 Hvars namn står här och helsa, att mitt hem 
 Och mitt välkommen hjertligt vänta dem. 

(Capulet och Paris gå).

Bet. 
Söka upp dem, hvilkas namn stå skrifna här? Det
står skrifvit, att skomakaren skall bli vid sin aln
och skräddaren vid sin läst, fiskaren vid sin pensel
och målaren vid sina nät. Men mig har man skickat
ut att ta reda på de personer, hvilkas namn här stå
skrifna, och inte är jag i stånd att ta reda på hvilka
namn den skrifvande personen här skrifvit. Jag får lof
att gå till de skriftlärde. -- 
Nå, det var just lagom!

(Benvolio och Romeo komma).

Benv. 
Åh pytt! en eld förtär en annans låga, 
 Ett sår förmildras af att andra svida; 
 Med ena smärtan läks den andras plåga, 
 Och svindlar du, så sväng åt motsatt sida! 
 Låt dina ögon smittas blott på nytt, 
 Och snart skall allt det gamla gift ha flytt.

Rom. 
Ett groblad vore ett förträffligt medel --

Benv. 
För hvad, jag ber dig?

Rom.
		För ditt brutna ben.

Benv. 
Säg, är du galen, Romeo?

Rom. 
Ej galen, mer dock bunden än en galning 
 Och stängd i fängelse förutan föda,
 Marterad, gisslad och -- (Till betjenten). god afton, gosse!

Bet. 
Guds fred! Min bästa herre, kan ni läsa?

Rom. 
Åh ja, mitt öde i mitt lifs elände.

Bet. 
Det har ni kanhända lärt er utantill; men säg
mig om ni kan läsa hvad som helst innantill.

Rom. 
Ja, om jag känner språk och bokstafvering.

Bet. 
Ni talar uppriktigt. Gud vare med er!

Rom. 
Blif qvar, min gosse, jag kan läsa. (Läser).
"Signor Martino med fru och döttrar; grefve Anselmo
och hans sköna systrar; enkefru friherrinnan
Vitruvio; signor Placentio och hans älskvärda
brorsdöttrar; Mercutio och hans bror Valentino;
min farbror Capulet med fru och döttrar; min vackra
brorsdotter Rosalinda; Livia; signor Valentio och
hans frände Tybalt; Lucio och den lifliga Helena."
(Lemnar papperet tillbaka).
Ett utvaldt sällskap! -- Hvart är denna bjudning?

Bet. 
Upp.

Rom. 
Hvart?

Bet. 
Till aftonmåltid; i vårt hus.

Rom. 
Hvilkens hus?

Bet. 
Min herres.

Rom. 
Det borde jag, minsann, ha frågat förr.

Bet. 
Nu skall jag säga er utan att ni behöfver fråga
vidare. Min herre är den store, rike Capulet; och
om ni inte är af Montague’s hus, så ber jag er komma
och bryta halsen af en vinbutelj. Gud vare med er! (Går).

Benv. 
På denna gamla fest hos Capulet 
 Är ock din hjertanskär, skön Rosalinda, 
 Samt allt hvad skönast prisas i Verona. 
 Gå dit och jemför utan väld din sköna 
 Med andra damer, som du der skall råka; 
 Mot dem din svan skall synas dig en kråka.

Rom. 
O! bär mitt ögas religion ett frö 
 Till sådant hån: då, må min gråt sig tända, 
 Och ofta dränkta, men ur stånd att dö, 
 De klara klot som kättare bli brända! 
 Hvad, skönare än hon? -- Ej skarpsynt sol 
 Har hennes like sett från pol till pol.

Benv. 
Pah! Ensam såg du henne med sin fägring;
 Med båda ögon såg du samma hägring,
Men väg i klar kristall, i ögats skålar, 
 Din älskade med någon ann’ som strålar 
 Bland tärnorna, du ser vid qvällens fest: 
 Knappt god då syns dig den, som nu syns bäst.

Rom. 
Jag följer; andras skönhet bryr mig föga; 
 Jag blott vill sola mig i hennes öga.

(De gå).


TREDJE SCENEN. 

Ett rum i Capulets hus.

(Grefvinnan Capulet och amman).

Grefv. Cap. 
Hvar är min dotter, amma? Ropa henne.

Amm. 
Nå, vid min jungfrudom vid tolf års ålder! 
 Jag ropte henne nyss. -- Kom hit, min pulla! 
 Hå, Gud förbjude! -- Hvar är flickan? -- Julia!

(Julia kommer).

Jul. 
Hvad nu, hvem ropar mig?

Amm. 
		Er mor.

Jul.
				Här är jag;
 Säg, hvad befaller ni, min ädla fru?

Grefv. Cap. 
Jo, hör: -- men, amma, lemna oss en stund,
 Att språka för oss sjelfva. -- Dock, blif qvar,
 Jag har betänkt mig; du kan höra på. 
 Du vet, mitt barn har nu en vacker ålder.

Amm. 
Ja, den kan jag ge upp precist på timman.

Grefv. Cap. 
Hon är ej fjorton år ännu.

Amm. 
Jag vill slå vad om fjorton mina tänder -- 
 Ty värr! Jag har dock endast fyra qvar -- 
 Att hon ej än är fjorton år. Hur långt 
 Är nu till Michaeli?

Grefv. Cap.
		Fjorton dagar 
Och något derutöfver.

Amm. 
			Lika godt:
 Till Michaeli blir hon fjorton år. 
 Hon och Susanna, -- Herren fröjde själen! --
De voro lika gamla; min Susanna
 Är nu hos Gud, hon var för god för mig.
 Men, som jag säger, just vid Michaeli
 Hon fyller fjorton år; ja, gör hon så!
 Det måtte jag väl minnas: elfva år
 Det är ju nu se’n jorden skalf så fasligt,
 Och hon blef afvänjd -- ej i all min dar
 Jag det förgäter -- just på samma dag.
 Jag hade strukit malört på mitt bröst
 Och satt i solen tätt vid dufvoslaget --
 Hans nåd och ni då var i Mantua --
 Man mins en smula, tror jag? -- Nå, än se’n, --
 Jo, när hon smakte malört på mitt bröst
 Och kände det var bäskt, den lilla tokan,
 Ih! -- hvad hon grinade och släppte bröstet.
 Kratsch -- sad’ det i dufslaget: det behöfdes
 Minsann ej be mig packa mig min väg.
 Se’n denna tiden är det elfva årAf denna vers hafva några kommentatorer velat sluta sig till att Romeo och Julia uppfördes första gången 1591. Det kändes nemligen en stark jordbäfning i England 1580..
 Stå för sig sjelf, det kunde hon: ja kors,
 Hon kunde gå och rulta hvart hon ville,
 Och dän förut, kontant, hon föll på näsan,
 Och man min -- fröjde Gud den kära själen, --
 Det var en munter karl, -- han lyfte opp'na:
 Hör, sad' han, faller du så der på näsan?Dessa ammans ord äro visserligen icke anständiga, det medgifves; men de äro fullkomligt i ammans kärakter. En eftertänksam och med känsla för sann poesi begåfvad läsare skall utan tvifvel finna, att de i hög grad bidraga till att fästa uppmärksamheten på naiviteten och oskulden i Julias första uppträdande och svar till modren: "det är en ära som jag aldrig drömt om."
 När du blir äldre faller du på ryggen;
 Säg, gör du intet det, min lilla Jula?
 Och, vid vår helga fru, det söta kräket
 Höll upp att skrika tvärt och svarte -- ja.
 Nej ser man hur putslustigt det slår in!
 Ja, om jag skulle lefva tusen år,
 Jag glömmer't ej: säg, gör du intet det? sad' han,
 Och ja sad' hon och teg den lilla tokan.

Grefv. Cap. 
Nu nog om det; jag ber dig, håll dig tyst.

Amm. 
Ja, fru; men var det inte rasande, 
 Att tvärt hon teg och bara svarte -- ja? 
 Och ändå, tro mig, hade hon i pannan 
 En bula tjock som vore den ett tuppägg;

En faslig puff; och också gret hon bittert, 
 Men bara man min sad': du föll på näsan, 
 När du blir äldre faller du på ryggen, 
 Så teg hon tvärt och bara svarte -- ja.

Jul. 
Och tig du med, jag ber dig, kära amma!

Amm. 
Nu tiger jag. Gud signe dig, min flicka! 
 Du var den näpnaste jag nånsin ammat, 
 Och fick jag lefva tills jag såg dig gift, 
 Så vore jag belåten.

Gref v. Cap. 
Ja giftermål, se det är just den punkt, 
 Hvarom jag ville tala. Säg mig, Julia,
 Hur är det med din håg för giftermål?

Jul. 
Det är en ära, som jag aldrig drömt om.

Amm. 
En ära! Vore icke jag din amma, 
 Så sad' jag att du diat dig till visdom.

Grefv. Cap. 
Godt; tänk på giftas nu; ty mången yngre, 
 Än du, ibland Veronas ädla damer 
 Har redan blifvit mor: och mins jag rätt, 
 Så var jag re'n din mor vid dina år, 
 Och du är ännu flicka: kort och godt:
 Den ädle grefve Paris friar till dig.

Amm. 
Ack sådan karl, min fröken, sådan karl! 
 En karlakarl! En vaxmodell till karl!

Grefv. Cap. 
Veronas sommar har ej sådan blomma.

Amm. 
En blomma! Ja, min själ, en riktig blomma!

Grefv. Cap. 
Nå, säg mig: kan du älska denna ädling? 
 I afton ser du honom på vår fest; 
 Studera då hans anlets bok och se 
 De ljufva drag af skönhets penna skrifna. 
 Som kärlig maka famnar ömt sin man, 
 Så famna huldt behagen der hvarann. 
 Hvad i den sköna text är dunkelt blifvet, 
 I ögats marginal står klarligt skrifvet. 
 Men denna kärleksbok än saknar band, 
 Den måste bindas af en makas hand. 
 Som klara vågor fiskens fjällprakt höja, 
 Så inre skönt med yttre skönt vi slöja: 
Den bok i mångens ögon synes bäst, 
 Hvars gyldne visdom gyldne knäppen fäst. 
 Så allt hans goda utaf dig skall delas, 
 Om han blir din, och dock ej ditt dig felas.

Amm. 
Hm, felas? -- Nej, hon nog skall få sin rätt, 
 Får flicka man, så får hon allsköns rundhet.

Grefv. Cap. 
Vill du ditt hjerta åt gref Paris ge?

Jul. 
Jag vill se till om jag kan ge, men se: 
 Dock längre ej mitt ögas pil sig svingar, 
 Än edert bifall ger den kraft och vingar,

(En betjent kommer).

Bet.
Nådig fru, gästerna ä’ komna, supén är serverad,
man ropar på er, frågar efter unga fröken, svär öfver
amman i skafferiet, och allt är hullerombuller. Jag
måste åstad och passa opp. För all del, kom straxt.

Grefv. Cap. 
Kom, Julia, grefven väntar dig, var snar. 

Amm. 
Lägg glada nätter, barn, till glada dar.

(De gå).


FJERDE SCENEN.

En gata.

(Romeo, Mercutio, Benvolio med fem eller sex
masker, fackelbärare och andra).

Rom. 
Hvad, skola vi en sådan ursäkt göra, 
 Säg, eller utan krus gå in på stund?

Benv. 
Ett sådant omsvep är ej mer på moden;
 Vi skicka ej som förbud någon AmorJmfr noten till Henrik den åttonde, sid. 22. 
 Med bindel och med brokig tartar-båge, 
 Som jagar alla damerna på flykten 
 Liksom en fogelskrämmaTill fogelskrämma nyttjades i England en uppstoppad menniskofigur med båge och pilar i handen.; ej vid dörren
 Vi stå och hacka på en utanlexa 
 Med bistånd då och då af en sufflör; 
 Nej, man må ta oss fritt för hvad man lyster,
 Vi ta oss blott en sväng med dem och gå.


Rom. 
En fackla hit, men dansar gör jag ej;
 Jag, som är mörk i håg, skall lysa er.

Merc. 
Jo, ädle Romeo, du måste dansa.

Rom. 
Nej, dansa ni med lätta skor och sinnen, 
 Min själ är tung som bly och naglar mig 
 Vid jorden fast, att jag mig ej kan röra.

Merc. 
Du är förälskad; låna Amors vingar 
 Och flyg med dem högt öfver stoftets barn.

Rom. 
Så flygtigt har hans pil ej sårat mig, 
 Att jag kan flyga med hans lätta fjädrar; 
 Så luftig är min boja ej, att jag 
 Kan lyfta mig en tum ur smärtans mörker: 
 Jag sjunker under kärleksbördans tyngd.

Merc. 
I henne sjunka? Stackars lilla kärlek! 
 Du är den hulda varelsen för tung.

Rom. 
Är kärlek huld? Nej, den är alltför hård,
 För vild och oregerlig, sticks som törne.

Merc. 
Är kärlek hård, var hård mot kärlek du, 
 Och om den sticker dig, så stick igen. -- 
 Hit ett fodral att gömma synen i!
 (Han sätter en mask på sig). 
 En mask framför en mask! Hvad rör det mig, 
 Om någon står och gapar på min fulhet? 
 Skråpuken här får rodna i mitt ställe.

Benv. 
Rom, låt oss bulta på och stiga in; 
 Se'n gäller det att nyttja sina ben.

Rom. 
En fackla hit! Må yster ungdom kittla 
 Med sina klackar känslolösa golf. 
 Jag säger, jag, som gamla farfar sad': 
 Den får se på, som står och håller pellen, 
 Jag gläder mig som gammal kusk åt smällen.

Merc. 
Rätt så, och dermed basta, sad' konstapeln;
 Om du är kusk, så skall vi kuska opp dig 
 Ur denna dy, förlåt, jag mente kärlek, 
 Hvari du klifvit ner dig upp till örat. 
 Kom, kom! Vi bränna dagsljus.

Rom.
			Ingalunda.


Merc. 
Förstå mig bara rätt; när så man drager 
 På tiden ut, man bränner ljus vid dager: 
 En välment tydning röjer mera vett, 
 Än all den klokskap våra fem oss gett.

Rom. 
Med välment håg på denna fest vi gå, 
 Men mycket vettigt är det ej ändå.

Merc. 
 Och hvarför icke det, om jag får fråga?

Rom. 
 Jag drömt en dröm i natt.

Merc.
			Det har jag ock.

Rom. 
 Hvad drömde du, Mercutio? Låt höra!

Merc. 
 Att drömmen lurar folk.

Rom.
			Ja, på sitt öra
 Man lurar i sin säng och drömmer sanning.

Merc. 
 Åh, då har drottning Mab gjort dig besök. 
 Hon féers jordegumma är och kommer, 
 Ej större till gestalt än en agat 
 I vördig åldermannens fingerring, 
 Och åker med ett spann af lätta solgrand 
 Tvärs öfver menskors näsor der de sofva. 
 Hjulekrarna af spindelben ä' gjorda,
 Och vagnens tak af skira gräshoppsvingar, 
 Och linorna af finsta spindelväf, 
 Och selarna af däfna månskensstrålar. 
 En syrsas ben är piskans skaft, och snärten 
 En mögelstrimma; kusken är en mygg, 
 En liten grårock, hälften ej så tjock 
 Som masken klämd ur sömnig flickas finger. 
 Kareten ur en hasselnöt är borrad 
 Af snickar Ickor eller mäster Mask, 
 Som varit sedan aldra äldsta tider 
 Vagnmakare uti de féers land. 
 Med sådan ståt hon kuskar natt på natt 
 Igenom hjernorna på älskande; 
 Då drömma de om kärlek: far kring knäna 
 På smidig hofman; drömmer straxt om bockning: 
 Kring lagmans fingrar; drömmer straxt om sportler: 
 Kring flickans läppar; straxt om kärlek drömmer: 

Men ofta straffas hon af Mab med munsår,
 När andedrägten luktar af pastiller.
 Än far hon i galopp på hofmans näsa;
 Då vädrar han i drömmen opp en titel:
 Än med en borst af tiond-gris hon kittlar
 En prost i näsan då han tar sin lur;
 Då drömmer han om bättre pastorat:
 Än kör hon öfver nacken på en krigsman;
 Då drömmer han om knif på oväns strupe,
 Om brescher, bakhåll, spanska klingor, klunkar
 Fem famnar djupa: -- bäst det är, så hör han
 I drömmen trumslag, spritter opp och vaknar
 Och svär en tu'll tre böner till i ångsten
 Och somnar in igen. Se det är Mab,
 Som sammantrasslar hästars man om natten
 Och gör martofvor uti osnyggt hår,
 Som, när det redes ut, stor ofärd bådar.
 Hon är den maran, som, när flickor ligga
 På ryggen, plägar rida dem i sömnen
 Och lär dem så att dragas med sin verld;
 Hon är det --

Rom.
               Tyst, Mercutio, jag ber!
 Du talar om ett intet.

Merc.
                            Ja, om drömmar,
 Som äro foster af en tanklös hjerna
 Och aflade af toma fantasier,
 Så tunna som den klara blåa luften
 Och flygtigare än den vind, som kär
 Kring barmen på den frusna norden kryssar,
 Men susar snart förtretad derifrån
 Med pannan vänd mot dagguppljummad söder.

Benv.
Den vinden blåser bort oss från oss sjelfva;
 Supén är slut; vi komma visst för sent.

Rom. För tidigt, fruktar jag. Mig anar ondt,
 Ett något, som ännu bland stjernor hänger,
 Men som sin olycksdigra färd begynner
 Med denna nattens fröjd och jagar ut,
Med någon blodig bråddöds gräslighet,
 Mitt usla lif ännu i bröstet instängdt.
 Men han, som styr min färd igenom lifvet,
 Må föra seglen! -- Framåt, muntra bröder!

Benv. Rör trumman.

(De gå).


FEMTE SCENEN.

En sal i Capulets hus.

(Musikanter. Betjenter komma).

1 Bet. Hvar håller munsjör Kastrull
hus, som inte hjelper till att duka af?
Den tallricksnattaren! Den tallricksslickaren!

2 Bet. När allt hvad skick och seder heter
skall ligga i en eller två menniskors händer,
och dessa otvättade till på köpet, det är ingen snygg
sak.

1 Bet. Bort med länstolarna! Åt sidan med
skänkbordet! Tag vara på bordsilfret! Kära du, langa
hit en bit mandeltårta; och, om du håller af mig,
så laga att portvaktarn släpper in Susanna Qvarnsten
och Malena. -- Anton! Kastrull!

(Två andra betjenter komma).

Betjenterna. Här, min gosse; färdiga ä' vi.

1 Bet. Man ser efter er, ropar efter er, frågar
efter er och söker efter er i stora salen.

3 Bet. Man kan inte på en gång vara här
och der. -- Lustigt, gossar! Låt det gå flinkt
en stund; den som lefver längst, han kniper slumpen.

(De draga sig tillbaka åt fonden).

(Capulet med sina gäster. Masker).

Cap. Välkomna, mina herrar! Alla damer,
 Som ej ha någon liktorn, önska nu
 En sväng med er. -- Ha, ha, ni vackra damer!
 Nu hjelper ej att neka för en dans.
Jag svär, att den, som krusar, har en liktorn --
 Jojo, det var att ta er på det ömma. --
 Välkomna, vänner! Ack, jag mins den dag,
 Då äfven jag bar mask och kunde hviska
 Ett ljufligt ord uti ett vackert öra;
 Men nu är det förbi, förbi, förbi!
 Välkomna, mina herrar! -- Spela opp!
 Ge rum, ge rum! -- Nu rör på foten, flickor!
 (Musik och dans. Till betjenterna):
 Mer ljus! Slå ner bordskifvorna, ni lymlar,
 Och upp med spjället! Rummet är för qvaft. --
 Bra, bra, ett puts i sinom tid är kärt! --
 Nej, sätt er, sätt er, frände Capulet,
 Ty ni och jag, vi äro nu ur dansen.
 Hur länge är det nu se'n sist vi voro
 På maskerad?

2 Cap.        Åh, hela tretti år!

Cap. Hvad, tretti år? Nu tar ni till för mycket:
 Till pingst, den komme huru fort den vill,
 Är fem och tjugo år se'n Lucios bröllop,
 Och då vi voro ju maskerade.

2 Cap. Nej, mycket, mycket mer! Hans son är äldre;
 Hans son är tretti.

Cap.                 Säg mig inte det;
 För två år sedan var hans son ej myndig.

Rom. (Till en af sina betjenter).
 Hvem är den damen, som i dansen strålar
 Med riddarn der?

Bet.              Det vet jag ej, min herre.

Rom. I hennes glans blir sjelfva flamman blind;
 Hon hänger strålande på nattens kind
 Som diamanten uti Mohrens öra,
 En skönhet allt för rik att jord beröra.
 Som midt i kråkors flock en snöhvit dufva,
 Så glänser hon bland andra mör, den ljufva;
 Vid dansens slut jag hennes hand vill röra
 Och så min djerfva hand lycksaliggöra.
Har jag väl älskat förr? Säg nej, mitt öga!
 Hvad skönhet är, jag hittills anat föga.

Tyb. En Montague! Det känner jag på rösten.
 Min värja, pojke! -- Hvad? Den skurken vågar
 Att komma hit med sådan grinig mask
 Och drifva gäck med vår högtidlighet?
 Det är ej synd, nej, vid mitt huses ära,
 Att blodig hand på den förvägne bära!

Cap. Hvad nu, min frände, hvarför storma så?

Tyb. Skall här en Montague få odräpt gå,
 En skurk, som kommit hit att trotsa blott
 Och med vår högtid drifva spe och spott.

Cap. Är det den unga Romeo?

Tyb. Just han; det är den skurken Romeo.

Cap. Gif dig tillfreds; låt honom gå i fred;
 Han för sig som en adelsman det egnar,
 Och, ärligt sagdt, Verona yfs af honom
 Som af en sedesam och dygdig ungdom.
 Jag ville ej, för hela stadens rikdom,
 Att han blef förolämpad i mitt hus;
 Var derför lugn och gif ej akt på honom;
 Det är min vilja: om du vördar den,
 Var höflig, bort med dessa sura miner,
 Som passa sig så illa för en fest.

Tyb. De passa bra, när sådan skurk är gäst;
 Jag tål ej honom.

Cap.               Men han måste tålas!
 Hvad nu, munsjör? -- Han måste, säger jag,
 Ty jag är herre här och inte du.
 Du kan ej tåla honom? Gud bevars! --
 Du vill ha split och kif bland mina gäster!
 Vill vara högsta hönset! Ser man bara!

Tyb. Det är ju synd och skam --

Cap.                           Se så, se så!
 Du är en näsvis pojke! Såg jag maken?
 Ett sådant streck skall stå dig dyrt, minsann!
 Du sätter dig på tvär'n; -- men nu är tid --
Bra, bra, god' vänner! -- Gå, du är en lufver!
 Var stilla, eller -- Ljus, mer ljus, för knäfveln! --
 Jag skall nog tysta dig! -- Hej lustigt, vänner!

Tyb. Af tvunget lugn och villig harm, som mötas,
 Med darrning mina lemmar sammanstötas.
 Jag går; han detta puts må ljufligt kalla,
 Men jag dess sötma byta vill i galla.
 (Går).

Rom. (Går fram till Julia).
 Om jag ett helgonskrin med oren hand,
 Ovärdig syndare, berörde nyss,
 Pilgrimer två med kind i purpurbrand,
 Två läppar, bjuda ömt som bot en kyss.

Jul. Nej, pilgrim, nu er hand ni orätt gör,
 Den gjorde blott hvad andakt böd er, nyss;
 En pilgrimshand ju helgonhand berör,
 Och hand i hand är helig pilgrims-kyss.

Rom. Har helgon läppar ej, som pilgrim har?

Jul. Jo, pilgrim, läppar, men till böner blott.

Rom. Gör munnen då så säll som handen var,
 Att ej förtviflan blir den frommes lott.

Jul. Ej rör sig helgon, fast det hör en bön.

Rom. Ack, stilla då! Så tar jag bönens lön.
 (Kysser henne).Jmfr noten till Henrik den åttonde, sid. 23.
 Din mun från min nu tog min syndaskuld.

Jul. På mina läppar stannar synden då.

Rom. På dina läppar? Frestelse så huld! --
 Gif synden åter.
 (Kysser henne ännu en gång).

Jul.             Ni förstår er på!

Amm. Er mor begär ett ord med er, min fröken.

Rom. Säg, hvem är hennes mor?

Amm. Jo, unga herre,
 Min frökens mor är sjelfva frun i huset,
 En god och dygdig och förståndig fru,
 Och dottren, som ni talte med, jag ammat.
 Det lofvar jag, att den, som kniper henne,
 Han gör ett kap.

Rom.              Är hon en Capulet?
 O Gud, mitt lif är då en oväns rätt!

Benv. Kom, låt oss gå; snart slutas festens fröjd.

Rom. Ack ja; det ökar blott min smärtas höjd.

Cap. Nej, mina herrar, bryt ej opp så tidigt;
 En tarflig måltid redan är i ordning. --
 Får jag ej vara envis? Nå, god natt,
 Jag tackar er, J ädle herrar, alla.
 Mer facklor hit! Kom, låt oss gå till sängs.
 (Till andra Capulet).
 Kom, hedersgubbe, det är sent på natten;
 Jag går och lägger mig att sofva.

(Alla gå utom Julia och amman).

Jul.                              Amma,
 Kom hit! -- Hvem är den unga herrn der borta?

Amm. Tiberio den gamles son och arfving.

Jul. Än han, som nu går ut igenom dörr'n?

Amm. Jag tror, det är den unga herr Petruchio.

Jul. Än han dernäst, som inte ville dansa?

Amm. Det vet jag ej.

Jul.                Gå, fråga hvad han heter. --
 Om ödet honom re'n en maka gaf,
 Skall visst min brudsäng bäddas i min graf.

Amm. (Kommer tillbaka).
 Hans namn är Romeo, en Montague,
 Den enda sonen af er stora ovän.

Jul. Ett gränslöst hat en gränslös kärlek tändt!
 För snart jag sett, för sent jag honom känt.
 Hur underbart, att kärlek mig skall dömma
 Att för min enda dödsfiende ömma!

Amm. Hvad var det der?

Jul.                  Ett rim, som nyss jag lärde
 Utaf min kavaljer.

(Man ropar utanföre scenen: Julia).

Amm.               På stund! -- Se så!
 När alla andra gått, få vi väl gå.

(De gå).


ANDRA AKTEN. FÖRSTA SCENEN.

En öppen plats, som stöter intill Capulets trädgård.

(Romeo uppträder).

Rom. Kan fram jag gå, då hjertat stannar här?
 Vänd om, du kulna jord, och sök din sol.

(Han klättrar öfver trädgårdsmuren).

(Benvolio och Mercutio komma).

Benv. Hör, Romeo, kom hit!

Merc.                      Nej, han är klok;
 Han har, min själ, nog smugit hem och lagt sig.

Benv. Han hitåt sprang och öfver muren klef.
 Mercutio, ropa än en gång på honom.

Merc. Ja, ännu mer! Jag skall besvärja honom. --
 Kom, Romeo!
 Vildhjerna, stortok, ömma kärleksnarr!
 Träd fram i skepnad af en suck och säg
 Ett enda rim, så skall jag vara nöjd;
 Skrik ack! och o! och rimma ljufva -- dufva,
 Gif mamma Venus några fagra ord
 Och hennes son ett öknamn eller par,
 Krypskytten Amor, han, som sköt så snällt,
 Då kungen blef i tiggarflickan kär.Jmfr noten till Richard den andre, sid. 77. --
 Han hör ej, ser ej, rör sig ej, den token,
 Han måste manas upp ifrån de döda. --
 Nå väl, vid Rosalinas klara ögon,
 Vid hennes purpurmun och höga panna
 Och nätta fot och ben och trinda höfter,
 Med alla riken som derunder lyda, --
 Träd fram i egen skepnad, Romeo!

Benv. Om han dig hör, så blir han ond på dig.

Merc. Åh strunt! -- Han hade skäl att bli förargad,
 Om jag en ande utaf sällsam art
 Besvor att stå uti hans skönas trollkrets,
 Till dess hon böd den lägga sig igen.

Det vore som det kunde: min besvärjning
 Är fin och hygglig: i hans skönas namn
 Jag hjelper honom upp med min besvärjning.

Benv. Kom, han har gömt sig bakom dessa träden,
 Der han med däfna natten håller sällskap:
 Hans blinda kärlek bäst dess mörker tål.

Merc. Är kärlek blind, förfelar den sitt mål.
 Nu lär han huka under träden der
 Och önska att hans mö den frukten vore,
 Som flickor tassla om på tu man hand.
 God natt, bror Romeo! Till kojs jag kryper;
 I denna fältsäng är för kallt att sofva.
 Kom, låt oss gå!

Benv.             Ja, platt förgäfves är
 Att söka den, som icke vill bli funnen.

(De gå).



ANDRA SCENEN.

(Capulets trädgård).

(Romeo uppträder).

Rom. Den ler åt ärr, som aldrig känt ett sår.
 (Julia visar sig i ett fönster).
 Men tyst, hvad strålar genom fönstret der?
 Det östern är, och Julia är solen! --
 Gå upp, du sköna sol, och döda Luna,
 Som re'n är sjuk och blek af harmsen afund,
 Att du, som hennes tjenarinna är,
 Är mycket, mycket skönare än hon.
 O, tjena ej den afundsamma längre!
 Lägg af den kyska månans bleka färger,
 Blott dårar bära dem, o, lägg dem af! --
 Det är min hjertanskär, det är min flicka:
 O, att hon visste att hon vore det!
 Hon talar, fast hon säger intet; -- intet?
 Jo, hennes öga talar; jag vill svara. --
 Jag är för djerf; hon talar ej till mig.
Två stjernor af de klaraste på himlen
 Ha fått förfall -- bedt hennes ögon tindra
 I deras sferer, tills de komma åter.
 Men tänk om hennes ögon sute der
 Och stjernorna inunder hennes panna?
 Då skulle hennes kinders klara ljus
 Fördunkla stjernorna som dagsljus lampan,
 Och hennes ögon genom etherns rymder
 Med sådan flod af klara strålar glittra
 Att foglarna på qvist begynte qvittra,
 Uti den tro att natten var förbi. --
 Se, hur hon lutar kinden mot sin hand!
 O, vore jag en handske på den handen!
 Jag rörde då vid hennes kind!

Jul.                          Ve mig!

Rom. (Afsides). Hon talar! Tala, klara ljusens engel!
 Du sväfvar ärorikt i mörka natten
 Som ett bevingadt himlens sändebud
 Inför den dödliges bestörta öga,
 Då han tillbakalutad står och ser
 Hur, stigen upp på molnens tröga bäddar,
 Serafen seglar fram på etherns barm.

Jul. O Romeo! Hvi är du Romeo?
 Förneka far och namn: om du ej vill det,
 Så svär blott att du älskar mig, och jag
 Ej längre vara vill en Capulet.

Rom. (Afsides). Skall mer jag lyssna eller svara genast?

Jul. Det är ju blott ditt namn, som är min ovän;
 Du är du sjelf, men ingen Montague.
 Ty hvad är Montague? Ej hand, ej  fot,
 Ej arm, ej syn, ej någon annan del
 Af menniskan. -- Dig kalla något annat! --
 Hvad gör väl namnet? Det, som ros vi kalla,
 Med annat namn dock lika ljufligt doftar.
 Så Romeo, om han ej hette Romeo,
 Har samma dyra värde som han äger
 Förutan namnet: -- kasta bort ditt namn,
Och för ett namn, som dock ett intet är,
 Tag du mig hel och hållen, Romeo!

Rom. (Högt, i det han träder närmare).
 Jag tager dig på orden, Julia:
 Mig älskling nämn, och jag är döpt på nytt
 Och vill ej mera vara Romeo.

Jul. Hvem är du der, som dold i natten smyger
 Och lyss till mina tankar?

Rom.                        Med ett namn
 Jag kan dig icke säga hvem jag är;
 Jag hatar, dyra helgon, sjelf mitt namn,
 Ty det är födt en fiende till dig;
 Jag ref det sönder, om det skrifvet vore.

Jul. Ej hundra ord ännu mitt öra druckit
 Från dina läppar, men jag känner rösten;
 Är du ej Romeo, en Montague?

Rom. Nej, ingendera är jag, sköna helgon,
 Om någondera ej behagar dig.

Jul. Hur kom du hit och hvarför? Säg mig det;
 Vår mur är hög och svår att klifva öfver,
 Och stället döden för en Montague,
 Om en af mina fränder här dig träffar.

Rom. På kärleks vingar flög jag öfver muren,
 Ty intet bålverk stänger kärlek ut;
 Hvad kärlek kan, det vågar kärlek gerna,
 Och derför dina fränder mig ej hindrat.

Jul. Om de få se dig, mörda de dig genast.

Rom. Ack, flere faror bo i dina ögon,
 Än uti deras svärd; en vänlig blick,
 Och jag mot deras fiendskap är stålsatt!

Jul. Jag vill ej för en verld, att de få se dig.

Rom. Jag kan i nattens mantel svepa mig.
 Blott du mig älskar, må de gerna komma:
 Mig vore bättre do för deras hat,
 Än länge lefva utan Julias kärlek.

Jul. Med hvilkens ledning fann du detta ställe?

Rom. Med kärlekens, som lärde mig att söka;
Han gaf mig råd, och jag gaf honom ögon.
 Ej lots jag är;  men vore du så fjerran
 Som någon strand af fjermsta vågor sköljd,
 Jag vågade en färd för sådan skatt.

Jul. Du vet att nattens mask mitt anlet skyler,
 Af rodnad eljest blef min kind väl målad
 För allt, som du af mig har hört i natt.
 Ack, gerna dröjde jag vid sed och skick
 Och nekade så gerna, ack så gerna
 För hvad jag sagt, men bort med all förställning!
 Har du mig kär? Jag vet du svarar: ja,
 Och jag vill tro ditt ord; men om du svär,
 Så kan du trolös bli; åt kärleks mened
 Plär Zeus ju skratta. Hulde Romeo,
 Om du mig älskar, säg det redligt ut;
 Men tror du mig för hastigt vunnen, vill jag
 Bli tvär och egensinnig, ge dig nej;
 Det gjorde jag ej för allt i verlden annars.
 Ack, sköna Montague, jag är för öm,
 Och derför tör du tro att jag är flygtig;
 Men tro mig, ädling, jag är trognare
 Än mången som sig visar hård i början.
 Jag borde varit hårdare, jag borde,
 Men du har lyssnat till mitt hjertas tankar
 Förr'n jag det varse blef; förlåt, förlåt!
 Och lägg mig ej till last mitt hjertas ömhet,
 Den så en dunkel natt dig har förrådt!

Rom. Jag svär dig vid den helga månan der,
 Som öfver trädens toppar strör sitt silfver --

Jul. Svär ej vid månanMåne är visserligen den korrektare formen, men i denna scen har öfversättaren ansett den feminina vara användbarare. Tegnér och Bellman begagna den ofta.; månan är så flygtig
 Och vexlar månadtligt sin skifvas rund:
 Din kärlek blir då flygtig sjelf som månan.

Rom. Hvad skall jag svära vid?

Jul.                          Svär icke alls! --
 Jo, vid ditt hulda sjelf, om du så vill,
 Det är den guddom, som min afgud är;
 Då vill jag tro dig.


Rom.                     Om mitt hjertas kärlek, --

Jul. Tyst lös ingen ed! Fast du min glädje är,
 Så gläds jag ej åt vårt förbund i natt.
 Det är för hastigt, obetänkt och plötsligt,
 För mycket blixten lik, som är förbi
 Förrän man hunnit säga: se, det blixtrar!
 Härnäst vi råkas, må i mogen sommar
 Vi se vår kärleks knopp hur ljuft den blommar;
 God natt, god natt! Må stilla frid och ro,
 Så ljuflig som i mitt, uti ditt hjerta bo!

Rom. Ack, lemnar du mig ensam med min längtan?

Jul. Hvad längtan kan du hysa mer i qväll?

Rom. Byt ut din trogna kärleksed mot min.

Jul. Jag gaf dig min, förrän du den begärde,
 Och ville gerna ha den eden ogjord.

Rom. Hvad, för att icke gifva den, du hulda?

Jul. Nej, för att göra om den än en gång.
 Dock, jag har intet öfrigt till att önska;
 Min gifmildhet är gränslös såsom hafvet,
 Min kärlek lika djup; ju mer jag ger dig,
 Dess mera har jag qvar, ty båda äro
 Oändliga. (Amman ropar utanföre scenen). Jag buller hör derute. --
 Straxt, goda amma! -- Älskade, farväl! --
 Var trogen, Montague, du ljufva själ!
 Dock, dröj en stund, jag kommer straxt igen.
 (Går).

Rom. O, ljufva, ljufva natt! Jag fruktar endast,
 Att allt är blott en dröm, en dröm i natten,
 För ljuft berusande att verklig vara.

(Julia visar sig åter i fönstret).

Jul. Ännu ett ord, och så god natt på allvar.
 I fall din böjelse är ren och ädel
 Och giftermål din afsigt, sänd i morgon
 Med den, jag skickar dig, ett ord till mig
 Och säg mig hvar och när vi vigas samman;
 Jag all min välfärd lägger dig till fota
Och följer så igenom vida verlden
 Min herre och min man.

Amm. (Utanföre). Min fröken!

Jul. Jag kommer straxt; -- men är du falsk till sinnes,
 Så ber jag dig, --

Amm. (Utanföre). Min fröken!

Jul.                               Kommer straxt! --
 Att göra slut med ens och lemna mig
 Åt mina qval; i morgon skickar jag --

Rom. Jag svär dig vid  min själ och salighet, --

Jul. Nu tusenfaldt god natt!

Rom.                         Och tusenfaldt
 Blir natten mörk, då hon ditt sken har mist. --
 Som pilt från bok så ilar vän till vän,
 Men vän från vän, som pilt till bok igen.
 (Aflägsnar sig långsamt).

(Julia visar sig åter i fönstret).

Jul. St! Romeo! O, fick jag jägarns stämma,
 Att locka denna ädla falk tillbaka!
 Men tvång är hest och får ej tala högt;
 Jag annars skulle spränga Echos klyfta
 Och göra hennes klara stämma hes,
 Ja, hesare än min med ideliga
 Och ideliga rop på Romeo.

Rom. (Kommer tillbaka). Det är min själ, som ropar mig vid namn.
 Hvad ljuflig silfverton har kärleks tunga
 I stilla natten! -- Tjusande musik
 För den som lyss dertill!

Jul.                       Min Romeo?

Rom. Min älskade!

Jul.             Hur dags i morgon bittid'
 Får budet sändas till dig?

Rom.                        Klockan nio.

Jul. Ack, det är hela tjugo år till dess! --
 Nu har jag glömt hvarför jag ropade
 Och bad dig vända om.

Rom.                         Så låt mig stanna,
 Till dess da kommer det ihåg igen.

Jul. Nej glömmer, för att få dig evigt qvar,
 Ty nog jag mins hur kärt ditt sällskap är.

Rom. Ja, evigt qvar, så glömmer evigt du
 Och glömmer jag att annat hem jag har
 Än detta.

Jul.       Morgon gryr; nu får du gå:
 Dock längre ej än liten fogel hoppar
 Ifrån den yra flickans hand, som håller
 Den arma fången uti länk och kedja;
 Hon drar på silket, han får vända om;
 Så svartsjuk är hon på sin fånges frihet.

Rom. Ack, vore jag din fogel!

Jul.                          Ja, ack ja! --
 Men säkert kysste jag dig då ihjel.
 God natt! I afskeds sorg hvad ljuft behag!
 Jag gerna sad' "god natt" till ljusan dag.
 (Går).

Rom. Sömn på ditt öga! I ditt hjerta ro! --
 Med ro och sömn det vore ljuft att bo!
 Nu vill jag till min biktfars hydda gå,
 Min lycka prisa och hans bistånd få.
 (Går).


TREDJE SCENEN.

En klosterträdgård.

(Lorenzo med en korg i handen).

Lor. En blåögd morgon ler mot bister natt
 Och strör kring östermoln sin purpurskatt,
 Och mörkret raglar undan till sitt skjul
 Från dagens stråt beträdd af Titans hjul.
 Förr'n solen stigit brännhet på det höga
 Och torkat daggen bort ur morgons öga,
 Jag denna korgen full med örter plockar,
 Båd' giftigt gräs och ljufva blomsterflockar.
 Ty jorden är naturens mor och graf;
Hon lif och död i samma sköte gaf.
 Barn utaf margfald art dess famn förenar
 De ligga alla vid sin moders spenar,
 De flesta på de skönsta krafter rika,
 Men intet utan gagn och intet lika.
 Hvad mäktig nåd det bor uti naturen,
 I stenarna, i plantorna och djuren!
 Det intet fins så ringa på vår jord,
 Att ej en kraft i detta grand blef spord,
 Och ingenting så godt att ej derunder
 Ett gift kan bo, till bruk åt ondskans funder;
 Ja, sjelfva dygden kan i last förvändas,
 Och lasten adlas och i godo ändas.
 Så bor inunder denna späda bark
 En kraft till död och läkdom lika stark;
 Dess lukt kan höja lifvets pulsar alla,
 Men smakas saften, domna de och falla.
 Så väl hos menskan som hos markens lilja
 Det bor en ond och bor en godlynt vilja,
 Och der den sämre tager öfverhand,
 Dör växt och menska som ett ax i brand.

(Romeo uppträder).

Rom. God morgon, fader!

Lor.                    Herrans frid med dig!
 Hvad tidig tunga hör jag helsa mig?
 O yngling, blott ett hetsigt hufvud säger
 Så tidigt sitt farväl åt hvilans läger.
 I gubbens öga hålla sorger vakt,
 Och sömn ej ligga vill der sorg sig lagt;
 Men der till sängs en sorgfri ungdom går,
 På förhand sömnen vid hans örngott står.
 Du kommer tidigt; någon oros plåga
 Har satt ditt blod i sjuklig upprorslåga,
 Så tror jag, -- nej, nu har jag saken fatt:
 Ej Romeo har gått till sängs i natt.

Rom. Nej, större hvilofröjder voro mina.

Lor. Förbjude Gud! Du var hos Rosalina?

Rom. Hos Rosalina, fader? Nej, mitt hjerta
 Har glömt det namnet och det namnets smärta.

Lor. Rätt så, min son; men säg, hvar var du då?

Rom. Du genast utaf mig skall svaret få.
 Nyss hos min ovän festlig fröjd jag njöt,
 Och någon der en pil emot mig sköt;
 Jag sköt igen; att bota bådas sår
 Nu blott din helga läkarkonst förmår.
 Jag bär ej hat; ty se! den bön, jag fäller,
 Du helge man, ju ock min ovän gäller.

Lor. Säg ut, min son; du står och gåtor diktar:
 Svar får i gåtor den, som gåtor biktar.

Rom. Så vet, jag fäst en kärlek utan like
 Vid dottren af gref Capulet, den rike.
 Hon älskar mig så högt som henne jag;
 Det felas blott, att, himlen till behag,
 Du sammanviger oss. Hvar, hur och när
 Hon blef för mig och jag för henne kär,
 Det skall jag ej för dig, min far, förtiga:
 Blott lofva mig att än i dag oss viga.

Lor. O, sanct Franciscus! Hvilket flygtigt sinne!
 Är Rosalina redan ur ditt minne,
 Hon, som du älskat så? Bor kärlek, varm,
 I ynglings öga, ej i ynglings barm?
 Ack, Jesus! Hvilket haf din kind begjutit
 Af tårar, som för Rosalina flutit!
 Hvad salta böljor du som krydda göt
 På denna kärlek, som du se'n ej njöt!
 Än solen skyms af dina suckars dimma;
 Din klagans ljud än i mitt öra stimma,
 Och se din kind ju ännu bär ett spår
 Från fordom af en outplånad tår.
 När du var du och dina plågor dina,
 Du och din plåga, var för Rosalina;
 Är nu det slut? -- Nå, qvinnan falla må,
 Då mannens tro ej bättre kan bestå.

Rom. Du bannat förr min eld för Rosalina.

Lor. Din kärlek ej, men kärleks yra pina.

Rom. Du böd mig ofta denna elden släcka.

Lor. Men icke för att annan låga väcka.

Rom. Ack, bannas ej! Min nya älskarinna
 Ger gunst för gunst, och hon som jag kan brinna;
 Den fordna icke så.

Lor.                 Nej, hon var klok:
 Din kärlek läste icke rent i bok.
 Dock kom, min unga fjäril, följ min stig,
 En orsak gör att jag vill hjelpa dig,
 Ty ert förbund kan byta hatets brand
 Emellan edra hus i vänskapsband.

Rom. O, låt oss gå; jag har ej ro att hvila!

Lor. Försigtigt blott! Lätt falla de, som ila.

(De gå).


FJERDE SCENEN.

En gata.

(Benvolio och Mercutio uppträda).

Merc. Hvar fan kan den Romeo hålla hus? --
Har han icke varit hemma i natt?

Benv. Icke hemma hos sin far, åtminstone;
jag har talat med hans betjent.

Merc. Åh ja, den bleka snärtan Rosalina
 Marterar honom så, att han blir galen.

Benv. Tybalt, den gamle Capulets kusin,
 Har sändt ett bref i dag dit hem till honom.

Merc. En utmaning, så sant jag lefver!

Benv. Romeo lär icke bli honom svaret skyldig.

Merc. Hvar och en, som kan skrifva, måtte väl
kunna svara på ett bref.

Benv. Nej, jag menar att Romeo nog skall visa
brefskrifvaren att han har mod, om han blir anmodad.

Merc. Ack, den stackars Romeo, han är allaredan död!
Genomborrad af en hvit snärtas öga; skjuten genom
örat af en kärleksvisa; hans hjertas skottafla klufven
midt i pricken af den blinda bågskyttens pil. Det är
visst en karl att mäta sig med Tybalt, det!

Benv. Hvarför icke? Är då Tybalt en så farlig karl?

Merc. Ja, ingen katt-kung är han
I den engelska sagan
om Reynard the Fox kallas katten Tybert eller Tybalt.,
det skall jag säga
dig. Åh, han är en riktig ceremonimästare i allt,
som hör till hedersaffärer. Han fäktar riktigt efter
noter, iakttar takt, rytm och kadenser. Han har sina
tempo inne, han: Ett, tu, tre, och så har du stöten
midt i bringan. Han sticker när som helst ihjel en
silkesknapp. En duellant, en duellant! En chevalier
af prima sort, som på sina fem kan räkna upp för
dig reglorna för en duell. Ah, dessa gudomliga:
passad! dégagez! en avant! pip! der har du'n.

Benv. Hvad för en?

Merc. Fan anfäkta alla dessa narraktiga, läspande,
tillgjorda fantasterna! Och så nymodiga de ä'
i truten se'n! -- "Mon dieu! en satans magnifik
klinga! En satans martialisk figur! En satans
charmant kona!" -- O, du gamle ättefader, är det
icke syna och skam, att man skall vara så anfäktad
af dessa utländska yrfän, dessa mod-dockor, dessa
pardonnez-moi;
Shakspeare gisslar sin
samtids sprättar, dels för deras öfversitteri
och tillgjordhet, dels för deras vana att blanda in
fransyska ord i modersmålet.
som så hålla fast den nya moden i
sederna, att de alldeles tappa bort det gamla modet
i lederna. O, deras fördömda: bon! bon!

(Romeo kommer).

Benv. Här kommer Romeo! Här kommer Romeo!

Merc. Men blek som en sillmjölke. O kött, o kött,
så du har blifvit förfiskad! Nu smaka honom sådana
verser, som Petrarca kunde skaka ur armen; men Laura
var bara en köksa emot hans käresta; -- anfäkta! hon
hade ändå en älskare, som kunde bättre rimma om
henne; -- Dido en slampa; Cleopatra en tatterska;
Helena och Hero slynor och gatstrykerskor; Thisbe ett
blåöga eller något ditåt, men intet något som hyser
emot hans Dulcinea. -- Signor Romeo, bon jour! Der
har du en fransysk helsning för dina fransyska vidbyxor.
Du spelte oss ett artigt streck i går aftons.


Rom. God morgon, båda två! Hvad spelte jag er för ett streck?

Merc. Ni stal er bort, min herre; ett tjufstreck! Begriper ni nu?

Rom. Ursäkta mig, bästa Mercutio. Jag måtte bort i
ett angeläget ärende, och under sådana omständigheter
kommer artigheten till korta.

Merc. Det vill säga att i sådana omständigheter gör
man sig stundom något kortare än man är.

Rom. Ja, när man bockar sig.

Merc. Träffadt, fullkomligt träffadt!

Rom. En mycket artig förklaring.

Merc. Också är jag en höflighetens ros.

Rom. Ytterst rosans-värd.

Merc. Riktigt!

Rom. Liksom mina skor med sina granna rosor.

Merc. Bra sagdt! Gå på med det här skämtet tills du
har slitit ut dina skor.
Här har öfversättaren nödgats
utelemna ett par emellan Romeo och Mercutio vexlade
ordlekar, som icke kunna rätt ledigt och naturligt
återgifvas. Samma förhållande är med den visstump, som
Mercutio gnolar på då han går ut. Öfversättarens stora
vördnad för hvarje rad, skrifven af Shakspeare, skulle
hafva förbjudit honom denna visserligen obetydliga
uteslutning, så framt den vållat den minsta oreda
i sammanhanget. Men det är icke fallet. Shakspeare
låter Romeo munhuggas med Mercutio, för att visa
att Romeo nu är vid annat lynne, än då han suckade
för Rosalina, och detta synes tillräckligt både af
de i öfversättningen bibehållna ordlekarna och af
Mercutios ord: "nu är du sällskaps-lik, nu är du
Romeo," m. m. Hvad de sex raderna beträffar, som
Mercutio sjunger, så beror deras komiska effekt,
så vidt öfversättaren kan se, uteslutande på det
lika uttalet af orden hoar och whore, något som ej
lämpeligen kan efterbildas på vårt språk.
-- Nå, säg mig nu, är icke en
sådan här munterhet vida bättre, än att jemra sig och
vara kär? Nu är du sällskapslik, nu är du Romeo! Nu
är du hvad du verkligen är, så väl genom konst som af
naturen. Ty den der fjolliga kärleken liknar ett stort
dumhufvud, som springer upp och ner med flämtande
tunga för att gömma sin löjliga figur i något hål.

Benv. Halt!

Merc. Du vill att min oration skall göra halt, då
den är i full marsch.

Benv. Ja, deri skulle annars tåga ut för långt på
bredden.

Merc. Åh, du bedrar dig; den höll just nu
till på djupet, och jag var dessutom nu nära
rastningsstället.

Rom. Här kommer ett kostligt sällskap.

(Amman kommer och bakom henne Petter med en stor solfjäder).

Merc. Ett segel, ett segel, ett segel!

Benv. Nej två: en kjortel och en rock.

Amm. Petter!



Pett. Hvad befalls?

Amm. Min solfjäder, Petter!
Förnäma damer
brukade låta en betjent bära solfjädern framför
sig. Amman vill också vara förnäm. Solfjädrarna voro
på Shakspeare's tid vanligtvis gjorda af struts-plymer
med handtag af guld, silfver eller elfenben, ofta
besatta med ädla stenar. Rätt fina sprättar brukade
äfven solfjädrar.

Merc. Kära Petter, ge henne den att skyla sitt ansigte
med; ty af de två sakerna är ändå solfjädern den
vackraste.

Amm. God morgon, mina herrar!

Merc. God afton, min sköna dam!

Amm. Är det afton nu, tycker ni?

Merc. Precist, min nådiga! Ty solvisarens otuktiga
hand håller just nu på middags-pricken.

Amm. Fy, skäm ut er! Hvad är ni för en karl?

Rom. En karl, kära fru, som af Gud blifvit skapad
till att förderfva sig sjelf.

Amm. Det var, minsann, bra sagdt: till att förderfva
sig sjelf! -- Men, mina herrar, kan någon af er säga
mig, hvar den unge Romeo står att träffa?

Rom. Det kan jag; men den unga Romeo lär vara
äldre, när ni träffar honom, än han var, då ni sökte
honom. Jag är den yngsta med det namnet, i brist på
någon sämre.

Amm. Bra taladt!

Merc. Jaså, är det sämre bra? Mycket bra uppfattadt,
minsann! Klokt, ofantligt klokt!

Amm. Om ni är Romeo, min herre, så ville jag tala
några ord med er mellan fyra ögon.

Benv. Hon skall förmodligen bjuda honom till afton
på något ställe.

Merc. En kopplerska, en kopplerska, en kopplerska! Hi
och hej! -- Romeo, vill du komma med hem till din
far? Vi skola spisa middag der.

Rom. Ja, jag kommer efter.

Merc. Farväl, gamla fru! Farväl, fru, fru, fru!

(Mercutio och Benvolio gå).

Amm. Ja, se så, farväl med er! Säg mig, min herre,
hvad var det der för en näsvis slusker, som hade
munnen så full med gemeniteter?

Rom. En ung man, kära fru, som tycker om att höra


sig sjelf tala, och som säger mera på en minut,
än han kan svara för på en månad.

Amm. Säger han något om mig, så skall jag ta honom
i lufven, om han också vore tusen gånger kavatare
än han är, och tjugo sådana glopar till som han;
och kan inte jag, så skall jag väl hitta rätt på den
som kan. Den otäcka karltampen! Jag är ingen af hans
vippstjertar, jag är ingen af hans kumpaner. -- Och du,
Petter, kan stå och höra på att kreti och pleti bär
sig så der åt med mig?

Pett. Jag har inte sett någon bära sig åt med er;
hade jag det, så skulle min plit ha varit ute på
ögonblicket, det lofvar jag. Jag törs nog dra den
lika qvickt som någon annan, då jag ser tillfälle
till ett ärligt slagsmål och har lagen på min sida.

Amm. Det skall Gud veta, att jag är så förargad, att
jag skälfver i hvareviga lem. Den otäcka karltampen! --
Min bästa herre, ett ord! -- Och, som jag sad' er
nyss, min unga fröken har befallt mig söka upp er;
hvad hon bedt mig säga vill jag behålla för mig
sjelf. Men först låt mig säga er, att om ni tänker
draga henne vid näsan, som man säger, så vore det ett
mycket fult drag af  er, som man säger; ty fröken är
ung, och om ni skulle vilja öfva falskhet emot henne,
så vore det mycket oartigt gjordt emot en fröken och
mycket gement till på köpet.

Rom. Kära amma, helsa din fröken! -- Jag bedyrar, --

Amm. Ni hjertans själ! Ja sannerligen, det skall jag
säga henne alltihop. Herre jemine, hvad hon skall
bli glad!

Rom. Men hvad skall du säga henne, kära amma? Du
låter mig ju inte tala till punkt.

Amm. Jo, jag skall säga henne, att ni bedyrar; och
det är ett ganska anständigt tillbud af en kavaljer,
tycker jag.

Rom. Bed henne söka något skäl att komma
 Till bikt i afton i Lorenzos cell;
 Se'n der hon biktat, skall vid mig hon vigas. --
 Se der för ditt besvär!

Amm. Nej, min herre, icke ett runstycke!

Rom. Se så, du måste.


Amm. I afton, bästa herre? -- Hon skall komma.

Rom. Dröj bakom klostermuren, goda amma;
 Inom en timma min betjent skall bära
 En stege till dig, knuten utaf tåg;
 På den jag skall i tysta natten äntra
 Till högsta toppen af lycksalighet.
 Farväl, var trogen, och du skall belönas.
 Farväl! Min helsning till din herrskarinna.

Amm. Nå, Gud välsigne dig! -- Men hör, min herre!

Rom. Hvad har du mer att säga, goda amma?

Amm. Kan er betjent väl tiga? Ty ni vet:
 "Tre tiga sällan med en hemlighet."

Rom. Ja lita på, han trogen är som stål.

Amm. Godt, min herre! Min fröken är den sötaste fröken
på jorden. Ack herre Gud, då hon ännu var en liten,
liten sladderunge -- -- här går en adelsman i staden, en
viss Paris, som har ett särdeles godt öga till henne;
men hon, den rara själen, skulle lika gerna se en
padda, en riktig padda, som att se honom. Jag retas
med henne ibland och säger att Paris ändå är nummer
ett bland karlar. Men jag försäkrar er, att när jag
säger så, blir hon så blek som en svepduk. Begynnner
inte Rosmarin och Romeo med samma bokstaf?

Rom. Jo, amma. Hvarför frågar du det? De börja båda med R.

Amm. Ah, han spektakelmakare! R, R! -- Det låter ju som
när en hund morrar. Nej, jag vet att det skall vara
en annan bokstaf; och min fröken har de präktigaste
rim och ordstäf om er och rosmarin, så att det skulle
fröjda er in själen, om ni hörde det.

Rom. Helsa din fröken. (Går).

Amm. Ja, tusen gånger. -- Petter!

Pett. Hvad befalls?

Amm. Tag min solfjäder och gå förut.

(De gå).



FEMTE SCENEN.

Capulets trädgård.

(Julia kommer).

Jul. Vårt ur slog nio, då jag sände amman;
 Hon skulle half till tio vara åter. --
 Kanhända har hon icke träffat honom! --
 Nej, nej, det är ej så. -- Ack, hon är lam!
 Till kärleks härold duger endast tanken,
 Som ilar tio gånger mera snabb,
 Än solens strålar då de jaga bort
 Från dim-omhöljda kullar nattens skuggor.
 Se, derför har ju Venus dufvospann,
 Och derför vindsnabb Amor sina vingar. --
 Nu solen står på dagens högsta spets;
 Från nio och till tolf, tre långa timmar,
 Och ännu icke kommen! Hade hon
 I sina ådror ungdoms varma blod,
 Så flöge hon så lätt som fjäderbollen
 Och studsade emellan mig och honom
 Med mina ord till honom, hans till mig;
 Men ålderdomen trifs i Charons dy,
 Är, trög och slö och blek och tung som bly.
 (Amman och Petter komma).
 O Gud, hon kommer! -- Goda, söta amma,
 Hvad nytt, hvad nytt? Säg, har du träffat honom?
 Sänd bort betjenten!

Amm.                  Petter, dröj derute!

(Petter går).

Jul. Nå, söta, goda amma! -- Gud, så misslynt!
 Om ond din nyhet är, så säg den gladt,
 Om god, så skäm ej bort dess harmoni
 Med dessa dina sura miners spel.

Amm. Jag är så trött; låt mig få hvila litet.
 Aj, aj, hvad benen värka! hvilken hetsjagt!



Jul. Jag ville ge dig mina unga ben,
 Om jag din nyhet fick. -- Nå, tala, tala!
 Min söta, lilla goda amma, tala!

Amm. Min Gud, så häftig! Vänta då en smula;
 Ni ser ju, att jag ej kan draga andan.

Jul. Ej draga andan? Anda har du dock
 Att säga att du ej kan draga andan.
 Din ursäkt för ditt söl tar mera tid
 Än sjelfva budet, som du sölar med.
 Säg, är ditt budskap sorgligt eller gladt?
 Säg bara det, så väntar jag på resten;
 Ack, svara! Är det sorgligt eller gladt?

Amm. Nå väl, ni har gjort ett enfaldigt val; ni
förstår er inte på att välja en man. Romeo! -- Jo,
det är just den rätta karln! -- Visst är hans ansigte
hyggligare än annat folks; men se, hans ben de öfvergå
då allt hvad karlar ha i den vägen; och hans hand,
hans fot, hans kroppsställning sedan! De äro visst
icke mycket att tala om, men nog äro de öfver all
jemförelse. Han är väl inte något underdjur i sina
manér, men from är han som ett lam, det vill jag
svära på. -- Gå du på som du börjat, flickunge, och
tjena Gud! -- Har ni spisat hemma i dag?

Jul. Nej, nej! - Jag vet ju  allt det der förut.
 Hvad säger han om vigseln? Svara, svara!

Amm. Ack, herre Je--  mitt hufvud, så det värker!
 Jag tror, det springer visst i tjuge bitar;
 Och ryggen sedan! -- Aj, min rygg, min rygg!
 Gud nåde er, som så mig låter trafva;
 I sådan skjuts jag springer döden på mig!

Jul. Det gör mig riktigt ondt, om du är sjuk;
 Men söta, lilla amma, svara mig,
 Hvad säger Romeo? Nå, skynda, skynda!

Amm. Er älskling talar som en nobel man, och som
en artig och en vänlig och vacker, ja på min ära,
en dygdig man. -- Hvar är er mor?

Jul. Hvar är min mor? Derinne troligtvis;
 Hvar eljest? Huru underligt du svarar!

"Er älskling talar som en nobel man --
 Hvar är er mor?"

Amm.             Nå, heliga madonna,
 Så het ni är! Nej, har man hört på maken!
 Är detta plåster för min stackars rygg?
 Gå hädanefter edra är'nden sjelf!

Jul. Ack, hur du väsnas! Fort, hvad svarte han?

Amm. Har ni fått lof att gå till bikt i dag?

Jul. Ja.

Amm. Så ila genast till Lorenzos cell;
 Der fins en man, som er till fru skall göra.
 Nej, se hur blodet färgar hennes kinder!
 Då nytt det vankas, bli de purpur genast.
 Spring ni till klostret; jag går bort att hemta
 En stege, som skall hjelpa älskarn opp
 I fogelboet, när det blifvit mörkt.
 För dina fröjder får jag släpa så,
 Men du skall väl i natt din börda få.
 Nu vill jag spisa. -- Fort, till paterns cell!

Jul. Farväl! Jag flyger till min lyckas tjäll.

(De gå).


SJETTE SCENEN.

Lorenzos cell.

(Lorenzo och Romeo uppträda).

Lor. Välsigne himlen så ert helga band,
 Att framtids sorg ej når oss med sin klagan!

Rom. Ja, amen, amen! Dock, låt sorgen komma
 Med all sin tyngd; den kan ej väga opp
 Minutens fröjd vid hennes hulda åsyn.
 Vig du oss samman blott med helga ord,
 Och se'n må döden göra hvad han kan,
 Den kärleksmördaren, blott hon är min.

Lor. En våldsam fröjd plär våldsam ända taga;
 Den dör i sin triumf, som eld och krut
Förtäras då de kyssas; ljufsta honung
 Blir äcklig just till följd utaf sin sötma,
 Och skämmer både smak och matlust bort.
 Om du vill älska länge, älska måttligt,
 Ty lika sent till samma syfte når
 Den, som för fort, den som för långsamt går.
 (Julia kommer).
 Här kommer fröken. -- Hvilken luftig gång!
 Den sliter icke ut den hårda kiseln.
 En älskande kan tråda dans på dvergsnät,
 Som dallra i den ljumma sommarluften,
 Och icke falla dock; så lätt är flärden.

Jul. God afton, fromme fader!

Lor.                         Romeo
 På bådas vägnar tackar för din helsning.

Jul. Den gäller honom ock, ty annars vore
 Hans tack för mycken.

Rom.                   Ack, min Julia!
 Om höjden af din kärlek liknar min,
 Och du kan skönare än jag den tolka,
 Så krydda luften med din andedrägt
 Och låt din tungas ljufliga musik
 Förkunna högt den dröm om salighet,
 Som tjusar oss vid detta ljufva möte!

Jul. Mer rik på innehåll än ord är känslan,
 Och fröjdas åt sitt djup, men ej åt ytan.
 En tiggare må räkna sina styfrar;
 Min kärleks rikedom, den är så stor,
 Att ej dess halfva summa ens kan täljas.

Lor. Kom, kom, vi göra saken kort och godt,
 Ty ej ännu jag lemnar er allena:
 Först kyrkans band skall två till en förena.

(De gå).


TREDJE AKTEN. FÖRSTA SCENEN.

En offentlig plats.

(Mercutio, Benvolio, en page och betjenter uppträda).

Benv. Mercutio, jag ber dig, låt oss gå;
 Varm dagen är, och Capulets i farten:
 Om nu vi möta dem, så blir det gräl,
 Ty heta dagar göra hetsigt blod.

Merc. Du är mig lik en af dessa öfversittare,
som, bara de kommit inom tröskeln på ett värdshus,
kasta värjan på disken och säga: "Gud låte mig icke
behöfva dig!" Men knappt har det andra glaset gjort
sin verkan, förr än de draga blankt mot kyparen utan
rim och reson.

Benv. Är jag en sådan öfversittare?

Merc. Ja, visst är du det; du är en så hetlefrad
krabat som trots någon i hela Italien, och lika lätt
retad att bli arg, som du är arg när du blir retad.

Benv. Nå, än se'n då?

Merc. Jo, funnes det två sådana, så hade vi snart
ingen qvar, ty den ena skulle prompt göra slut på
den andra. Du! -- ja, du är i stånd att söka gräl med
en karl, för det han har ett hår mer eller mindre i
skägget, än du har. Med en, som knäpper nötter, slåss
du endast och allenast derföre, att du har nötbruna
ögon. Hvilket annat öga, än ett sådant, skulle också
speja upp ett slikt trätofrö? Ditt hufvud är så fullt
af kitslighet, som ett ägg är fullt af innanmäte;
och ändå har din skalle blifvit bultad så mjuk som en
äggröra, bara för din kitslighet skull. Du började
ju gräl med en, som hostade på gatan, derföre att
han med sin hostning råkade väcka din hund, som låg
och sof i solbaddet. Gaf du dig icke i färd med en
skräddare för det han hade tagit på sig sin nya rock
före påsk? Och med en annan för det han hade knutit
till sina nya skor med gamla band? Och ändå vill du
mästra mig för min trätgirighet!

Benv. Ja, vore jag en sådan grälmakare som du, så
skulle ingen menniska våga gå i borgen för mitt
lif half-annan timma. --
(Tybalt och andra komma).
Vid mitt hufvud! Der komma Capuleterna.

Merc. Vid min klack! Det frågar jag litet efter.

Tyb. (Till sitt följe). Kom, följ mig nära; jag vill tala till dem. --
Ett ord med en af er, J gode herrar!

Merc. Bara ett ord med en af oss? Det förslår inte;
säg heldre: ett ord och ett hugg.

Tyb. Det skall ingen nöd ha med det, min herre,
bara ni ger mig någon anledning.

Merc. Skulle ni inte kunna ta er anledning, utan att
jag behöfver ge er den?

Tyb. Mercutio, du harmonierar med Romeo, --

Merc. Harmonierar? Hvad? Vill du göra oss till
musikanter? Gör du oss till musikanter, så se till
att du inte får höra bara dissonanser. (Slår på
värjan). Här är min stråke; den skall lära dig
dansa. Anfäkta och anamma! Harmoniera!

Benv. Vi stå ju här på öppet torg och tala;
 Begen er af till någon enslig ort,
 Om ej, så resoneren kallt om saken.
 Bort, bort! Här se ju allas ögon på oss.

Merc. Ja, ögon äro gjorda till att se med;
 Låt hvem som vill få glo; jag viker ej
 Ur stället, jag, för hvem det vara må.

(Romeo kommer).

Tyb. Nu, herre, frid med er; här har jag mannen.

Merc. Ja, ni kan hänga mig, om han är qvinna.
 Ers nåd täcks blott bestämma tid och ställe,
 Och det skall visa sig, om han är man.

Tyb. Det hat, som jag dig svurit, Romeo,
 Kan tolkas kort och godt: du är en skurk!

Rom. Tybalt, det skäl jag har att älska dig
 Tillstädjer ej det vreda svar, som höfdes
En sådan helsning. Jag är ingen skurk;
 Farväl! Jag hör, att du ej känner mig.

Tyb. Nej, pojke, så försonas ej den skymf,
 Jag led af dig: vänd om och drag ditt svärd!

Rom. Vid Gud! Jag har ej nånsin skymfat dig.
 Jag älskar dig långt mer än du kan ana,
 Förr'n du får veta grunden till min kärlek.
 Nu, goda Capulet, -- ett namn så kärt
 Som någonsin mitt eget, -- stilla dig!

Merc. O tama, skymfliga och usla saktmod! --
 Med värjan gör man slut på sådant der.
 (Drar värjan).
 Kom hit och slåss, du alla råttors skräck!

Tyb. Hvad sak har du med mig?

Mec. Min kära kattkung,
Jmfr noten till
sid. 35. Kattorna äro seglifvade och sägas derföre
hafva nio lif.
jag vill bara ha ett
utaf dina nio lif. Det har jag lust att nappa i
tag med, och om vi sedan någon gång skulle råkas
i en bråd vändning, vill jag morbulta de öfriga
åtta. Vill du ta din plit vid öronen och dra honom
ur skidan? Fort! annars skall min hväsa kring öronen
på dig, innan din är dragen.

Tyb. Jag står till tjenst. (Drar värjan).

Rom. Mercutio, min vän, stick in din värja!

Merc. Se så, min herre; visa edra finter!

(De fäkta).

Rom. Benvolio, drag! Skilj deras klingor åt! --
 O blygens, mina herrar! Hören upp
 Med detta våld! Mercutio och Tybalt,
 Vår prins har strängt förbjudit sådant slagsmål
 På stadens gator: -- Tybalt, håll! -- Mercutio!

(Tybalt och hans anhängare aflägsna sig).

Merc. Ha, jag är sårad! -- Måtte hin besitta
 De båda slägterna! -- Med mig är slut; --
 Gick han sin väg? Och utan minsta skråma?

Benv. Hvad, är du sårad? Säg!

Merc.                         Ja, ja, en rispa!
 En rispa, men en rispa som förslår! -- Hvar är min
 page? -- Gå, hemta hit en fältskär.

(Pagen går).




Rom. Friskt mod, min vän! Såret kan icke vara betydligt.

Merc. Nej, det är icke så djupt som en brunn och
icke så bredt som en kyrkdörr; men det är jemt opp
så mycket som jag behöfver. Fråga efter mig i morgon,
så skall du få se hur gravitetisk jag är. Nu har jag
fått min peppar. Åt fanders med båda edra slägter! --
Anfäkta, att en hund, en råtta, en katt skall så klösa
en karl ihjel! En skräfla, en skojare, en krabat,
som fäktar efter räkneboken! Hvad fan hade du att
göra emellan oss båda? Jag blef sårad under din arm.

Rom. Jag tänkte ställa allt till rätta.

Merc. Ack, hjelp mig under tak, Benvolio --
 Jag svimmar -- hin besitta edra slägter!
 De gjort kalas på mig åt maskarna.
 Jag har bekommit mitt, och grundligt till;
 Fördömda slägter!

(Benvolio går med Mercutio).

Rom. Denna unga ädling,
 Vår furstes frände och min egen vän.
 För min skull fått sitt banesår;  min ära
 Af Tybalts hån är fläckad, samma Tybalt,
 Som, för en timma sedan, blef min frände.
 O Julia! Din skönhet gjort mig qvinlig
 Och nedsmält kraftens stål uti min själ.

(Benvolio kommer tillbaka).

Benv. O Romeo, Mercutio är död!
 Hans käcka ande svingar nu mot himlen,
 Föraktande för tidigt stoftets verld.

Rom. En olycksdag har i sitt följe fler;
 Nu sorg är börjad, snart det kommer mer.

(Tybalt kommer tillbaka).

Benv. Der kommer Tybalt åter rasandes.

Rom. Han lefver, jublar! Och min vän är dräpt!
 Far hän till himlen, eftergifna saktmod,
 Och ilska, med din eldblick, led mig du!

Nu, Tybalt, tag det ordet skurk tillbaka,
 Som nyss du gaf mig; mycket högt ännu
 Har ej Mercutios själ i luften hunnit;
 Hon väntar nu att din till sällskap få:
 En af oss, eller båda, måste hän!

Tyb. Du fega pilt, som här hans stallbror var,
 Följ honom hädan ock!

Rom.                   Det få vi se!

(De fäkta; Tybalt faller).

Benv. Fly, Romeo, ty stadens borgerskap
 På benen är, och Tybalt ligger slagen: --
 Stå ej förstenad! Prinsen dömmer dig
 Till döden, om du gripes; -- Skynda! Bort!

Rom. O, jag är ödets narr!

Benv.                     Hvi dröjer du?

(Romeo går).

(Borgare m. fl. komma).

1 Borg. Hvad väg tog han, som drap Mercutio?
 Hvart har den mördarn Tybalt tagit vägen?

Benv. Här ligger Tybalt.

Borg.                    Kom och följ mig, herre! --
 I furstens namn jag er befaller; lyd!

(Prinsen med svit. Montague, Capulet, deras
grefvinnor och andra).

Prins. Hvem är, som fräckt har brutit gatufriden?

Benv. Min prins, jag skådat denna olycksstrid,
 Och kan förtälja hvad som skett dervid.
 Den man här ligger fälld af Romeo,
 Som drap din slägtinge Mercutio.

Grefv. Cap. Min frände Tybalt! O, min broders son!
 O fasans syn! Se, blodet strömmar från
 Min dyra frändes bröst! -- O, furste god,
 Låt Montague få bota blod för blod!
 O, frände, frände!

Prins. Hvem väckte denna strid, Benvolio?


Benv. Jo Tybalt, slagen här af Romeo.
 Helt vänligt talte Romeo till honom,
 Bad honom tvistens ringa grund besinna
 Och hotade med eders höghets onåd!
 Allt detta, sagdt med lugn i blick och ton
 Och höflig åtbörd, kunde icke tämja
 Den vilda Tybalts harm, för friden döf.
 Skarpt stål han stötte mot Mercutios bröst,
 Som, uppbragt vände mordisk udd mot udd
 Och slog, i gramse mod, med ena handen
 Den kalla döden undan, sände den
 Tillbaka med den andra emot Tybalt,
 Som gaf den qvickt igen; nu Romeo
 Högt ropade:  "God' vänner, skiljens åt!"
 Och, snabbare än tungan, for hans arm
 Emellan dem och skilde deras mordjern.
 Men under samma arm en ilsken stöt
 Från Tybalt träffade Mercutios lif.
 Nu Tybalt flyr, men kommer straxt igen
 Mot Romeo, som först i denna stund
 Gaf hämden luft; de drabba hop som blixten;
 Jag hann ej draga värjan att dem skilja,
 Förr'n Tybalt låg uti sitt blod på marken;
 Och, när han föll, på flykt sig segrarn gaf. --
 Om så ej tillgått, hugg mitt hufvud af.

Grefv. Cap. Han är till Montague en anförvandt;
 Hans vänskap gör att han ej talar sant.
 Väl tjugo stridt i detta vilda kif,
 Och alla tjugo fällt ett enda lif!
 Gör rätt, min prins! Min frände mördad är;
 För Tybalts lif jag Romeos begär.

Prins. Romeo honom, han Mercutio slog;
 Hvem gäldar nu min frändes blod med fog?

Mont. Ej Romeo; han var Mercutios vän.
 Han tog blott först hvad lagen tagit se'n,
 Tog Tybalts lif.

Prins.           Er näfrätt ej vi prisa:

Vi Romeo ifrån vår stad förvisa.
 Ert kif har många sorger åt mig födt,
 Mitt eget blod i edra tvister blödt;
 Men jag så skarpt vill straffet kräfva ut,
 Att min förlust skall ångra er till slut.
 Ej sådant ofog någon miskund röner:
 Har hjelpa hvarken tårar eller böner.
 Förnimmen domen: Romeo skall bort,
 Och gripes han, så blir hans lifstid kort.
 För liket undan! Lären lagen vörda:
 Förlåta mord ej bättre är än mörda.

(De gå).


ANDRA SCENEN.

Ett rum i Capulets hus.

(Julia uppträder).

Jul. Sträck ut, sträck ut, med gnistorna kring hofven,
 Du solens spann, och flyg till Phoebi boning!
 En sådan kusk, som Phaeton, er skulle
 Med piskan jaga ned mot vesterns rand
 Och föra plötsligt dunkel natt på fästet. --
 Drag tätt sparrlakanet kring kärleks fröjder,
 Du stilla natt, och rymmarns öga lyck, Länge har man tvistat om hvad originalets run-away skulle betyda. Halpin har visat, att med detta ord menas Amor; sjelfva Amor, som vaktade dörren, skulle blunda och släppa in Romeo. Jmfr Shakspeare von Gervinus. 2. Th. S. 5.
 Att Romeo må smyga i min famn! --
 Ty kärlek, lyst af egen fägrings skimmer,
 I mörkret ser; och är den också blind,
 Så trifs den bäst i natten. -- Hulda natt,
 Du tuktiga, svartslöjade matrona,
 Lär mig den strid der öfvervunnen segrar,
 Den ljufva striden mellan rena hjertan.
 Skyl med ditt svarta släp det vilda blod,
 Som slår och flaxar Bilden är tagen från falk-jagten. rundt om mina kinder
 Tills kärlek, nyss så blyg, blir djerf och ser
 Att trogen kärleks fröjd var idel oskuld.
 Kom, natt! Kom, Romeo, du dag i natten,
 Mer hvit än nyfälld snö på korpens vinge.


Kom, ljufva natt, svartögda, hulda natt,
 Och gif mig Romeo! Och, när han dör,
 Tag, dela honom då i stjernor små,
 Och himlens anlet skall han så försköna,
 Att verlden all förälskar sig i natten,
 Och säger solen tro och huldhet opp.
 Ack, jag har köpt ett kärleksgods, men ej
 Det tillträdt än, och sjelf jag är försåld,
 Men ägarn än ej kommen. -- Ack, så lång,
 Så tröttsamt lång är denna dag för mig,
 Som natten före någon högtidsfest
 Är för ett barn, som nya kläder fått,
 Men ännu ej får lof att bära dem.
 (Amman kommer med en repstege).
 Der kommer amman ju från Romeo,
 Och hvarje mun, som nämner blott hans namn,
 Ett himmelskt välljud har för detta öra. --
 Hvad nytt? Hvad har du der? Ah, säkert stegen,
 Som Romeo dig böd att hemta hit?

Amm. Ja stegen, ja! (Kastar den till golfvet).

Jul.               Min Gud! Hvad är på färde?
 Du vrider dina händer?

Amm.                   Herre Gud,
 Miskunda dig! O, han är död, död, död!
 Det är förbi med oss, förbi, min fröken!
 O jemmer! Han är borta, mördad, död!

Jul. Så afundsam kan himlen icke vara.

Amm. Nej, himlen ej, men Romeo han kan.
 Ack, Romeo, hvem trodde dig om det?

Jul. Hvem är du, djefvul, som mig sargar så?
 Ett sådant qval i helvet blott kan tjutas.
 Har Romeo sig mördat? Säg blott ja,
 Och detta lilla ja har mera gift,
 Än basiliskens etterskarpa blickar!
 Jag är ej jag, om sådant ja det fins.
 Säg, är han död? Ja, eller nej; o Gud,
 Mitt ve och väl beror på detta lilla ljud!

Amm. Jag såg hans sår med dessa mina ögon, --
 Gud nåde mig, -- här på hans tappra bröst:
 Ett ömkligt lik, ett blodigt, ömkligt lik,
 Blekt, blekt som aska, sudladt fullt med blod,
 Med lefrad blod -- jag svimmade vid synen.

Jul. O brist, mitt hjerta! Arma hjerta, brist!
 I fängelse, du öga! Sök ej mer
 Din ljufva frihets ljus! Du arma stoft,
 Blif stoft igen! Må alla pulsar brista,
 Och hvile han och jag i samma kista!

Amm. O Tybalt, Tybalt, du min bästa vän!
 Du hyggliga, du adeliga ungdom!
 Jag måste lefva då, att se dig död!

Jul. Hvad storm är detta, som så kastar om?
 Är Romeo mördad och är Tybalt död,
 Min dyra frände, dyrare gemål?
 Nu, hemska domsbasun, du fritt må skälla;
 Hvem lefver än, då dessa två ä' döda?

Amm. Död Tybalt är, och biltog Romeo --
 Ja, biltog Romeo, som slagit Tybalt.

Jul. O Gud! Har Romeo då mördat Tybalt?

Amm. Ja, ja! Gud nåde oss, det har han gjort.

Jul. Du huggormshjerta under blomsteranlet!
 När dvaldes drake i så fager kula?
 Du ljufva bödel! Englalika djefvul!
 Du korp i dufvofjädrar, ulf i lamskinn!
 Du leda afskum, fager som en Gud!
 Motsatsen rätt af hvad med rätt du syns,
 Ett syndigt helgon och en ärlig bof!
 Hvad hade du i helvetet att skaffa,
 Natur, då du en djefvul inneslöt
 I sådan ljuflig skepnads paradis?
 När var en bok med sådant smutsigt inre
 Så praktfullt bunden? O, att falskhet kan
 Ett sådant skimrande palats bebo!

Amm. Hos karlar fins det ingen tro och heder;
 De äro alla, alla, stora skälmar,

Menedare och hycklare och skurkar. --
 Men hvart har karlen tagit vägen? -- Petter!
 Tag hit en snaps! Ett sådant här elände
 Lär göra mig båd' grå och gammal snart.
 Skam tage Romeo!

Jul.              Din tunga vissne
 För detta ord! Till skam blef han ej född,
 Ty skammen skäms att sitta på hans panna,
 Som är en thron, der äran borde krönas
 Till hela vida verldens envåldskung. --
 Ack huru grymt af mig att banna honom!

Amm. Ni talar godt om den, som dräpt er frände?

Jul. Skall jag då tala illa om min man?
 Ack, arma make, hvilken tunga smeker
 Ditt namn, om jag, som vigdes till din hustru
 För trenne timmar sedan, sargar det?
 Men hvarför, grymme, dräpte du min frände?
 Den grymme fränden eljest dräpt min make. --
 Tillbaka till er källa, galna tårar,
 Ty edra droppars skatt hör smärtan till,
 Fast J af misstag helgen dem åt glädjen.
 Min make lefver frälst från Tybalts svärd,
 Och mördaren Tybalt ligger sjelf på platsen.
 Det är en tröst; men hvarför gråta då?
 Det var ett ord, som, mer än Tybalts död,
 Mig krossade; jag glömde det så gerna:
 Men ack, det fäst sig i mitt minne så
 Som samvetsaggen i en brottslings hjerta:
 "Tybalt är död, och Romeo är biltog!"
 Ej tiotusen Tybalts väga upp
 Det enda ordet biltog. -- Tybalts död
 Var jemmer nog, om allt dervid fått stanna:
 Men finner bittert qval i sällskap fröjd,
 Och skall det stads ha andra qval i spåren,
 Hvi följde då på Tybalts död ej bud
 Om faders, moders, ja om bådas död?
 Det hade väckt hos mig en mindre klagan.

Men efter Tybalts död det kom i bakhåll
 Ett "Romeo är biltog;" detta ord
 Har mördat far och mor och Romeo
 Och Julia och Tybalt, alla, alla!
 Ha, biltog Romeo! Ej mått, ej gräns,
 Ej botten fins i dessa ljudens mord,
 Hvars qval ej kunna sägas ut i ord. --
 Hvar skall min far och hvar min mor jag finna?

Amm. Vid Tybalts lik, der deras tårar rinna.
 Om ni vill träffa dem, skall jag er följa.

Jul. Med gråt hans sår de skölje; min skall strömma
 För biltog vän, när de ha slutat ömma.
 Tag stegen bort! Ack, arma stege, du
 Som jag är gäckad: han är biltog nu.
 Dig skulle jag ifrån mitt fönster sänka,
 Men, jungfru än, jag dör som jungfru-enka.
 Kom, amma, kom; jag till min brudsäng går,
 Der död, ej Romeo, mitt famntag får.

Amm. Fort, till ert rum! Jag söker Romeo;
 Han skall er trösta; hvar han är, jag vet. --
 Hör ni, er vän skall komma hit i qväll;
 Jag finner honom i Lorenzos cell.

Jul. Fort! Lemna denna ring till vännen kär;
 Bed honom ta sitt sista afsked här.

(De gå).


TREDJE SCENEN.

Lorenzos cell.

(Lorenzo kommer. Sedan Romeo).

Lor. Kom, Romeo! Kom fram, du bäfvans man!
 Bedröfvelsen förälskat sig i dig,
 Och du är sammanvigd med olycksödet.

Rom. Hvad nytt, min far? Hur utföll furstens dom?
 Med hvilka qval skall jag bekantskap göra,
 Som ej jag känner re'n?

Lor.                     För hemmastadd

Du är, min son, bland slika olycksbröder.
 Jag bringar tidender om furstens dom.

Rom. Hvad mindre kan den vara väl än dödsdom?

Lor. Nej, mildare gick domen från hans läppar;
 Ej kroppens död, men kroppens landsflykt blott.

Rom. Ha, landsflykt! Var barmhertig! Heldre död!
 Ty landsflykt i sin blick har mera fasa,
 Än sjelfva döden. Säg blott icke landsflykt!

Lor. Du är ifrån Verona biltog dömd;
 Var tålig, verlden är ju vid och stor.

Rom. Ej verld det finnes utom dessa murar,
 Blott skärseld, qval och sjelfva helvetet.
 Förvisad hän, jag är förvist från verlden;
 Förvisas verlden är att dö, och landsflykt
 Är således ej dödens rätta namn.
 Om nu du kallar döden landsflykt, hugger
 Du af mitt hufvud med en gyldne bila
 Och ler åt samma hugg, som mördar mig.

Lor. O, dödssynd! Hårda, otacksamma sinne!
 Ditt brott af lagen kallas död, men fursten
 Af skonsamhet för dig har jemkat lagen
 Och bytt det svarta ordet död till landsflykt.
 En sällspord nåd, och du -- du ser den ej!

Rom. Det marter är, ej nåd: ty här är himlen,
 Der Julia andas; hvarje katt och hund
 Och minsta mygga lefver här i himlen,
 Ty de få se och skåda Julia.
 Det får ej Romeo.  En högre rang,
 En större lycka, större gunst och hyllest
 En fluga har än jag; hon får beröra
 Den dyra handens hvita underverk
 Och stjäla salighet från hennes läppar,
 De blyga, evigt rodnande Vestaler,
 Som tro att deras egen kyss är synd.
 Det får ej Romeo, ty han är biltog,
 Men flugan får, då han får ta till flykten,
 Ty flugan hon är fri, men biltog jag.

Säg nu, min far, att landsflykt ej är döden.
 Har du ej färdigt gift, ej slipad knif,
 Ej annan bråddöd, huru stygg som helst,
 Att mörda med, än just med detta biltog?
 Ha, munk! Det ordet tjuts i helvetet
 Af de fördömda; huru har du hjerta,
 Du andans man, du synd-aflösare,
 Du fromme biktfar, hederlige vän,
 Att sarga mig med detta ordet biltog?

Lor. Vanvetting, låt mig blott ett ord få säga.

Rom. O, du vill tala än en gång om landsflykt!

Lor. Jag vill ett värn mot detta ord dig gifva;
 Motgångens helsomjölk, filosofi,
 Den skall dig trösta, fast du biltog är.

Rom. Ha, biltog än en gång! Filosofi!
 Åt fanders all filosofi, om ej
 Den kan en Julia skapa, flytta städer
 Och häfva furstedom; den hjelper ej,
 Den duger ej, nej tala icke mer.

Lor. Jag ser, att dårar inga öron hafva.

Rom. Hur skulle de ha öron, när de vise
 Ej hafva några ögon?

Lor.                  Låt mig tala
 Och öfverlägga med dig om din ställning.

Rom. Du kan ej tala om hvad du ej känner. --
 Om ung som jag du vore, -- Julia din
 För knappt en timma sedan, -- Tybalt dödad, --
 Som jag betagen och som jag förvist,
 Då kunde först du tala, kunde slita
 Ditt hår och kasta dig som jag till jorden,
 Att taga måttet af din snara graf.

(Han kastar sig till marken. Det klappar på dörren).

Lor. Stå upp! Man klappar. Göm dig, Romeo.

Rom. O, nej! Så framt ej mina jemmersuckar
 Som töcken stiga ur mitt qvalda bröst
 Och skyla mig för alla spejarblickar.

(Det klappar).

Lor. Hör hur man klappar! -- Hvem är der? -- Stig upp,

Man griper dig! --  Håll, vänta litet! -- Res dig!
 Gå in i mitt studerrum! -- Fort! O Gud,
 Hvad envishet! (Det klappar). Jag kommer straxt, jag kommer.
 Hvem bultar så? Hvar är ni från? Hvad vill ni?

Amm. (Utanföre). Släpp in mig, skall jag säga er mitt är'nde;
 Jag kommer ifrån Julia.

Lor.                     Välkommen!

(Han öppnar dörren; amman kommer in).

Amm. O, fromme fader! Säg mig, fromme fader,
 Hvar är min frökens make, Romeo?

Lor. På marken der, af egna tårar drucken.

Amm. Ack, samma fall det är med fröken min,
 Just samma fall.

Lor.              O, smärtans sympati!
 Hvad sorglig likhet!

Amm.                    Just så der hon ligger
 Som han och snyftar -- gråter, gråter, -- snyftar.
 Stå upp, stå upp, så framt ni är en man!
 För Julias skull, för hennes skull stå upp,
 Och sjunk ej så uti förtviflans afgrund!

Rom. (Stiger upp). Amma!

Amm. Ack, herre! Döden är ett slut på allt.

Rom. Ha, Julia! Hur står det till med henne?
 Hon tror väl nu jag är i mord förhärdad,
 Då jag vår sällhets späda barndom fläckat
 Med blod så nära slägt med hennes eget?
 Hvar är, hur mår hon och hvad säger hon
 Om bruten kärlek då den knappt var knuten?

Amm. Hon säger intet; gråter blott och gråter
 Och faller ned på bädden, far så opp
 Och ropar "Tybalt," skriker "Romeo"
 Och faller så på bädden ner igen.

Rom. Som om det namnet, ur karbinens dödsrör
 Mot henne slungadt, gåfve henne döden,

Liksom det nyligen med gudlös hand
 Förgjorde hennes frände. -- Säg mig, munk,
 I hvilken del af denna usla kropp
 Bor väl mitt namn? Säg fort, att jag må sköfla
 Den leda gömman!
 (Drar värjan).

Lor.              Håll din galna arm!
 Är du en man? Ditt yttre ropar ja,
 Men dina tårar vittna om en qvinna,
 Och dina vilda gerningar förråda
 Det blinda raseriet hos ett djur.
 Jag häpnar för dig: vid min helga orden!
 Mer sans och fattning trodde jag dig äga.
 Du Tybalt drap; vill nu dig sjelf du mörda?
 Och mörda henne, som i dig blott lefver,
 Då syndig hand du bär på eget lif?
 Hvi smädar du din börd och jord och himmel?
 De mötas alla tre i dig, men du
 Vill slunga alla tre med ens ifrån dig.
 O blygs! Du skymfar vett, gestalt och kärlek,
 Då, lik en stenrik ockrare, du äger
 Så öfverflöd på allt, men nyttjar intet
 Till detta sanna bruk, som prydnad gåfve
 Åt din gestalt, din kärlek och ditt vett.
 Din ståtliga gestalt är blott en vaxbild,
 Så framt ej mannakraft den i sig bär;
 Den kärlek, som du svor, är blott en mened,
 Om den du dödar, som du svor att älska;
 Ditt vett, en prydnad för gestalt och kärlek,
 Men alltför vanställt för att gagna dem,
 Tar eld, emedan du ej rätt det ansar,
 Likt krutet i en vårdslös krigsmans flaska,
 Och hvad dig skydda skulle, stympar dig.
 Friskt mod; var karl! Din Julia, hon lefver,
 Den hulda för hvars skull du låg som död;
 En lycka, det; dig ville Tybalt dräpa;
 Du dräpte honom: också det en lycka.
 Den lag, som hotade med död, blef vänlig

Och bytte sig i bann: en lycka det!
 En rik välsignelse din skuldra tynger,
 Och lyckan mot dig ler i skönsta prydnad;
 Men, lik en trotsig, egensinnig flicka,
 Du knorrar mot din lycka och din kärlek.
 Gif akt! Ty sådant slutar aldrig väl.
 Gå, som du tänkte, till din älskade,
 Stig upp till hennes rum och trösta henne,
 Men dröj ej qvar tills vakten ställes ut,
 Ty då är vägen stängd till Mantua.
 Der skall du dröja tills vi finna tid
 Att yppa ert förbund, försona husen,
 Utverka furstens nåd och få dig åter
 Med hundra tusen gånger mera fröjd,
 Än nu du skiljes härifrån i jemmer. --
 (Till amman). Gå du förut och helsa till din fröken.
 Allt husets folk hon jaga skall i säng,
 Der tunga sorger nog behöfva ro.
 Snart kommer Romeo.

Amm.                 Ack, Herre Je--
 Jag kunde stå här natten ut och höra
 På god predikan. Jo, se den, som lärt --
 Jag helsar fröken, att ni kommer, herre.

Rom. Gör det och bed min brud bereda sig
 Att banna mig.

Amm.           Se här en ring, min herre,
 Som hon har bedt mig ge er. Skynda nu,
 Var snar, ty eljest blir det alltför sent.
 (Går).

Rom. Ack, hur mitt mod nu lefver upp igen!

Lor. Fort, fort! Och märk, ditt väl beror på detta:
 Gå, innan vakten ställes, eller ock
 Vid dagens gryning smyg dig hän förklädd.
 Förblif i Mantua; din betjent jag sänder
 Tid efter annan att dig gifva del
 Af hvarje gynsam tidning från Verona. --
 Din hand! Nu är det sent. Farväl! God natt!


Rom. Om alla fröjders fröjd ej ropte mig,
 Hårdt vore det så brådt att lemna dig!
 Farväl!

(De gå).


FJERDE SCENEN.

Ett rum i Capulets hus.

(Capulet, grefvinnan Capulet och Paris uppträda).

Cap. Så mycken sorg har träffat oss, herr grefve,
 Att  vi ej hunnit tala vid vår dotter.
 Ty, ser ni, mycket höll hon Tybalt kär;
 Så också jag; -- nå, en gång dö vi alla. --
 Nu är det sent; i qväll hon blir ej synlig.
 Minsann, om jag ej fått ett sådant sällskap,
 Så låg jag för en timma se'n i säng.

Par. I sorgens tid det är ej tid att fria. --
 God natt, min fru! Min helsning till er dotter!

Grefv. Cap. I morgon skall jag veta hvad hon tänker;
 I qväll hon stängt sig inne med sin sorg.

Cap. Gref Paris, fritt jag vågar gå i borgen
 För flickans kärlek; nog hon rättar sig
 I allo efter mig: -- ja, utan tvifvel.
 (Till grefvinnan). Gå in till henne förr'n du går till sängs,
 Och säg att grefve Paris älskar henne.
 Befall, att hon om Onsdag, hör du det, --
 Men tyst, i dag är --

Par.                   Måndag, bästa grefve.

Cap. Ha, Måndag? Godt! Om Onsdag är för tidigt.
 Om Thorsdag må det bli. -- Om Thorsdag, säg,
 Skall hon vid denna ädla grefven vigas. --
 (Till Paris). Är ni tillreds? Hvad säger ni om brådskan?
 Vi göra intet bråk; blott ett par vänner;
 Ty då en nära slägting nyss är mördad,
 Så skulle det se illa ut måhända,
 Om vi kalaser ställde till, förstår ni.

 Vi bjuda bara hit ett dussin vänner,
 Och dermed punkt. -- Om Thorsdag? Säg, hur vill ni?

Par. Jag ville, att i morgon vore Thorsdag.

Cap. Godt! Nu farväl! -- Då  blir det ju om Thorsdag -- (Till grefvinnan).
 Gå du till Julia, förr'n du går till sängs;
 Gör henne förberedd på bröllopsdagen. --
 Farväl,  min ädle grefve! (PARIS går).
                           Hit med ljus!
 Som jag vill tycka, är det nu så sent,
 Att snart man kunde säga: det är bittid'.
 God natt! (Går).

FEMTE SCENEN.

JULIAS kammare.

(ROMEO och JULIA uppträda).

Jul. Ack, skall du gå? Än är ju långt till dager;
 Det näktergalen var, och icke lärkan,
 Som slog med bäfvan så ditt skygga öra.
 Hvar natt han sjunger der i lagerträdet,
 Tro mig, min älskling, det var näktergalen.

Rom. Nej lärkan var det, dagens bådarinna,
 Ej näktergalen. Se, min älskade,
 Hur afundsjuka strimmor kanta der
 Med purpurbräm de brutna morgonskyar!
 Re'n nattens ljus förbrunnit; munter dag
 På tå sig lyfter öfver blåa fjell:
 Jag lefver om jag går, dör om jag dröjer.

Jul. Det ljuset är ej dagsljus, tro mig. Nej,
 Det är ett luftsken, andadt fram af solen,
 Att bli din fackelbärare i natt,
 Och lysa dig till vägs åt Mantua.
 Dröj än en stund; det är ej tid att gå.

Rom. Ja, låt dem gripa, låt dem döda mig!
 Jag är tillfreds dermed, då du så vill.

Det der är icke morgons blåa öga;
 En hägring blott af Cynthias bleka panna;
 Ej heller är det lärkans drill, som klingar
 Mot höga himlahvalfvet öfver oss.
 Jag dröjer glad, jag har ej håg att gå;
 Välkommen, död! Min Julia vill det så. --
 Än språka vi, än syns ej dagen gry.

Jul. Han gryr, han gryr! O, skynda, fly, o fly!
 Det lärkan är, som sjunger der så falskt,
 Så oharmoniskt, skorrande och skarpt.
 Det sägs att lärkan sjunger ljufva visor,
 Men denna visar oss ifrån hvarandra. --
 Det sägs att lärkan ögon bytt med paddan, Paddan har vackra ögon, lärkan fula; folksagan förtäljer derföre, att de bytt ögon. Då Julia önskar att de också hade bytt röster, alluderar hon derpå, att lärkan sjunger om morgonen och paddan ger sina ljud ifrån sig om aftonen. Vore det paddans ljud, som hördes, så vore icke skilsmässans stund så nära.
 O, att de också hade röster bytt!
 Ty denna röst ju stör vår kärleks möte
 Och jagar dagen upp ur nattens sköte.
 Du måste gå! Det ljusnar mer och mer.

Rom. Ack nej; till smärtans natt det mörknar ner.

(Amman kommer).

Amm. Fröken!

Jul.        Hvad vill du?

Amm. Er mor, grefvinnan, kommer till ert rum;
 Var på er vakt! Se, natten är ju slut.
 (Går).

Jul. (Öppnar fönstret). Släpp, fönster, dagen in och lifvet ut!

Rom. Farväl, farväl! Ännu en kyss, farväl!

(Stiger ned på repstegen).

Jul. (Ser ut genom fönstret). Ack, har du gått, du hälften af min själ,
 Min dyra make! Hvarje dag och timma
 Du måste gifva mig från dig ett bud.
 Minuterna för mig nu äro dagar.
 Ack, så att räkna, blir jag mycket gammal,
 Förrän jag ser min Romeo igen!

Rom. (Utanföre). Farväl! Ej Romeo försummar sig;
 Han skickar trogna kärleksbud till dig.



Jul. Ack, tror du, att vi nånsin råkas mer?

Rom. Det tror jag visst; och allt hvad nu vi lida
 Skall då oss ämne ge till ljufva samtal.

Jul. O Gud! Jag har en själ, som ofärd anar;
 Jag tycker just jag ser dig stå der nedre
 Liksom ett lik på bottnen af en graf;
 Min syn bedrar mig, eller är du blek.

Rom. Så, älskade, du synes mig jemväl:
 Af sorgen dricks vårt blod; farväl, farväl!
 (Går).

Jul. Ack, lycka, lycka! Flygtig kallas du;
 Om så du är, hvad vill du då med honom,
 Som idel trohet är? Var flygtig, lycka!
 Då hoppas jag, att länge ej du håller
 Min älskling qvar, men sänder honom åter.

Grefv. Cap. (Utanföre scenen). Min dotter, är du uppe?

Jul.                                                          Hvilken ropar?
 Är det min mor? -- Har hon så sent ej gått
 Till hvila, eller steg hon upp så tidigt?
 Af hvilken egen orsak förs hon hit?

(Grefvinnan Capulet kommer in).

Grefv. Cap. Hur är det, Julia?

Jul.                           Jag mår ej väl.

Grefv. Cap. Alltjemt i tårar öfver Tybalts död?
 Vill du med gråt ur grafven honom skölja?
 Om det du kunde, fick han dock ej lif.
 Låt derför bli; en måttlig sorg bevisar
 Ej brist på kärlek, men för mycken sorg
 Bevisar ofta brist uppå förstånd.

Jul. Ack, låt mig gråta vid så smärtsamt slag!

Grefv. Cap. Då smärtar slaget dig; den vän, du sörjer,
 Ej känner det.

Jul.            Men jag det känner så,
 Att jag väl evigt skall min vän begråta.

Grefv. Cap. Att han är död dig säkert smärtar mindre,
 Än att den skurk, som mördat honom, lefver.


Jul. Hvad för en skurk?

Grefv. Cap.             Den skurken Romeo.

Jul. (Afsides). En skurk och han ä' skilda himmelsvidt. --
 (Högt). Må Gud förlåta honom! Jag det gör
 Af allt mitt hjerta; och likväl bedröfvar
 Ej någon man mitt hjerta så som han.

Grefv. Cap. Vi skola hämnas, var du obekymrad,
 Och gråt ej mer. Jag skickar bud till någon
 I Mantua, der denna rymmarn vistas,
 Som lagar honom en så kraftig dryck,
 Att innan kort han håller Tybalt sällskap;
 Då hoppas jag att du blir tillfredsställd.

Jul. Ja, tillfredsställd med Romeo, i sanning,
 Jag aldrig blir, förr'n död jag honom ser; --
 Så stor är sorgen för min frände Tybalt.
 Ack, om ni funne blott en  man, som bure
 Ett gift till honom! Jag det skulle blanda,
 Och Romeo, så snart han smakat det,
 Sof nog i ro. Hur afskyvärdt att höra
 Hans namn och icke kunna honom nå
 Och låta all min ömhet för min frände
 Få drabba den, som var hans baneman!

Grefv. Cap. Finn medlen du, och jag skall finna mannen. --
 Men nu till glada tidender, min flicka.

Jul. Ja, glädje tarfvas i så onda tider. --
 Nämn mig den glädjen, bästa mor, jag ber er.

Grefv. Cap. Välan, du har en omtänkt far, min flicka;
 Han har, att skingra dina sorger, plötsligt
 Åt dig, mitt barn, beredt en glädjedag,
 Som du ej väntat, jag ej förutsett.

Jul. Min fru, för Guds skull, säg, hvad menar ni? Öfversättaren har återgifvit Julias utrop in happy time efter Johnsons anvisning: This phrase was interjected, when the hearer was not quite so well pleased as the speaker.

Grefv. Cap. Jo  tänk dig, barn, om Thorsdags morgon tidigt
 Skall vår förnäma, stolta, unga ädling


Gref Paris föra dig till Peterskyrkan
 Och der dig göra till en lycklig brud.

Jul. Nej, vid sanct Peters kyrka och sanct Peter!
 Han lär ej göra mig till lycklig brud.
 Förunderliga brådska! Skall jag vigas
 Vid den, som ännu ej till mig har friat?
 Min mor, jag ber er, säg min far och herre,
 Jag vill ej än stå brud; och då jag skall det,
 Så tar jag heldre sjelfva Romeo,
 Som ni ju vet, jag hatar, än gref Paris. --
 Jo detta var en vacker glädjenyhet!

Grefv. Cap. Der är din far; säg honom sådant sjelf,
 Så får du se hur han blir nöjd dermed.

(Capulet och amman komma).

Cap. Vid solens nedgång faller dagg nr luften,
 Men när min brorsons lefnadssol går ned,
 Då faller störtregn. -- Sådan vattenkonst
 Du blifvit, barn! -- Du badar än i tårar?
 Hällregnar än? I sådan liten kropp
 Du föreställer haf och skepp och storm;
 Ty dina ögon, dem man haf må kalla,
 Ha tårars ebb och flod: din kropp är skeppet
 På salta vågor, dina suckar stormar,
 Som rasa mot din gråt, din gråt mot dem.
 Om snart ej stiltje blir, så går din kropp
 I qvaf för storm och vågor. -- Nå, min hustru,
 Har du förkunnat henne vårt beslut?

Grefv. Cap. Ja, men hon vill ej; hon betackar sig. --
 O, vore hon med grafven gift, den tokan!

Cap. Hvad säger du, hvad säger du, min hustru! --
 Hvad, vill hon icke? Tackar hon oss icke?
 Är hon ej stolt och prisar ej sin lycka,
 Den otacksamma, då vi skaffat henne
 En sådan värdig riddersman till brudgum?

Jul. Ej  stolt, men tacksam är jag för er omsorg.
 Stolt kan jag aldrig bli af hvad jag hatar,

Men tacksam är jag till och med för hat,
 Som menar kärlek.

Cap.               Hör man bara på!
 Hårklyfverier! Fina distinktioner!
 Stolt -- och jag tackar -- och jag tackar icke --
 Och dock ej stolt -- hör, fröken Snusförnuft,
 Nu intet sladder mer om tack och stolthet!
 Sätt blott din fina dockfigur i ordning
 Att nästa Thorsdag gå med grefve Paris
 Till Peterskyrkan, ty, i annat fall,
 Forslar jag dit dig på en kärra, jag.
 Du borde skämmas, bleka vaxbeläte!

Grefv. Cap. Men, är du rent ifrån förståndet, gubbe?

Jul. Min far, min far, jag ber på mina knän,
 Hör, hör ett enda ord med tålamod!

Cap. Åt fanders, tredska unge! Stygga slyna!
 Som sagdt: om Thorsdag går du prompt till kyrkan;
 Kom annars aldrig mer för mina ögon.
 Säg intet ord, gif intet svar, det ber jag.
 Ty mina fingrar klia! -- (Till grefvinnan). Ack, det syntes 
 Oss knappast nog välsignelse, att Gud
 Blott detta barn oss gaf, men nu jag ser
 Att detta enda dock är ett för mycket
 Och att förbannelse vi fått med henne. --
 Fy, skäms!

Amm.        Välsigne henne Gud i himlen!
 Ers nåd gör illa, som så bannar henne.

Cap. Så, tror hon det, fru Visdom? Håll sin mun!
 Gå, snattra hon med sina sqvallersystrar!

Amm. Jag säger ingen lögn.

Cap.                       Guds fred, och gå!

Amm. Får man ej  tala?

Cap.                   Tig, ni sqvallerbytta,
 Och spar er visdom till en sladderjunta,
 Ty här behöfs den ej.

Grefv. Cap.            Du är för häftig.


Cap. Guds blod! Jag kan bli galen. Dag och natt
 Och sent och bittid', hemma,  borta, ensam,
 I sällskap, vaken eller sofvande
 Jag grubblat på att skaffa henne man.
 Och när jag nu har letat upp en sådan
 Af furstlig börd, med vackra gods och gårdar,
 Ung, ädelt fostrad, och, som folket säger,
 Ett godt parti på alla sätt och vis --
 Då har jag här ett stackars gråtmildt våp,
 En pjunkig docka, som, då lyckan kommer
 Och ler mot henne, ger ett sådant svar:
 "Jag vill ej giftas än -- jag kan ej älska,
 Jag är för ung -- jag ber, förlåt, förlåt mig!"
 Nå, vill du ej, så må du bli förlåten:
 Tag hus hvarhelst du vill, men ej hos mig!
 Se upp, pass på! Jag brukar icke skämta.
 Thorsdagen stundar; lägg din hand på hjertat
 Och tänk dig före: är du min, så vet,
 Jag ger dig åt min vän; är du det icke,
 Så gå och tigg och svält och dö på gatan!
 Ty jag vill aldrig mera kannas vid dig,
 Och du skall aldrig få en fyrk i arf.
 Betänk dig väl; jag håller hvad jag lofvat.
 (Går).

Jul. Ack, thronar ej förbarmande i molnen
 Och skådar ned till bottnen af mitt qval?
 Min dyra moder, o, förskjut mig icke!
 En månads uppskof, ack, en veckas blott!
 I annat fall kan ni min brudsäng bädda
 Uti den dystra grift, der Tybalt ligger.

Grefv. Cap. Nej, vänd dig ej till mig; jag svarar intet.
 Gör som du vill: du tillhör mig ej  mer.
 (Går).

Jul. Ack, hur skall  detta förekommas, amma?
 Min man på jorden är, min tro i himlen;
 Hur kan min tro till jorden  vända åter,
 Om ej min man, från jorden skild, mig sänder
 Från himlen den? -- Ack, råd  mig, trösta mig!
 O ve, o ve! Att himlen smider ränker

Emot en varelse, så vek som jag!
 Säg, amma, har du ej ett glädjens ord,
 Ett tröstens ord?

Amm.               Det har jag. Romeo
 Är landsförvist, och tusende mot ett,
 Att han ej nånsin vågar sig tillbaka
 Att fordra er; och gör han också det,
 Så måste det nödvändigt ske i löndom.
 Och se, då saken står som nu den står,
 Jag anser bäst, ni gifter er med grefven.
 Ack, ack, han är för söt, den unga herrn!
 Ah, Romeo är bara skräp mot honom.
 En örn har ej så qvickt och eldigt öga
 Som grefve Paris; ja, förbanna mig,
 Om ej det giftermålet blir er lycka,
 Och vida bättre än det första var.
 Ty se, er första man, han är ju död,
 Så godt som död, om ock han är i lifvet;
 Ni har ju ej den minsta nytta af 'en.

Jul. Går detta tal från hjertat?

Amm.                             Ja, vassera!
 Från både själ och hjerta. Måtte annars
 Dem fan anfäkta båda!

Jul.                   Amen!

Amm.                         Hvad?

Jul. Jo, du har tröstat mig förundransvärdt.
 Gå, säg min mor: jag ångrar att jag väckte
 Min faders harm, och skyndar till Lorenzo
 Att bikta der min synd och vinna tillgift.

Amm. Skall ske, skall ske; nå, det är visligt gjordt.
 (Går).

Jul. O, gamla orm! Du leda frestare!
 Är större synd att vilja så mig locka
 Till mened, eller att min make smäda
 Med samma mun, som honom höjt till skyn
 Mång tusen gånger? -- Bort, rådgifverska!

Du och mitt hjerta äro två nu mer. --
 Till patern nu, att finna hjelp i nöden;
 Och tryter allt, så har jag mod till döden!
 (Går).


FJERDE AKTEN. FÖRSTA SCENEN.

Lorenzos cell.

(Lorenzo och Paris uppträda).

Lor. Om Thorsdag? -- Tiden är för kort, herr grefve.

Par. Min fader Capulet vill ha det så,
 Och ej mitt dröjsmål skall hans brådska hejda.

Lor. Ni sagt, att ej ni känner frökens tanka:
 Ni går en orätt väg; det är mig okärt.

Par. Omåttligt öfver Tybalts död hon gråter,
 Och derför har jag litet talt om kärlek,
 Ty Venus ler ej i ett tårehus.
 Nu finner hennes far det vådligt vara
 Att hon åt sorgen ger så mycket välde,
 Och skyndar visligt på vårt giftermål,
 Att dämma hennes tårars öfversvämning.
 I ensligheten grubblar hon för mycket,
 Men sällskap torde skingra hennes sorg.
 Nu känner ni till denna brådska skälet.

Lor. (Afsides). Ack, visste jag ej hindret, som den möter!
 (Högt). Der kommer fröken till min cell, herr grefve.

(Julia kommer).

Par. Välkommen hit, min hulda brud och maka!

Jul. Det blir jag först, när jag blir gift med er. 

Par. Det skall, det måste ske, och sker väl snart. 

Jul. Hvad måste ske, skall ske.

Lor.                            Ja, ofelbart.

Par. Kom ni att bikta er för denne pater?

Jul. Om jag er svarar, biktar jag för er.

Par. Dölj ej för honom, att ni älskar mig.


Jul. För er jag biktar, att jag älskar honom.

Par. Och säkert äfven, att ni älskar mig.

Jul. Om det jag gör, har bikten mera värde,
 Om så den görs att icke ni den hör.

Par. Ack, mycket är din kind af tårar härjad.

Jul. Men deras byte blef ej stort dervid;
 Min kind var icke mycket värd förut.

Par. De orden skymfa kinden mer, än tårar.

Jul. Det är dock ej förtal, det är en sanning,
 Och hvad jag sagt, jag sagt mig midt i synen.

Par. Men mitt är detta anlet, som du skymfar.

Jul. Må vara, ty mitt eget är det ej. --
 Är nu ni ledig, fromma fader, eller
 Skall jag besöka er vid aftonsången?

Lor. Nu har jag tid, bekymmerfulla dotter. --
 Min grefve, täcks ni lemna oss allena.

Par. Förbjude Gud, jag skulle andakt störa. --
 Om Thorsdag, Julia, väcker jag er tidigt:
 Till dess farväl! Tag denna fromma kyss!
 (Går).

Jul. Ack, stäng din dörr! Och när du det har gjort,
 Kom, gråt med mig: tröst, hopp och hjelp är ute!

Lor. Ack Julia, jag känner re'n din sorg;
 Den bringar äfven mig från mina sinnen.
 Jag hör, -- och intet uppskof lär dig unnas --
 Att du vid grefven vigas skall om Thorsdag.

Jul. Nej säg ej, fader, att du detta hört,
 Om ej du säger ock hur det må hindras.
 Kan ej din vishet ge mig någon hjelp,
 Så säg blott att min föresats är vis,
 Och jag skall straxt med denna dolk mig hjelpa.
 Min själ och Romeos har Gud förenat,
 Du våra händer; och förr'n denna hand,
 Som du en gång åt Romeo förseglat,
 Skall bli signetet åt ett nytt fördrag;
 Förr'n detta hjerta med förrädiskt affall
 Går öfver till en ann', -- förr denna dolk
 Dem båda dödar. Gif mig derför du

Ur långa års erfarenhet ett råd,
 Ett råd nu genast, eller se hur dolken
 Emellan mig och min förtviflans nöd
 Skall bli en skiljoman och fälla dom
 I det, som dina år, din konst ej kunde
 Med ära bringa till en önsklig utgång.
 Så skynda, tala! Döden jag begär,
 Om hvad du svarar icke räddning är.

Lor. Håll, dotter! Något, likt ett hopp, jag spanar,
 Men detta kräfver en förtviflad handling,
 Liksom den nöd, vi undfly, är förtviflad.
 Om heldre, än att gifta dig med Paris,
 Du äger viljans kraft att sjelf dig döda,
 Så skall du säkert också våga något
 Som liknar död, att drifva bort den smälek,
 Den du vill undgå genom döden sjelf.
 Om det du vågar, skall du blifva räddad.

Jul. O, bjud mig heldre, än bli Paris maka,
 Att hoppa ned från detta tornets tinnar,
 Att gå på röfvarns stig, i ormars näste;
 Ja, kedja mig med vilda björnar hop,
 Stäng in mig nattetid i benhus, fullt
 Med rasslande skeletter, murkna knotor
 Och grinande och gula hufvudskallar;
 O, bjud mig stiga ned i nygjord graf
 Och lägga mig hos liket i dess svepning; --
 Allt fasor, hvilkas blotta namn mig skrämt;
 Men utan skräck och tvekan jag dem möter,
 Blott jag får bli min älsklings rena brud.

Lor. Välan, gå hem, var glad och ställ dig villig
 Till giftermål. I morgon är det Onsdag;
 I morgon natt du ensam ligga bör,
 Låt amman ej få sofva i ditt rum.
 När då du gått till sängs, tag denna flaska
 Och drick det elixir, den innehåller.
 I blinken far igenom dina ådror
 En iskall feberrysning, som förlamar

All lifskraft; pulsen hejdar sig och stannar,
 Och ingen värma, intet andedrag
 Förråder att du lefver; kindens rosor
 Och läpparnas till aska falna bort;
 Ditt ögas förlåt faller som då döden
 Förseglar lifvets dag, och hvarje lem,
 Beröfvad styrsel, kraft och smidighet,
 Skall synas styf och stel och kall som döden.
 I detta lånta sken af skrumpna döden
 Förblir du fulla två och fyrti timmar
 Och vaknar se'n som från en ljuflig sömn.
 När nu om morgonen din brudgum kommer,
 Att väcka dig ur hvilan, är du död.
 Då bärs du, som det brukas här i landet,
 I högtidskläder på en öppen bår,
 Till detta gamla griftehvalf, der alla
 Af ätten Capulet begrafna äro.
 Men under tiden skickar jag ett bref
 Till Romeo och yppar denna plan;
 Han skynndar hit; vi skola båda vaka
 Hos dig till dess du vaknar; samma natt
 Skall Romeo till Mantua dig föra.
 Så kan du räddas från den skymf, dig hotar,
 Om ej af vankelmod och qvinlig fruktan
 Din kraft förlamas, då du handla skall.

Jul. Gif hit, gif hit! O, tala ej om fruktan!

Lor. (Ger henne flaskan). Se der! Var stark i ditt beslut och lycklig!
 Jag skickar nu en munk till Mantua
 Med bref.

Jul.       O kärlek, kom, att kraft mig gifva!
 Och kraften sedan skall min räddning blifva.
 Farväl, min dyre fader!

(De gå).


ANDRA SCENEN.

Ett rum i Capulets hus.

(Capulet, grefvinnan Capulet, amman och betjenter uppträda).

Cap. (Till en betjent). Gå, bjud de gäster, som stå skrifna här.
 (Till en annan betjent). Beställ mig några kockar, du, som duga.

Bet. Ni skall ingen dålig få, nådig herre; ty jag
skall först probera, om de kunna slicka sina fingrar.

Cap. Hur kan du pröfva dem på sådant sätt?

Bet. Åh, nådig herre, det är en klen kock, som inte
kan slicka af sina egna fingrar. Alltså, den som det
inte kan, han följer inte med mig.

Cap. Gå, skynda dig! -- (Betjenten går). Det är så knappt om tid;
 Jag fruktar, att vi ej få allt i ordning. --
 Nå, är min dotter gången till Lorenzo?

Amm. Ja, nådig grefve.

Cap. Måhända verkar han på hennes sinne;
 Hon är ett sturskt och egensinnigt stycke.

(Julia kommer).

Amm. Nej se hur nyter hon från bikten kommer!

Cap. Hvar har du hållit hus, du tredska unge?

Jul. Der jag har lärt mig ångra hvad jag felat
 Uti mitt trots och min ohörsamhet
 Mot er och edra bud. Min helga biktfar
 Har ålagt mig att falla ödmjukt ned
 Och be om tillgift här. -- Förlåt, förlåt!
 Jag hädanefter städse skall er lyda.

Cap. Sänd efter grefven; gå, förkunna detta!
 I morgon tidigt skall förbundet knytas.

Jul. Jag fann den unga grefven hos Lorenzo
 Och skänkte honom all bevågenhet,
 Som blygsamhetens gräns ej öfverträdde.

Cap. Se, det var rätt! Det fägnar mig; stå upp!

Så skall det vara. -- Grefven vill jag se --
 Gå, säger jag, och hemta honom hit!
 Vid Gud, den fromme, vördnadsvärde patern --
 Vår hela stad är honom högst förbunden.

Jul. Kom, följ mig till mitt rum, min goda amma,
 Och hjelp mig välja ut de prydnader,
 Som bäst du tycker passa för i morgon.

Grefv. Cap. Nej, först om Thorsdag; det kan vara lagom.

Cap. Gå med, du amma; vigseln blir i morgon.

(Julia och amman gå).

Grefv. Cap. Men tiden blir för knapp att ordna allt;
 Det är ju qväll. 

Cap.              Åh, strunt! Jag rör på benen,
 Och allt skall nog bli riktigt skött, min gumma.
 Gå du och var till hjelp vid Julias klädsel.
 Jag skall ej lägga mig; låt mig få råda:
 För denna gången vill jag spela matmor.
 Hör hit! Fins ingen här? -- Då går jag sjelf
 Till grefve Paris och bereder honom
 Att vara här i morgon tidigt. -- Hå,
 Mitt hjerta är så lätt, då flickan nu
 Har blifvit spak igen, den sturska ungen.

(De gå).


TREDJE SCENEN.

Julias kammare.

(Julia och amman uppträda).

Jul. Ja, detta klär mig bäst. -- Men, goda amma,
 Låt mig i natt få vara för mig sjelf;
 Ty mången bön jag måste be till himlen,
 Att han med nåd må skåda ned på mig,
 Hvars förehafvande är vrängt och syndigt.

(Grefvinnan Capulet kommer).

Grefv. Cap. Så sysselsatta? Nå, behöfs min hjelp?

Jul. Nej, bästa mor; vi hafva allt i ordning,
 Som kan behöfvas till min skrud i morgon.

Om ni behagar, låt mig nu bli ensam,
 Och låt hos er min amma sitta uppe,
 Ty säkert har ni alla händer fulla
 Med bråk och med bestyr.

Grefv. Cap.               God natt! Gå nu
 Till sängs och hvila; du behöfver det.

(Grefvinnan och amman gå).

Jul. Farväl! -- Gud vet när vi härnäst få råkas.
 En kall förfäran genombäfvar mig
 Och isar lifvets glöd i mina ådror.
 Jag ropar dem tillbaka, mig till tröst.
 Hör, amma! -- Nej, hvad har hon här att göra?
 Mitt sorgespel jag måste spela ensam.
 Kom, sömndryck!
 Men, tänk om ej den gjorde verkan alls?
 Skall jag med våld då blifva grefvens brud?
 Nej, denna skall det hindra. -- Ligg du der! --
 (Hon lägger en dolk bredvid sig).
 Men tänk om gift det vore, listigt blandadt
 Af munken för att rödja mig ur vägen,
 På det att ej han måtte stå till ansvar
 För det han vigt mig förr med Romeo?
 Jag fruktar det; -- men nej, det är ej möjligt;
 Han städse som en helig man var spord;
 Jag vill ej sådan brottslig tanke hysa. --
 Men tänk, då jag är graflagd, om jag skulle
 Uppvakna förr än Romeo har kommit
 Att mig befria? -- Hvilken gruflig tanke!
 Skall jag ej qväfvas då i detta hvalf,
 Hvars ruttna svalg en helsans flägt ej andas,
 Och dö derinne förr'n min älskling kommer? --
 Och, lefver jag, o, kan det icke hända
 Att denna hemska bild af död och natt,
 Att ställets fasor -- detta gamla hvalf, På Stratfords kyrkogård var ett ovanligt stort benhus; man tror, att Shakspeare haft detsamma i tankarna, då han skref dessa verser.
 Der sedan hundratal af år man samkat
 Förfädrens ben, och der en blodig Tybalt,
 Begrafven nyss, förmultnar i sin svepning;


Der spöken gå igen vid midnattstid, --
 Ack, ack, kan det ej hända, om jag vaknar
 I förtid der, -- Hu! Liklukt, gastars tjut,
 AlrunorJmfr noten till Henrik den sjette, andra delen, sid. 58., dem man gräft ur jorden upp,
 Och hvilkas läten rubba menskors sinnen --
 Kan det ej hända, om jag vaknar der,
 Att jag blir galen utaf dessa fasor
 Och leker vildt med mina fäders skallar,
 Och rifver sargad Tybalt ur sin svepning,
 Och slår, som med en klubba, ut min hjerna
 Med en af mina hjeltefäders knotor? --
 Ha, se! Mig tycks jag ser min frändes vålnad;
 Han söker Romeo, som på sitt svärd
 Hans kropp har spetsat: -- vänta, Tybalt, vänta! --
 Jag kommer, Romeo! -- Din skål jag dricker.

(Hon tömmer flaskan och kastar sig på sängen).


FJERDE SCENEN.

En sal i Capulets hus.

(Grefvinnan Capulet och amman uppträda).

Grefv. Cap. Tag nycklarna och hemta mera kryddor.

Amm. Det ropas efter pomerans och quitten
 I bagarstugan.

(Capulet kommer).

Cap. Fort, gesvindt, och rör er!
 Det redan är vid andra hanegället,
 Och morgonklockan ringt; nu är hon tre. --
 Angelica, se efter kakorna
 Och spar ej något.

Amm.                Hå, hans nåd har blifvit
 En riktig köksmadam. Gå nu till sängs!
 Jag svär, att nådig herrn blir sjuk i morgon
 För detta nattvak.

Cap.                Strunt, har ingen fara.


Jag vakat hela natten förr än nu,
 För mindre orsak, och ej blifvit sjuk.

Grefv. Cap. Jojo, du var en gök i dina dar;
 Men jag skall vakta dig för sådan vakning.

(Grefvinnan och amman gå).

Cap. Nej, hör man, hon är svartsjuk, gumman min! --
 (Betjenter med stekspett, ved och korgar gå öfver teatern).
 Hvad har du der, min gosse?

Bet. Det är för kocken, men jag vet ej hvad.

Cap. Fort, fort! (Betjenten går. Till en annan). Gå, spinta ved af torra stockar;
 Säg Petter till, han visar hvar de finnas.

Bet. Behöfs en stock, hans nåd, så är jag här,
 Det är ej värdt att göra Petter omak.

Cap. Bra sagdt! En lustig ture! Ha, ha, ha!
 Men, sannerligen, det är ljusa dagen;
 Snart kommer grefven med musik och spel;
 Han sade, att han icke skulle dröja. --
 (Musik bakom scenen).
 Jo tyst! Der hör jag honom nalkas. -- Amma! --
 Grefvinna! -- Amma, hör då hit, för tusan!
 (Amman kommer).
 Väck Julia och putsa henne grann;
 Jag går och språkar mellertid med grefven.
 Gesvindt, det säger jag, och rör på spelet!
 Brudgummen är ju kommen.

(De gå).


FEMTE SCENEN.

Julias kammare. Julia på sängen.

(Amman kommer).

Amm. St fröken ! fröken! -- Julia! -- Så hon sofver! --
 Opp, opp, mitt lam! -- Fy,  fy, sjusofverska!
 Min skatt! Mitt sockerhjerta! Brud, vak upp! --
 Hvad, ej ett ljud? Ni sofver ut på förhand
 För hela veckan; nästa natt, minsann,

Har grefve Paris väl lagt an på er,
 Att ni ej skall få sofva stort. -- Gud hjelp oss, --
 Ja, ja, och amen! -- Huru djupt hon sofver!
 Jag måste väcka henne. -- Fröken! Fröken!
 Låt inte grefven taga er på sängen,
 Det skulle bli ett hyggligt tag, minsann!
 Hvad, redan klädd och sofver om igen?
 Jag måste väcka er. -- Hör, fröken, fröken!
 Min Gud, min Gud! Hjelp, hjelp! Hon är ju död!
 O, sorgens dag! Hvi blef jag född till verlden! --
 En liten snaps! -- Herr grefve! Fru grefvinna!

(Grefvinnan Capulet kommer).

Grefv. Cap. Hvad buller här?

Amm.                         O, jemmerfulla dag?

Grefv. Cap. Hvad står då på?

Amm.                         Se, se! O jemmerdag!
 O ve, o ve! Mitt barn, mitt lif, mitt allt!
 Lef upp, se upp! Jag annars dör med dig!
 Hjelp, hjelp! Så ropa då på hjelp!

(Capulet kommer).

Cap.                                Men blygs då!
 Kom straxt med Julia; hennes brudgum väntar.

Amm. Ack, hon är död, stendöd! O sorgedag!

Grefv. Cap. Ja, Gud oss tröste! Hon är död, död, död!

Cap. Ha, låt mig se, -- o himmel, hon är kall!
 Ja, blodet stannat, hennes kropp är stel:
 Från dessa läppar redan lifvet flytt.
 På henne ligger döden lik en vårfrost
 Uppå den skönsta ros, som ängen bar.
 Fördömda dag! Jag arma, gamla man!

Amm. O, jemmerfulla dag!

Grefv. Cap.              O, smärtans tid!

Cap. Ack döden som tog henne bort, på det
 Min klagan skulle väckas, binder nu
 Min tunga, att jag icke klaga kan!


(Lorenzo, Paris och musikanter inträda).

Lor. Är bruden än beredd att gå till kyrkan?

Cap. Beredd att gå och aldrig vända åter. --
 (Till Paris). Min son, ack, natten till din bröllopsdag
 Har döden sofvit hos din brud: se, se!
 Der ligger hon, en blomma, som han plockat.
 Min  måg är döden, döden är min arfving;
 Han gift sig med min dotter. Jag vill dö
 Och lemna honom allt: att lemna lifvet,
 Det är att gifva allt i dödens våld.

Par. Har efter denna morgons ljus jag trängtat,
 Och visar det mig nu en sådan syn?

Grefv. Cap. Förbannade och jemmerfulla dag!
 Olyckligaste stund, som tiden skådat
 Uppå sin långa, tunga pilgrimsfärd!
 Blott ett, ett enda stackars älskligt barn,
 Min enda fröjd, min enda tröst och hugnad,
 Och döden grymt det ryckte från min syn!

Amm. O ve, o jemmer! Jemmerfulla dag!
 Bedröfligaste, sorgligaste dag,
 Som nånsin, nånsin i mitt lif jag sett!
 Jag aldrig sett en dag så svart som denna:
 O ve, o jemmer! Jemmerfulla dag!

Par. Bedragen, hånad, kränkt och platt förderfvad!
 Du afskyvärda död, af dig bedragen,
 Af dig, du grymme, grymme, djupt förkrossad!
 O kärlek! Lif! -- Nej, kärlek blott i döden!

Cap. Föraktad, hatad, slagen, pinad, dödad!
 Tröstlösa, hemska stund, hvi kom du nu
 Att mörda, mörda så vår glädjefest? --
 Mitt barn, mitt barn! -- Min själ och ej mitt barn! --
 Död är hon, död -- o ve, min dotter död!
 Och all min fröjd med henne går i grafven.

Lor. Blygs, Capulet! Förtviflad storm ej lugnar
 Förtviflans stormar. Ni och himlen ägde
 I denna sköna tärna hvar sin del;

Nu äger himlen henne hel och hållen,
 Så mycket bättre för det vackra barnet.
 Er del ni kunde ej för döden skydda,
 Men himlen vårdar sin i evigt lif.
 Ert syftemål var hennes högre lycka;
 Att höja henne upp er himmel var,
 Och nu ni gråter, då hon blifvit höjd
 Högt öfver molnen, högt som himlen sjelf!
 Ni älskar ej er kära dotter rätt,
 Då så ni rasar när hon salig blifvit:
 Ty icke den en lycklig maka är,
 Hvars äktenskap blir långt i tiden här,
 Men den, som tidigt vigs vid evigheten.
 Nu hämma edra tårar, blomsterströ
 Det sköna liket, bär det nu till kyrkan
 I högtidskläder, så som bruket är.
 Naturen kräfver gråt när smärtan sårar,
 Dock ler förnuftet åt naturens tårar.

Cap. Allt hvad vi ordnat för en glädjens fest
 Förvandlas nu i sorgens svarta ståt:
 Vårt strängaspel till klockors dofva ringning,
 Vårt bröllopsbord till dystert grafölsgille,
 Vår jubelsång till hemska klagopsalmer,
 Och brudens krona till en krans på kistan.
 Allt, allt förvandlas till sin motsats nu!

Lor. Gå, ädla herre! -- Min grefvinna, gå!
 Ni ock, gref Paris! Alla sig berede
 Att följa detta sköna lik till grafven. --
 Ni himlens vrede väckt med syndigt dåd;
 Försonen den med lydnad för hans råd!

(Capulet, grefvinnan Capulet, Paris och Lorenzo gå).

1 Mus. Nå, så få vi väl sticka piporna i säcken och gå vår väg.

Amm. Ja, in med piporna, godt folk! Ni ser,
 Med sakerna är här just ej så helt.
 (Går).

1 Mus. Jaja, det här foderalet är åtminstone en sak, som behöfver lagning.


(Petter kommer).

Pett. Musikanter, kära musikanter, spela: "Mitt hjerta
slår af fröjd;" ja, om mitt lif är er kärt, så spela:
"Mitt hjerta slår af fröjd."

1 Mus. Hvarföre just den visan: "mitt hjerta slår af fröjd."

Pett. Jo, kära musikanter, derföre att mitt hjerta
sjelft spelar: "mitt hjerta är så fullt af sorg." Ack,
spela upp för mig en lustig litania, som kan muntra
mig.

2 Mus. Nej, tala inte till oss om litania; det är ingen tid till spel nu.

Pett. Ni vill således inte?

Musikanterna. Nej.

Pett. Nå, så skall jag ge er, och det ljudeligen.

1 Mus. Hvad vill du ge oss?

Pett. Inga pengar, det försäkrar jag; men ett stråk med denna stråken.
(Drar värjan).

2 Mus. Lägg bort pliten och tag fram, om du har något klyftigt att säga.

Pett. Akta ni er bara för min klyftighet; den kan
klyfva edra fårskallar lika väl som min plit. Svara
mig nu som karlar:
 Då smärtans pil min själ betvang
 Och jemmerqval mitt sinne böjde,
 Musiken med sin silfverklang --
Hvarför "silfverklang?" Hvarför: "Musiken med sin silfverklang?"
Hvad säger ni, Måns Säckpipa?

1 Mus. Åh, munsjör, derföre att silfver har en ljuflig klang.

Pett. Inte så illa! Hvad säger ni, Hans Hackbräde?

2 Mus. Jag säger "silfverklang," derföre att musik klingar för silfver.

Pett. Inte heller så rasande! Hvad säger ni, Jöns Stämgaffel?

3 Mus. Jag vet sannerligen inte hvad jag skall säga.

Pett. Ah, ber tusen gånger om förlåtelse!
Ni är sångaren, ni säger ingenting, ni sjunger bara;
jag vill svara

i ert ställe. Det heter: "musikanten med sin
silfverklang," derföre att sådana birfilare som ni
sällan få guld för sitt spel.
Musiken med sin silfverklang
 Till hopp och tröst mig genast höjde.
 (Går sjungande ut).

1 Mus. Hvad var det för en sakramenskad spefogel?

2 Mus. Åt fanders med honom? Kom, låt oss
gå in här och vänta på likprocessionen
och se till om det kan fås någonting att äta.

(De gå).


FEMTE AKTEN. FÖRSTA SCENEN.

Mantua. En gata.

(Romeo kommer).

Rom. Om jag får sömnens smicker-öga tro,
 Så bådar drömmen mig en fröjdfull nyhet.
 Lätt sitter bröstets drott uppå sin thron; En vanlig skald hade utan tvifvel här låtit Romeo uppträda förstämd och dyster. 
 Ett sällsynt lefnadsmod mig hela dagen
 Ur stoftet lyfter upp med glada tankar.
 Jag drömde, att min maka fann mig död --
 En sällsam dröm, som lät den döde tänka --
 Och kysste sådant lif på mina läppar,
 Att jag stod upp igen som kejsare.
 Ack, huru ljuf är kärlek sjelf att njuta,
 Då re'n dess skugga är så rik på fröjd!
 (Balthasar kommer).
 Ett bud ifrån Verona! -- Nå, Balthasar,
 Du har väl bref till mig ifrån Lorenzo?
 Hur mår min hustru? -- Är min fader frisk?
 Hur mår min Julia? Än en gång jag frågar,
 Ty allt är godt, om hon sig finner väl.

Balth. Ja, hon sig finner väl, -- allt är då godt. --
 I fädrens grifthvalf slumrar hennes kropp,
 Och hennes ande lefver nu bland englar.
 Jag henne sänkas såg i fadrens grift,

Och red i sporrstreck hit med bud derom.
 Förlåt, att sådan sorgepost jag bringar,
 Men ni har sjelf befallt mig säga allt.

Rom. Ha! Är det så! Då trotsar jag er, stjernor! --
 Du vet min boning; -- skaffa bläck och papper
 Och tinga hästar; jag vill hän i  natt.

Balth. Förlåt mig! -- Så jag vill ej lemna er:
 Ni synes vild och blek, och edra blickar
 Bebåda ondt. 

Rom.          Du bara tycker så. --
 Gå, lemna mig och gör som jag har sagt!
 Men har du intet bref till mig från patern?

Balth. Nej, bästa herre.

Rom.                     Lika godt. Gå, gå,
 Och tinga hästarna; jag kommer genast.
 (Balthasar går).
 Väl, Julia, i natt hos dig jag hvilar.
 Men medlen? Låt mig se! --  Ack, ofärd, snabbt
 Du hittar in uti förtviflans tankar.
 Jag mins en apotekare; han bor
 I ett af husen här i trakten; nyss
 Jag honom såg i sönderslitna kläder,
 Och  buskiga och dystra ögonbryn,
 Uppsöka örter; hålig var hans blick,
 Af bitter nöd han var till benen tärd,
 Och i hans usla bod ett sköldpaddskal,
 En stoppad krokodil och skinn af några
 Vanskapta fiskar hängde; på hans hyllor
 Jag såg en tiggarståt af tomma burkar,
 Lerkrukor, blåsor, mögelskämda frön,
 Snörstumpar, gamla rosenkakor, allt
 Fördeladt tunnt, för att se något ut.
 Jag detta armod såg och tänkte så:
 Behöfver någon nu ett gift, hvars säljning
 Med dödsstraff är belagd i Mantua,
 Så fins en usling här, som säljer det.
 O denna tanke var ett förebud

Till det, som mig af nöden var, och denne,
 Som är en nödens man, skall sälja det.
 Så mycket jag vill minnas, bor han här.
 Det helgdag är; den tiggarns bod är stängd.
 Hör hit, aptekare!

(Apotekaren öppnar dörren).

Apot.               Hvem ropar så?

Rom. Kom ut, kom ut! -- Jag ser, att du är fattig;
 Tag dessa fyrtio dukater; gif mig
 En dosis gift, en sådan kraftig sats,
 Som sprider sig igenom alla ådror,
 Att lefnadströtte njutarn faller död
 Och slungar lifvets andedrägt ifrån sig
 Så våldsamt som det tända krutet blixtrar
 Utur kanonens fruktansvärda svalg.

Apot. Nog har jag sådant gift, men lagen straffar
 Med döden en och hvar, som det försäljer.

Rom. Är du så arm och full af uselhet
 Och fruktar döden? -- Hunger tärt din kind;
 Betryck och nöd i dina ögon smäkta;
 På dina skuldror hänger trasigt armod;
 Ej verlden är din vän, ej verldens lag;
 Den stiftar intet bud, som riktar dig;
 Bryt lagen, tag mitt guld, låt armod fara.

Apot. Mitt armod, ej min vilja, gifver vika.

Rom. Ditt armod, ej din vilja, jag betalar.

Apot. Lös detta upp i hvad som helst och drick;
 Och om ni också vore stark som tjugo,
 Så skall det dock på fläcken döda er.

Rom. Se der ditt guld: ett värre gift för själen
 Och mera mordiskt här i jemmerdalen,
 Än denna lumpna saft, som är förbjuden.
 Jag sålde gift åt dig, ej du åt mig.
 Farväl! Köp mat och laga du blir fet. --
 (Apotekaren går).
 Kom, helsodryck, ej gift; ledsaga mig
 Till Julias graf; jag der behöfver dig.
 (Går).


ANDRA SCENEN.

Lorenzos cell.

(Brodren Johan kommer).

Joh. Lorenzo, broder Franciskan, kom ut!

(Lorenzo kommer).

Lor. Det är ju brodren Johans röst. --  Välkommen
 Från Mantua! Hvad säger Romeo?
 Är skriftligt hans besked, så gif mig brefvet.

Joh. Jag gick att söka upp en ordensbror
 Till följeslagare, en munk af dem,
 Som pläga göra sjukbesök i staden.
 Jag honom fann; men stadens väktare,
 Som trodde att vi varit i ett hus
 Der pesten rasar, stängde in oss båda
 Och släppte oss ej ut. Så blef jag hindrad
 Att ila med ditt bud till Mantua.

Lor. Hvem förde då mitt bref till Romeo?

Joh. (Ger tillbaka brefvet).
 Se der -- jag kunde hvarken sända det
 Till Mantua, ej heller få ett bud
 Till dig dermed; så räddes man för smittan.

Lor. Hur olycksaligt! Vid min orden, brefvet
 Var intet lekverk, det, men fullt af saker
 Af högsta vigt, och att det blef fördröjdt
 Kan ha de värsta följder. Skynda, broder,
 Och hemta straxt ett bräckjern till min cell.

Joh. Jag går att skaffa det på ögonblicket.

(Går).

Lor. Nu måste jag gå ensam bort till grafven;
 Om trenne timmar vaknar Julia.
 Hon lär förbanna mig för det att ej
 Om hvad som timat Romeo fått kunskap.
 Men jag vill skrifva än en gång till honom
 Och gömma henne undan i min cell

Till dess han kommer. Arma, hvilket öde,
 Att lefvande begrafvas bland de döde!
 (Går).


TREDJE SCENEN.

En kyrkogård. På densamma Capuletska familjegrafven.

(Paris och hans page, bärande blommor och en fackla, uppträda).

Par. Tag hit din fackla, gosse: -- gå din väg; --
 Nej, släck den ut: jag vill ej här bli sedd.
 Gå, lägg dig under taxus-träden der
 Och håll ditt öra tätt till marken; då
 Kan ingen fot på kyrkogården trampa,
 Som ej du hör, ty lös den är och hålig
 Utaf de många grafvarna. Så snart
 Du hör att någon nalkas, hvissla då
 Åt mig, till tecken. Gif mig dessa blommor,
 Och gör som jag befallt.

Pag.                      Helt rädd jag är
 Att stanna ensam här på kyrkogården,
 Men jag vill våga på.
 (Aflägsnar sig).

Par.                   Du ljufva blomma,
 Med blommor här din brudsäng jag beströr.
 Du ljufva graf, som gömmer i ditt sköte
 Den skönsta spegelbild af himmelsk fägring!
 O Julia, du, som nu bland englar dväljes,
 Tag denna sista kärleksgärd af mig,
 Som tillbad dig i lifvet, och i döden
 Med sorgens offer smycka vill din graf!
 (Pagen hvisslar).
 Min page ger tecken; någon nalkas hit.
 Hvem är väl den fördömda fot, som vandrar
 På denna stig i natt och stör min klagan
 Och trogen kärleks fromma sorgefest?
 Hvad? Med en fackla? -- Dölj mig, natt, en stund.
 (Går afsides)


(Romeo kommer, följd af Balthasar med en fackla och ett bräckjern).

Rom. Gif hit ditt bräckjern och din hammare.
 Tag detta bref. Se till att du i morgon
 Helt tidigt lemnar fram det till min far.
 Tag hit ditt bloss. -- Så kärt dig lifvet är,
 Hvad än du hör och ser, så håll dig fjerran
 Och stör mig ej i hvad jag förehar.
 Jag stiger ned i denna dödens bädd,
 Dels för att se min maka än en gång,
 Dels för att dra från hennes döda finger
 En dyrbar ring, en ring, som jag behöfver
 Uti ett vigtigt värf: gå derför hädan!
 Men om förveten hit du återvänder,
 Att se hvad mer jag har för afsigt här,
 Vid Gud, då sliter jag din kropp i stycken
 Och strör dem ut på hungrig Kyrkogård;
 Min håg och natten äro blodigt vilda,
 Mer grymma och mer obarmhertiga
 Än svulten tiger och ett haf, som ryter.

Balth. Jag går, jag skall ej störa er, min herre.

Rom. Då gör du mig en vänskapstjenst. -- Se der! (Ger honom en börs).
 Lef och var lycklig. -- Nu farväl, min gosse!

Balth. (Afsides). Trots detta allt, jag gömmer mig här nära;
 Jag anar ondt, hans blickar mig förfära.
 (Aflägsnar sig).

Rom. Fördömda gap, du dödens glupska svalg,
 Som slukat nyss hvad jorden läckrast hade,
 Jag bryter dina murkna käkar opp
 Och stoppar i dig mera mat, på trots.
 (Han bryter upp dörren till grafven).

Par. Ha, den förviste, stolte Montague,
 Som mördade min älskarinnas frände!
 Den hulda, tror man, dog af sorg deröfver.

Nu kommer han, att nedrigt skymfa liken; --
 Men jag vill häkta honom. -- (Stiger fram). Montague,
 Håll upp med detta nidingsverk, din usling!
 Hvem drifver hämd utöfver dödens gräns?
 Fördömda skurk, jag manar dig i häkte;
 Lyd, följ mig, ty du måste dö.

Rom.                            Ja väl,
 Det måste jag; fördenskull kom jag hit.
 Ack, reta icke en förtviflad man!
 Fly, goda yngling! Tänk på dessa döde;
 Låt dem dig skrämma! Hör, o hör mig, yngling!
 Du hopar än en synd uppå mitt hufvud,
 Om du till raseri mig retar; gå!
 Vid Gud, jag älskar dig långt mer än mig,
 Ty mot mig sjelf beväpnad kom jag hit.
 Ack, dröj ej; skynda! Lef och prisa mig,
 En galning, som af nåd vill rädda dig.

Par. Jag trotsar dina böner och ditt hot,
 Och häktar dig, missdådare, på stället.

Rom. Du trotsar mig? -- Nå väl, håll åt dig, pojke!

(De fäkta).

Pag. Min Gud, de fäkta! -- Jag vill ropa vakten.
 (Går).

Par. O, jag är dödens! -- (Faller). Om du är barmhertig,
 Så lägg mig jemte Julia i grafven.
 (Han dör).

Rom. Ja väl, det vill jag. -- Låt mig se hans anlet:
 Mercutios ädla frände, grefve Paris! --
 Hvad var det som min tjenare förtäljde
 På vägen hit, fast ej min qvalda själ
 Gaf akt uppå hans ord? -- Jag tror, han sade
 Att Paris skulle äkta Julia.
 Var det ej så han sade? Drömde jag
 Kanhända? Eller tror jag i min yra
 Att så det var, för det jag hörde honom
 Om Julia tala? -- O! Gif mig din hand,

Du som i bredd med mig blef skrifven in
 Uti ett bistert ödes bok! Jag sänker
 Nu ned dig här uti en herrlig graf. --
 En graf? Nej, ett palats, du slagne yngling!
 Ty Julia hvilar der och hennes skönhet
 Gör hvalfvet till en festsal, full af ljus.
 Nu ligg der, döde, af en död begrafven! --
 (Han lägger Paris i grafven).
 Hur ofta klarnar icke menskan upp
 I dödens stund! Då säger sköterskan,
 Att det är lifvets sista glimt, som tindrar.
 Så tindrar nu för mig. Öfversättaren har följt Johnsons läsart: now may I call this a lightning. Den tyckes bättre öfverensstämma med det följande, än den vanliga how. -- Min brud, min maka!
 Fast döden sugit ut din andas honung,
 Så har han intet mot din fägring mäktat.
 Än är du ej besegrad: skönhets fana
 I purpur viftar på din mun, din kind,
 Och dödens bleka flagg ej hissats der. --
 O Tybalt, du, i blodig svepning der,
 Hvad större tjenst kan jag bevisa dig,
 Än att med samma hand, som drap din ungdom,
 Förkorta dens, som var din fiende?
 Förlåt mig, frände! -- Dyra Julia,
 Hvi är du än så skön? Ack, skall jag tro,
 Att blodlös död förälskat sig i dig,
 Och att det skrumpna spöket gömt dig här
 I mörkret för att bli hans älskarinna?
 Jag räds det; derför stannar jag hos dig
 Och lemnar aldrig detta nattens hem;
 Här, här jag vill med maskarna förblifva,
 Som äro dina kammarjungfrur; här
 Jag bygger mig en evig hvilostad
 Och skakar från min lefnadströtta skuldra
 Min olycksstjernas ok. J ögon, skåden,
 J armar, famnen nu för sista gången!
 J, mina läppar, andedrägtens portar,
 Beseglen med en laglig kyss för evigt
 Min skuldförskrifning åt den ockrarn döden!



Kom, vedervärdige ledsagare!
 Du vilde styrman, jaga nu med ens
 Din trötta, stormförqvafda köl mot skären,
 Att den må splittras! --  Skål, min Julia!
 (Tömmer giftflaskan).
 Du trogna apotekare, din dryck
 Den verkar snabbt. -- Så med en kyss jag dör.
 (Han dör).

(Lorenzo kommer från andra ändan af kyrkogården med lanterna, bräckjern och spade).

Lor. Den helige Franciscus skydde mig!
 Hur ofta har min gamla fot ej snafvat
 Mot grafvarna i natt! Hvem der? Hvem dväljes
 Så sent i sällskap med de döda? Säg!

Balth. En vän och en som ganska väl er känner.

Lor. Guds frid! Men säg, min vän, hvad fackla der
 Förgäfves lånar ut sitt ljus åt maskar
 Och blinda hufvudskallar? Ser jag rätt,
 Så brinner den i Capuletska grafven.

Balth. Ja, fromme fader. Der är nu min herre,
 En vän till er.

Lor.             Hvem är det?

Balth.                        Romeo.

Lor. Hur länge var han der?

Balth.                      Väl halfva timman.

Lor. Följ mig till hvalfvet.

Balth.                       Nej, jag vågar icke.
 Min herre vet ej annat, än jag gått;
 Förfärligt han mig hotade med döden,
 Om jag blef qvar att spana ut hans uppsåt.

Lor. Så dröj, jag går allena. -- Bäfvan slår mig,
 Jag fruktar en förskräcklig ofärd här.

Balth. Då under dessa träd jag sof, jag drömde
 Att med en annan nyss min herre stred
 Och dräpte honom.


Lor. Romeo! -- (Går framåt). O ve!
 Hvad blod befläckar tröskeln här till grafven?
 O, hvad betyda dessa svärd, som ligga
 Så utan herrar och med blod bestänkta
 På fridens ort? -- (Går in i grafven). Ha, Romeo! Förbleknad!
 Hvem mer? -- Gref Paris, simmande i blod! --
 Ack, hvilken obarmhertig stund är skulden
 Till denna jemmer? -- St! Se, Julia rör sig.

Jul. (Vaknar). Du tröstens budskap, säg, hvar är min man?
 Hvar sjelf jag skulle vara, mins jag noga:
 Der är jag ock; men hvar min Romeo?

(Buller utanföre).

Lor. Jag buller hör; o fly från detta näste
 För död, förgängelse och konstlad sömn;
 En högre makt, än vi förmå att motstå,
 Har korsat våra planer. Kom, o kom!
 Din make ligger död invid din barm,
 Och Paris äfven; kom, jag för dig in
 Uti ett systerskap af fromma nunnor.
 Förspill ej tid med frågor; vakten kommer.
 Fort, goda barn! -- (Nytt buller). Jag törs ej stanna längre.
 (Går).

Jul. Ja, gå! ty jag vill blifva qvar. --
 Hvad ser jag? En flaska, sluten i min älsklings hand?
 Jag ser, att gift hans unga lif har slutat. --
 Du nidske! Dricka allt och icke lemna
 En enda vänlig droppa qvar åt mig! --
 Så låt mig kyssa dina läppar; än
 Törhända häftar något gift vid dem,
 Som med sin balsam kan mig döden gifva.
 (Hon kysser honom).
 Din mun är varm.

Vakt. (Bakom scenen). Hvar, gosse? Visa vägen.


Jul. Hvad buller? -- Låt mig skynda! (Fattar Romeos dolk). Ha välkommen,
 Du dolk! Se här din skida! (Stöter dolken i sitt bröst). Rosta der
 Och låt mig dö.
 (Hon faller på Romeos lik och dör).

(Vakten kommer in med grefve Paris' page).

Pag.             Just der är stället, der
 Som facklan brinner.

Anf. f. vakt. Marken här är blodig.
 Gån, några, genomsöken kyrkogården,
 Och häkten alla, som J finnen der. --
 (Några af vakten gå).
 Hvad ömklig syn! Här ligger grefven mördad,
 Och Julia blöder, varm och knappast död,
 Hon, som här legat tvenne dar begrafven. --
 Gån, underrätten fursten, -- skynden er
 Att väcka Capulet och Montague!
 (Andra af vakten gå).
 Vi grunden se, der denna jemmer hvilar,
 Men rätta grunden till så mycket ve
 Kan blott en närmre spaning oss förklara.

(Några af vakten komma med Balthasar).

En af vakt. Se, här är Romeos betjent; han fanns
 På kyrkogården.

Anf.             Vakten honom noga,
 Tills prinsen kommer hit.

(Andra af vakten komma med Lorenzo).

En af vakt.                Här är en munk,
 Som darrar, suckar, gråter; detta bräckjern
 Och denna spade togo vi från honom,
 Som kom från detta håll af kyrkogården.

Anf. Högst misstänkt! Hållen äfven munken qvar.

(Prinsen uppträder med svit).


Prins. Hvad olycksfall är re'n så tidigt uppe
 Och väcker oss utur vår morgonro?

(Capulet, grefvinnan Capulet och andra komma).

Cap. Men hvad betyder detta skri och larm?

Grefv. Cap. På gatan än man skriker "Romeo,"
 Än "Julia," än "Paris"; alla springa
 Hit till vårt grafhvalf under höga skri.

Prins. Hvad fasa stormar så uti vårt öra?

Anf. f. vakt. Min prins, här ligger grefve Paris slagen,
 Död Romeo; och Julia död förut
 Är varm och mördad nyss.

Prins.                    Ransaken då
 Och forsken ut hur dessa morden skett.

Anf. Här är en munk och Romeos betjent;
 De hafva verktyg med sig, passande
 Att bryta upp de dödes grafvar.

Cap.                             Himmel!
 Se, se, min hustru, hur vår dotter blöder!
 Ha, denna dolk har råkat felt -- dess skida
 Ju sitter tom i Montagues gehäng --
 Den stuckits miste i vår dotters bröst.

Grefv. Cap. Som en begrafningsklocka denna dödssyn
 Min ålderdom i grafven manar ned!

(Montague och andra komma).

Prins. Kom, Montague! Du stigit arla upp,
 Att mera arla se din son på båren.

Mont. Ack, ädla prins, min hustru dog i natt;
 Hon öfver sonens landflykt grämt ihjel sig. --
 Hvad nya smärtor stämpla mot min ålder?

Prins. Se hit, och du skall blifva varse det.

Mont. Vanartige! Är detta skick och skäl,
 Att före fadren stiga ned i grafven?

Prins. Försegla än en stund din tungas bannor,
 Tilldess den dunkla gåtan blifvit löst
 Och rätta källan funnen till det skedda.

Se'n vill jag bli er smärtas höfvidsman
 Och föra er till döden. Tyst till dess!
 Missödet vare slaf åt tålamodet. --
 Nu fören fram en hvar, som synes misstänkt.

Lor. Främst mig, som minst förmår, misstankan drabbar,
 Emedan tid och ställe mot mig vittna
 Vid detta hemska mord; nu står jag här
 Med talan för och talan mot mig sjelf
 Mig sjelf att fälla och mig sjelf att fria.

Prins. Säg då med ens hvad du i saken vet.

Lor. Kort vill jag vara; många andedrag
 Jag har ej qvar på ordande att spilla.
 Den döde Romeo var Julias man,
 Och hon, den döda der, hans äkta hustru.
 Jag vigde dem i hemlighet, och Tybalt
 På deras bröllopsdag sin dödsdag fick;
 Hans bråda död förviste från Verona
 Den unga äkta mannen, och deröfver,
 Ej öfver Tybalt, sörjde Julia.
 (Till Capulet). Ni -- för att skingra eder dotters sorg --
 Förlofvade och ville gifta henne
 Med våld med Paris; Julia då kom,
 Vildt blickande, till mig och bad att jag
 Ett medel skulle finna upp att henne
 Ifrån det dubbla giftermålet rädda;
 Hon annars i min cell sig ville mörda.
 Då gaf jag henne, säker på min konst,
 En sömndryck, hvilken också verkade
 Som jag beräknat; dödens liknelse
 Den henne gaf. Jag skref till Romeo
 Att komma hit i denna fasans natt
 Och taga henne ur sin lånta graf,
 Ty vid den tiden borde Julia vakna.
 Men brodren Johan, han som gick med brefvet,
 Blef uppehållen, och förleden natt
 Fick jag mitt bref igen. Då gick jag ensam,

På samma timma som hon borde vakna,
 Att taga henne utur fadrens grift
 Och gömma henne hemligt i min cell,
 Tills bud jag kunde få till Romeo.
 Men då jag kom, -- ett par minuter innan
 Hon vaknade, -- så fann jag döda redan
 Den trogne Romeo och ädle Paris.
 Hon vaknar. Jag bad henne följa mig
 Och bära tåligt denna himlens tuktan:
 Då skrämde buller mig från grafven bort,
 Och hon, förtviflad, ville icke följa,
 Men bar, så tycks det, händer på sig sjelf.
 Mer vet jag icke. Amman hade kunskap
 Om hennes vigsel. Ligger någon skuld
 Hos mig häri, så låt mitt gamla lif,
 Få stunder blott i förtid, bli ett offer
 För lagens obevekligt stränga dom.

Prins. Vi städse känt dig som en helig man. --
 Än Romeos betjent? Låt höra honom.

Balth. Jag gaf min herre bud om Julias död;
 Han red i sporrstreck straxt från Mantua
 Till denna plats, till detta grafkapell.
 Han böd mig ge sin fader detta bref
 Och hotade, då han steg ned i grafven,
 Att döda mig, om jag ej gick min väg.

Prins. Gif hit det; jag vill se dess innehåll.
 Hvar är gref Paris' page, som ropte vakten? --
 Säg, gosse, hvad din herre gjorde här.

Pag. Han kom att strö med blommor frökens graf
 Och böd mig gå till sides, som jag gjorde.
 Då kom det plötsligt någon med ett bloss,
 Att öppna hvalfvet; grefven anföll honom.
 Då sprang jag genast för att ropa vakten.

Prins. Ja, detta bref bekräftar munkens ord
 Och deras äktenskap samt tidningen
 Om hennes död. Här skrifver Romeo,
 Att gift han köpt af en aptekare

Och kommit hit med detta gift att dö
 Och hvila hos sin Julia i grafven. --
 J hätska fiender, hvar ären J?
 Gref Capulet! Gref Montague! Nu skåden
 Det straff, som himlen lagt på edert hat;
 Af kärlek sjelf är eder glädje mördad!
 Och jag, som öfversett med edert kif,
 Har tvenne fränder mist: -- vi pliktat alla.

Cap. O broder Montague, räck mig din hand;
 Det är min dotters lifgeding, ty mera
 Kan jag ej fordra.

Mont.               Mer kan jag dock gifva;
 Jag reser hennes stod af klara guldet.
 Så länge som Verona bär sitt namn,
 Skall ingen bild ett sådant värde ha
 Som bilden af den ömma Julia.

Cap. Vid hennes sida Romeos skall stå:
 De arma, som vårt hat har offrat så.

Prins. Oss denna morgon bringar dyster frid;
 Af sorg vill solen ej sitt anlet höja.
 Förtälj oss mer om dessa ätters strid,
 Och nåd skall skänkas eller straff ej dröja;
 Ty inga älskande ha lidit så
 Som Julia och hennes Romeo.
 
(De gå).


OTHELLO, MOHREN I VENEDIG.

*

PERSONER:

Hertigen af Venedig.

BRABANTIO, en senator.

Två andra senatorer.

GRATIANO, LODOVICO, Brabantios slägtingar.

OTHELLO, fältherre; Mohr.

CASSIO, hans löjtnant.

JAGO. hans fänrik.

RODRIGO, en venetiansk ädling.

MONTANO, ståthållare på Cypern.

Narren, i tjenst hos Othello.

En härold.

DESDEMONA, Brabantios dotter, Othellos hustru.

EMILIA, Jagos hustru.

BIANCA, Cassios älskarinna.

Officerare, ädlingar, budbärare, musikanter, matroser m. fl.

SCENEN är i första akten i Venedig; sedan på Cypern.


FÖRSTA AKTEN. FÖRSTA SCENEN.

Venedig. En gata.

(Rodrigo och Jago uppträda).

Rodr. Säg aldrig det; jag tar det mycket illa,
 Att du, som fick min börs begagna, Jago,
 Som om den varit din, blir så behandlad. Originalet har should know of this, hvilka ord vanligen tolkas: "afvetat detta." I Shakspeare's språk brukas dock ordställningen know of nästan alltid i bemärkelsen af röna något, erfara något, vanligtvis ondt. En uppmärksam läsare af originalet skall utan tvifvel, sedan han genomläst hela scenen, finna, att denna bemärkelse passar bättre än den andra, som likväl vid första påseendet tyckes ligga närmare för handen.

Jag. Guds död! Ni vill ju icke höra på mig; --
 Om någonsin jag drömt om något dylikt,
 Så afsky mig!

Rodr. Du har ju sagt mig, att du hatar honom!

Jag. Förakta mig, om jag det icke gör.
 Tre höga herrar krusade för honom
 Rätt djupt och ödmjukt för att få mig nämnd
 Till löjtnants-platsen, -- och, på tro och heder,
 Jag känner mig, den sysslan kan jag sköta.

Men han, förtjust i sina egna griller,
 Snor undan dem med svulstigt prat och omsvep
 Förfärligt siradt ut med krigar-termer
 Och, kort och godt, ger mina gynnare
 Ett formligt afslag; ty "god' herrar," sad' han,
 "Jag allaredan valt min officer."
 Och hvem var det?
 Åh jo, en dugtig räkenmästare,
 En Michel Cassio, Florentinare,
 En karl, pin-kär uti ett fagert qvinfolk, Originalets ord: a fellow almost damn'd in a fair wife hafva gjort kommentatorerna mycket bryderi, emedan Cassio ej var gift. Men wife behöfver icke nödvändigt tolkas med hustru. Tiecks påstående, att damn'd in a fair wife bör tolkas som om der stode damn'd into a fair wife, samt anses som en anspelning på att Cassio deltog i onaturliga utsväfningar, är mycket sökt och håller icke profvet.
 Som aldrig fört på fältet en sqvadron,
 Ej heller känner hur en här ställs upp
 Mer än en symamsell; med undantag
 Af hvad han lärt af bokmals-teorier,
 I hvilka en senator svept i togan
 Docera kan fullt ut så bra som han!
 Allt hvad han vet om krig är lutter prat,
 Praktiken saknas; men han blef dock nämnd,
 Och jag, hvars duglighet han sjelf har skådat
 På Rhodus, Cypern och på mången annan
 Christen och hednisk mark, får stryka segel
 För plus och minus, för en siffer-karl!
 Han skall, kantänka, bli hans löjtnant nu,
 Och jag hans Swarthets fänrik, gudbevars'!

Rodr. Vid Gud, jag blefve heldre då hans bödel!

Jag. Här fins ej hjelp; så går det till i tjensten.
 Befordran vinnes nu med kryp och smil,
 Ej efter tur, då närmsta man får ärfva
 Sin förmans syssla. Döm nu sjelf, min herre,
 Om jag på något sätt förbunden är
 Att älska Mohren.

Rodr.       Jag begärde afsked.

Jag. Var lugn, min vän; jag tjenar qvar och skall
 Väl någon gång få kap på honom, jag.
 Vi kunna icke vara herrar alla,
 Ej heller alla herrar troget tjenas.
 Väl ser man mången spak och knämjuk dräng,



Som, kär uti sin egen slafnatur,
 Dras med sin verld -- bra lik sin herres åsna --
 För fodret blott, och blir till slut kasserad.
 Tvi sådant ärligt kräk! Men andra finnas,
 Som, prydda med en ödmjuk min och hållning,
 Behålla sina hjertan för sig sjelfva,
 Betjena blott med sken-tjenst sina herrar,
 Må väl hos dem och, när sin pung de späckat,
 Sig sjelfva hylla. Sådant folk har vett,
 Och sådan en bekänner jag mig vara.
 Ty vet, min vän,
 Det är så visst som att ni är Rodrigo
 Att, vore jag Othello, ville jag
 Ej vara Jago. Då jag tjenar honom,
 Jag tjenar blott mig sjelf; det vete Gud,
 Ej utaf kärlek och pligtskyldighet,
 Men blott för syns skull, för min egen fördel.
 Ty när som bäst Meningen är: "jag kan både vara krypande och fräck, allt efter omständigheterna." Anledningen till orden bära hjertat på rock-ärmen har Shakspeare tagit af det på hans tid vanliga bruket att betjenter buro en silfverplåt med sina herrars vapen på rockärmen. mitt yttre skick förråder
 Mitt hjertas art och verkliga gestalt
 I komplimenter, kan jag straxt derefter
 Mitt hjerta bära på min rock-ärm, utsatt
 För kajors hugg. Jag är ej den jag är.

Rodr. Hvad herrlig lycka får ej denna tjockläpp,
 Om han kan henne få.

Jag. Väck flickans far,
 Sätt efter honom, giftbemäng hans njutning,
 Skrik saken ut, uppreta hennes fränder,
 Låt, om han också dväljs uti ett eden,
 Ej flugbett saknas. Är hans glädje glädje,
 Gjut likväl så pass stor förtret deri,
 Att den förlorar af sin färg en smula.

Rodr. Här bor den gamle; jag vill ropa högt.

Jag. Skrik med så ängslig ton och gräsligt tjut
 Som när helt oförmodadt, nattetid,
 Eldsvåda spörjs uti en folkrik stad.

Rodr. Hollah, Brabantio! Hej, signor Brabantio!

Jag. Vak upp, Brabantio! Tjufvar, tjufvar, tjufvar!
Se om ert hus, er dotter, edra kistor;
 Hej, tjufvar, tjufvar!

(Brabantio visar sig i fönstret).

Brab. Hvem håller här ett så förfärligt väsen?
 Hvad är på färde?

Rodr. Ä' alla, som till huset höra, inne?

Jag. Och alla dörrar stängda?

Brab.                         Nå, än sedan?

Jag. För fan! Ni är bestulen. Fort, kläd på er!
 Ert hjerta brast, er halfva själ är borta.
 Just nu, just nu, en gammal kolsvart bagge
 Ert hvita lam betvingar. Fort, stig upp!
 Väck stadens snarkare med klockoringning,
 Ty annars gör hin onde er till morfar.
 Upp, säger jag!

Brab.           Hvad? Har ni mist förståndet?

Rodr. Ni känner väl min stämma, stränge herre?

Brab. Åh nej! -- hvem är du?

Rodr.                        Jag Rodrigo heter.

Brab. Så mycket sämre! Jag har ju befallt dig
 Att hålla dig på afstånd från min dörr;
 Du har ju hört mig ärligt säga till
 Att du ej får min dotter; men i yrseln,
 Då du är full af svalg och dryckenskap,
 Du kommer hit med smädelse och trots
 Och stör min nattro.

Rodr.                 Herre, herre, herre!

Brab. Men du kan vara viss på att mitt mod,
 Förenadt med min värdighet, förmår
 Att näpsa dig för slikt.

Rodr.                     Var ej så het!

Brab. Hvad pratar du om plundring? I Venedig
 Vi äro ju; mitt hus är ej ett skogs-torp.

Rodr. Min värdaste signor Brabantio,
 Jag kommer hit i ren och ädel afsigt.

Jag. För tusan, herre, ni är en af dem, som icke vilja

tjena Gud, om djefvulen ber dem derom. För det att vi
komma för att göra er en tjenst, så tror ni att vi
äro skojare. Ni vill låta koppla ihop er dotter med
en hingst från Barbariet; ni vill att edra barnbarn
skola gnägga emot er, ni vill ha springare till
kusiner och trafvare till svågrar.

Brab. Hvad är du för en näsvis skurk?

Jag. Jag är en som kommer för att berätta er, min
herre, att er dotter och Mohren nu hålla på med att
leka "djuret med två ryggar."

Brab. Du är en skurk.

Jag.                  Och ni är en -- senator.

Brab. Vi träffas väl; jag känner dig, Rodrigo.

Rodr. Jag träffas när som helst. Men, jag besvär er,
 Och med ert bifall och ert goda minne --
 Så ser det nästan ut -- er sköna dotter
 I denna dunkla midnattsstund förs bort --
 Bevakad hvarken bättre eller sämre
 Än af ett legohjon, en gondolier --
 Till plumpa famntag af en lysten Mohr;
 Om detta kändt och gilladt är af er,
 Då hafva vi er näsvist förolämpat.
 Men vet ni ingenting om hela saken,
 Då säger mig min fina takt att vi
 Med orätt bannor fått. Tro aldrig nånsin,
 Att, fjerran från all höflighet, jag skulle
 Så kunna narras med ers vördighet!
 Ert barn, -- så framt hon ej fått lof af er --
 Det säger jag, har svårt förbrutit sig
 Då hon sin fägring, rikdom, tro och lofven
 Skänkt åt en utländsk äfventyrare,
 Som far än hit, än dit. Se efter sjelf,
 Fins hon uppå sitt rum, fins hon i huset,
 Släpp genast lös mot mig Venedigs lagar
 För det jag narrat er.

Brab.                   Slå eld, slå eld!
 Gif mig ett ljus! -- Väck allt mitt husfolk upp! --
Det här är icke olikt hvad jag drömde,
 Och tron derpå mig krossar allaredan. --
 Ljus! Ljus!
 (Går).

Jag. Farväl, jag måste lemna er;
 Det passar icke, är ej heller rådligt
 För mig som tjensteman att träda upp --
 Som jag blir tvungen till, om här jag stannar --
 Emot Othello; ty jag vet, att staten --
 Om också denna sak nedsätter honom --
 Ej vågar släppa honom; kallad är han
 Så högljudt till det örlig, som på Cypern
 Nu är i gång, att, om det gällde lifvet,
 Man icke har en annan fullt så skicklig
 Att leda detta värf. Och fastän jag
 Mer hatar honom än tartarens plågor,
 Så måste jag, för lifvets nödtorfts skull,
 Dock hissa upp en trohetsflagg, en skylt,
 Men också endast skylt. På "gyldne skytten"
 Ni kan med säkerhet ta rätt på honom;
 Der fins jag i hans sällskap. Nu farväl!
 (Går).

(Brabantio uppträder med betjenter och facklor).

Brab. Ja, det är sant, tyvärr! Mitt barn är borta.
 Hvad öfrigt är utaf mitt usla lif
 Blir idel bitterhet. -- Nå säg, Rodrigo,
 Hvar såg du henne? -- Ack, du arma flicka! --
 Hos Mohren, sad' du? -- Hvem  vill vara far? --
 Vet du, att det var hon? Ack, oerhördt
 Du mig bedrar! -- Hvad sad' hon? -- Flera facklor!
 Väck hela slägten! -- Månn' de äro gifta?

Rodr. Det tror jag visst de äro.

Brab.                            Milda himmel! --
 Hur slapp hon ut? -- Hvad falskhet uti blodet! --
 J fäder, tron ej edra döttrar mer
 På grund af hvad J sen dem göra! --  Fins det
 Ej någon trolldomskonst, som mäktig är
 Att ungdoms-oskuld dåra och förföra?
 Har ni ej läst om sådant någonstädes?

Rodr. Det har jag visst, signor.

Brab. Väck upp min bror! -- Ack, om ni henne fått! --
 Den ena hit, den andra dit! -- Säg, vet ni
 Hvar jag kan gripa Mohren och min dotter?

Rodr. Jag tror jag kan dem hitta, om ni täckes
 Bestå mig dugtig vakt och följa mig.

Brab. Gå främst! Vid hvarje hus jag ropa vill;
 Befalla kan jag också. Skaffa vapen,
 Och hemta hit från vakten en patrull. --
 Gå på, Rodrigo; jag er möda lönar.

(De gå).


ANDRA SCENEN.

En annan gata.

(Othello, Jago och svit uppträda).

Jag. Fastän jag många menskor dräpt i krig,
 Så är det mig likväl en samvetssak
 Att icke mörda folk. Jag borde vara
 En smula mera elak understundom.
 Väl tjugo gånger har jag tänkt uppå
 Att pipa honom smått så här i sidan.

Oth. Det kan du låta bli.

Jag.                      Men han kom fram
 Med så gemena skällsord, prat och ovett
 Emot ers nåd,
 Att knappt min smula fromhet räckte till
 Att hålla mig i styr. Men säg mig, herre:
 Ni är väl riktigt gift? Ty, lita på
 Att vår magnifico är mycket älskad
 Och har uti sitt kall en röst så verksam
 Och stark som furstens; han er skiljer åt,
 Ålägger er åtminstone den näpst,
 Som han, med all sin makt, igenom lagen
 Framtvinga kan.

Oth.             Han må sitt värsta göra.
 De tjenster, som jag har bevisat staten,
Hans klagan tysta ned. Än vet man ej --
 Hvad jag, när jag har sport att skryt ger heder,
 Förkunna skall -- att jag lifs-andan fått
 Af kungligt blod; och mina bragder kunna,
 Med hatten påDet motsvarande stället i originalet är omtvistadt. Den vanliga läsarten är unbonneted, i hvars ställe man föreslagit and bonneted. Det troligaste är att Shakspeare af ovarsamhet skrifvit unbonneted, så framt icke den af Steevens anförda gissningen är den rätta, att Shakspeare med unbonneted menar "utan senators-mössa." Meningen blir ungefär densamma: "jag behöfver icke krusa; mina bragder berättiga mig till ett så pass förnämt giftermål som det med en senators dotter.", en lycka så förnäm,
 Som den jag nått, tilltala. Jago, vet,
 Om jag ej älskade min Desdemona,
 Jag ville ej mitt fria ungkarlslif
 I band och bojor se för alla skatter
 I hafvets djup. -- Hvad är det der för ljus?

(Cassio och några officerare komma med facklor).

Jag. Det är den vreda fadren och hans vänner; --
 Gå undan, herre.

Oth.              Nej; man bör mig finna.
 Min rang, min goda sak, mitt fasta mod
 Sig gerna kunna visa. Är det de?

Jag. Vid Janus, nej!

Oth. Det är hans höghets tjenstfolk och min löjtnant. --
 Må nattens goda makter hägna er!
 Hvad nytt, god' vänner?

Cass.                    Hertigen er helsar
 Och fordrar att ni snabbt, ja blixtsnabbt, kommer
 I detta nu.

Oth. Hvad är på färde, tror ni?

Cass. Något från Cypern, om jag gissar rätt.
 Det tyckes vara hett och brådtom; flottan
 Har sändt ett dussin ilbud ut i natt,
 Det ena hack i häl uppå det andra.
 Fler' senatorer äro redan uppe
 Och hos hans höghet. Hett ni efterfrågas
 Och, då ni ej fanns hemma, har senaten
 Åt tre särskilda håll sändt skaror ut
 Att söka er.

Oth.          Väl, att ni fann mig här.
 Jag vill i detta hus ett ord blott säga
 Och kommer straxt.
 (Går).


Cass.                    Hvad gör han här, månntro?

Jag.    Hå,
 Han har i natt en landt-galeja äntrat;
 Får han behålla den, så är han bergad.

Cass. Jag ej förstår er.

Jag.                     Han är gift.

Cass.                                 Med hvem?

(Othello kommer tillbaka).

Jag. Åh jo, med -- kom, herr general, vi gå.

Oth. På ögonblicket.

Cass. Se der en annan skara, som er söker.

(Brabantio och Rodrigo komma med vakt).

Jag. Det är Brabantio; var försigtig, herre;
 Han ondt i sinnet har.

Oth.                    Hollah! Stå still!

Rodr. Det Mohren är, signor.

Brab.                        Ned med den tjufven!

(De draga svärden).

Jag. Ha ni, Rodrigo! Kom, jag slåss med er. Jago utmanar här Rodrigo för syns skull.

Oth. Göm blanka svärden; daggen rostar ned dem. --
 Signor, er ålderdom ger mer respekt
 Än edra vapen.

Brab. Du falska tjuf, hvar har du gömt min dotter?
 Fördömda skurk, du har förtrollat henne!
 Må sundt förnuft afgöra huruvida --
 Så framt hon ej af trolldom fjettrad vore --
 En mö -- så ung, så fager och så lycklig,
 Så litet giftas-lysten, att hon skydde
 Venedigs ståtligt prydda ädlingar --
 Väl skulle -- för att bli till spott och spe --
 Ha rymt från hus och hem till sådant odjurs
 Kolsvarta barm, som väcker skräck, ej kärlek!
 Må verlden döma om det ej är solklart
 Att du på henne satans konster användt,
 Förfört den unga mön med gift och droger
 Som reta blodet. Det skall undersökas.

Högst trolig och påtaglig saken är;
 Och derför tar jag fatt och häktar dig
 Som folkförförare och idkare
 Af otillåtna och förbjudna konster. --
 Lägg hand på honom; om han motstånd gör,
 Så tukta honom spak.

Oth.                  Tillbaka der,
 J, som mig viljen hjelpa, och J andra!
 Hör fäktning till min roll, så kan jag den
 Förutan någon hjelp utaf sufflören.
 Hvart vill ni jag skall gå?

Brab.                        I fängelse,
 Tills lag och rätt på vederbörlig tid
 Till svars dig kalla.

Oth.                   Tänk om nu jag lyder!
 Hur skall vår hertig väl bli nöjd dermed,
 Han, hvars budbärare stå tätt bredvid mig
 För att i angelägna statens är'nden
 Till honom föra mig?

Rättstjenaren.        Så är det, herre.
 Nu sitter hertigen uti senaten,
 Och säkert är ers nåd ock kallad dit.

Bab. Hvad? Sitter hertigen uti senaten?
 Nu, midt i natten? -- För då Mohren dit.
 Min sak är intet lappri. Fursten sjelf
 Och mina embetsbröder känna nog
 Min oförrätt, som om den vore deras.
 Om vi ej slika brott för rätta kalla,
 Snart hedningar och slafvar oss befalla.

(De gå).


TREDJE SCENEN.

En sal i hertigens slott.

(Hertigen och senatorerna sitta ikring ett bord).

Hert. I dessa budskap felas sammanhang,
 Och sådant gör dem mindre troliga.

1 Sen. Åh ja, de hänga icke rätt ihop;
 Mitt bref omtalar hundrasju galerer.

Hert. Och mitt etthundrafyrti'.

2 Sen.                          Mitt tvåhundra.
 Men fastän summan ej slår riktigt in, --
 Det gör den sällan, när en blott förmodan
 Gör öfverslag -- så nämna likväl alla
 En turkisk flotta seglande mot Cypern.

Hert. Ja, möjligt är det, om man rätt betänker;
 Jag sofver mig ej så i säkerhet,
 Att jag ej tror på sjelfva hufvudsaken
 Och räds för den.

En matros. (Utanföre). Hollah, hollah, hollah!

(En officer kommer in med matrosen).

Off. Ett bud från flottan!

Hert.                      Nå, hvad är på färde?

Matr. Det Rhodus är som Turkens anfall gäller;
 Det böd herr Angelo mig här förkunna
 Inför senaten.

Hert.           Nå, hvad säger ni
 Om denna ändring?

1 Sen.             Ej det håller profvet
 Uppå förnuftets våg; det är en fint
 Att oss förvilla med. Då vi betänke
 Hur vigtig Cypern är för Turkarna
 Och se'n besinna att ej Cypern blott
 För Turken gäller vida mer än Rhodus,
 Men ock är mycket lättare att taga,
 Enär den ej så krigiskt rustad står,
 Men helt och hållet saknar det beskärm,
 Som Rhodus har -- om detta rätt betänks,
 Så får man Turken ej så dårlig anse,
 Att han det bästa skulle gripa sist,
 Försummande en lätt förvärfvad vinst
 För väckandet af gagnlös kamp och fara.

Hert. Ja, det är klart, att ej det gäller Rhodus.

Off. Här kommer än ett bud.

(En budbärare kommer).

Budb. Högvise herrar, Ottomanerna,
 Som styrde rakt på Rhodus, hafva der
 Sin flotta med en annan införlifvat.

1 Sen. Det trodde jag; -- hur stark kan den då vara?

Budb. Visst tretti segel; och nu vända de
 Tillbaks igen och visa oförtäckt
 Att planen gäller Cypern. Herr Montano,
 Er tappre, trogne tjenare er sänder
 Tillika med sin helsning detta budskap
 Och ber er lita på att det är visst.

Hert. Då är det säkert, att det gäller Cypern. --
 Marcus Lucchese, är han ej i staden?

1 Sen. Han är i Florenz nu.

Hert.                       Skrif straxt till honom;
 Säg, att han blixtsnabbt komma skall. Fort, skynda!

1 Sen. Här är Brabantio och den tappra Mohren.

(Brabantio, Othello, Jago, Rodrigo och rättstjenare komma).

Hert. Tappre Othello,
 Vi måste genast skicka dig i fält
 Mot allas fiende, mot Ottomanen. --
 (Till Brabantio). Jag såg er ej; välkommen, ädle herre!
 Vi ha i natt ert råd och bistånd saknat.

Brab. Jag också ert. Förlåt mig, nådig herre!
 Ej embetspligt, ej heller bud om brådska
 Mig ryckt ur sängen; icke statens våda
 Mig griper nu; det är min egen sorg,
 Som lik en störtflod så mig öfversvallar,
 Att den uppslukar alla andra smärtor,
 Men blir sig lik ändå.

Hert.                   Hvad är på färde?

Brab. Min dotter! O, min dotter!

1 Sen.                           Död?

Brab.                                 För mig.


Hon är förförd, frånstulen mig, förderfvad
 Af trolldomskonster och qvacksalfvardrycker,
 Ty ej naturen så besatt kan villas,
 När blind och lam och slö den icke är,
 Så framt ej trolldom vore med i spelet.

Hert. Eho det vara må, som så förrädiskt
 Er dotter lockat har från henne sjelf
 Och ifrån er -- sjelf skall ni här få läsa
 I lagens blodiga bok och tolka den
 Så strängt ni vill, om ock min egen son
 För rätta stode.

Brab.             Ödmjukt jag er tackar. --
 Här står min man; den Mohren här, som nu
 Tycks vara särskildt kallad hit af er
 I statens värf.

Alla.           Det gör oss hjertligt ondt.

Hert. (Till Othello). Hvad svar har ni att ge på klagomålet?

Brab. Ej annat än att så förhåller sig.

Oth. Stormäktiga och vördnadsvärda herrar,
 J ädle gynnare, af pröfvad ynnest!
 Att jag den gamla mannens dotter tagit,
 Är visst och sant; sant att jag äktat henne,
 Och sjelfva brottets hufvudsumma är
 Så stor, ej större. Rå jag är i tal
 Och föga rik på fridens lena ord;
 Ty från den tid min arm fick sju års merg
 Tills nu -- på tio månar när, vid pass --
 Har den sitt bästa gjort på tältad mark.
 Ej stort jag mig förstår på vida verlden,
 Om ej då frågan är om kamp och strid,
 Och derför skall ej stort min sak jag smycka
 I talan för mig sjelf. Tillåten mig,
 Så skall jag dock osminkadt er berätta
 Min kärleks lefnadslopp: hvad gift, hvad konster,
 Hvad mäktig trolldom och besvärjelse --
Ty sådant är jag ju anklagad för --
 Jag vann hans dotter med.

Brab.                      En sedig flicka,
 Så mild och lugn, att hvarje hennes önskan
 Blygts för sig sjelf! Och hon -- till trots af allt,
 Natur och ungdom, fosterland och rykte,
 Bli kär i den, som ej hon tordes se på!
 Ett skröpligt och ett lamt förstånd har den,
 Som tror att dygden så kan sig förvilla
 Ifrån naturens väg; det är ej möjligt,
 Om ej man letar fram orsakerna
 Ur satans konster. Än en gång jag påstår,
 Att han med drycker, som upphetsa blodet Öfversättaren läser waken motion, icke weaken motion.,
 Och andra enkom gjorda trolldoms-medel
 På henne verkat har.

Hert. Påståenden bevisa ingenting,
 När intet säkrare och bättre vittne,
 Än denna stackars svaga sannolikhet,
 Så blott och bar, kan dragas fram mot honom.

1 Sen. Othello, tala! Har du på våldsam, otillåten väg
 Betvingat och förgiftat flickans hjerta,
 Säg, eller vann du det med höfviskt anbud
 Och stilla bön, som leder själ till själ?

Oth. Jag ber, sänd bud till "Skytten" efter henne,
 Låt henne för sin far om mig få tala.
 Spörjs det af hennes tal att falsk jag varit,
 Så må den tjenst och tillit, ni mig skänkt,
 Ej blott fråntagas mig, men också dödsdom
 Drabba mig sjelf!

Hert.              För Desdemona hit.

(Några af sviten gå).

Oth. Följ med dem, fänrik; du vet stället bäst.
 (Jago går).
 Tilldess hon kommer, skall jag lika troget
 Som jag för himlen biktar mina synder
 För edra öron redligt uppenbara

Hur jag den sköna frökens kärlek fått,
 Och hon fått min.

Hert. Förtälj oss det, Othello.

Oth.                           Hennes far
 Höll af mig, bjöd mig ofta hem till sig
 Och sporde mig om mina lefnadsöden
 Från år till år; belägringar, bataljer
 Och andra äfventyr.
 Jag gick igenom allt, från gosse-åren
 Intill den stund då han mig bad berätta.
 Då talte jag om svåra olycksfall,
 Om grymma faror så till sjös som lands;
 Hur på ett hår jag undgick död i striden,
 Tillfångatogs af stolta fiender
 Och såldes såsom slaf; hur jag blef fri
 Och redde mig på mina vandringar,
 Hvarvid jag fick anledning till att orda
 Om djupa grottor, ofruktbara öknar,
 Tvärbranta klippor, fjell, som himlen nå;
 Om kannibaler, ätande hvarandra,
 Anthropophager och folk, hvars hufvu'n växte
 Inunder deras skuldror Sådana vidunderliga berättelser voro vanliga. Läsaren erinre sig för öfrigt hvilken interessant person en resande var på Shakspeare's tid.. Höra på,
 Det ville Desdernona mycket gerna,
 Men sysslor drogo henne ständigt bort;
 Och alltid, se'n hon skött i hast dem undan,
 Kom hon igen och med ett hungrigt öra
 Uppfångade mitt tal. Det märkte jag,
 Tog läglig tid i akt och fann ett sätt
 Att få från hennes mun en hjertlig bön
 Om skildring af min hela pilgrimsfärd,
 Af hvilken hon blott strödda stycken hört,
 Men ej omständligt. Som hon bad, jag gjorde;
 Och ofta lockade jag fram en tår,
 När talet föll på något olycksöde,
 Jag lidit i min ungdom. När jag slutat,
 Gaf hon till lön åt mig en verld af suckar
 Och sad': "Ack, underbart, högst underbart!

Hvad det var synd om er, hvad det var synd!"
 Hon önskade att aldrig hon det hört,
 Men önskade likväl att himlen hade
 Till sådan hjelte skapat äfven henne. Originalets her är, som Tieck med rätta påstår, icke dativ utan accusativ. Det synes af sammanhanget. 
 Hon tackade och bad att, om jag hade
 En vän, som henne älskade, jag då
 Blott skulle lära honom så berätta;
 Då fick han ja. Jag följde denna vink
 Och friade. För mina olycksöden
 Blef jag af henne älskad; hon af mig,
 För det att hon så varmt tog del i dem.
 Det är den enda trolldom som jag öfvat;
 Här kommer hon och må nu vittna sjelf.

(Desdemona och Jago uppträda).

Hert. Den sagan vore väl i stånd att vinna
 Min dotter ock. -- Min vän Brabantio,
 Svälj nu så godt ni kan den här förtreten;
 Man slåss ju heldre med en bruten klinga,
 Än blotta handen.

Brab.              Hör nu henne sjelf;
 Erkänner hon att hon till hälften friat,
 Ve öfver mig, om jag med bittert klander
 Nu skymfar honom! -- Kom nu hit, min fröken;
 Hvem här i denna hedervärda samling
 Bör du väl lyda mest?

Desd.                  Min ädla far,
 Jag märker, att min lydnad här är delad;
 Jag er att tacka har för lif och bildning,
 Och både lif och bildning lära mig
 Att vörda er. Ni är min lydnads herre,
 Ty jag är dotter. Men här står min man;
 Så mycken lydnad som min mor er viste
 Då hon er föredrog framför sin far,
 Så mycken påstår jag mig böra egna
 Åt Mohren här, som är min man och herre.

Brab. Gud vare med dig då! Jag har talt ut. --

Täcks nu ers höghet gå till stats-bestyren --
 Om jag dock heldre tagit upp ett barn,
 Än aflat ett! -- Kom närmare, du Mohr! --
 Här ger jag dig af allt mitt hjerta det,
 Som jag af allt mitt hjerta dig förnekte,
 Om du ej allaredan hade det. --
 Och du, juvel, -- det fröjdar mig i själen
 Att du är enda barnet, ty din flykt
 Mig gjorde visst tyrannisk mot de andra;
 Jag lade dem i jern. -- Jag har talt ut.

Hert. Låt mig nu tala som om sjelf ni talte
 Och lägga fram ett domslut, som skall hjelpa,
 Liksom en stege, dessa älskande
 Upp i er gunst.
 När bot ej fins, är det ej värdt att sörja;
 Det värsta har ju skett, kan mer ej börja.
 Att jemra öfver ondt, som är förbi,
 Är att ånyo störta sig deri.
 Kan man ej olycks-ödets armar stäcka,
 Bör man med tålamod dess kränkning gäcka.
 Den stjäl af tjufven, som åt tjufven ler,
 Men den bestjäl sig sjelf, som sörjer mer.

Brab. Låt Turken då ett tag i Cypern fatta:
 Han tar det ej, så länge vi kan skratta.
 Den bär ditt domslut lätt, som ensamt bär
 Den tröst och maning, som der nedlagd är;
 Men den får dras med domen och med sorgen,
 Som skall hos tålamodet tigga borgen.
 Tvetydiga ä' slika ordspråk alla,
 De duga än till socker, än till galla.
 Men ord är ord. Säg mig, hvar står det skrifvit,
 Att hjertats sår af örat heladt blifvit? --

Var nu så god och gå till stats-bestyren, det ber jag ödmjukast om.

Hert. Turken seglar väldigt utrustad mot
Cypern. Othello, ni känner bäst hur starkt ön är
befästad; och fastän vi der hafva en ståthållare,
som är synnerligen
utmärkt för sin duglighet, så sätter dock den allmänna
rösten, som är händelsernas enväldiga herrskarinna,
en ännu större tillit till er. Ni måste derföre
hålla till godo med att förmörka glansen af er nya
lycksalighet med att åtaga er detta vilda och stormiga
värf.

Oth. Tyrannen vana, vördnadsvärda herrar,
 Har gjort den vilda stridens bädd af stål
 För mig så mjuk som svandun. Jag bekänner --
 Det är min muntra trefnad och natur
 Att slita ondt; och jag åtager mig
 Det ottomanska kriget utan tvekan.
 Nu böjer jag mig ödmjukt för senaten
 Och kräfver lämplig omsorg för min hustru,
 Tillbörligt hägn och understöd för henne
 Med den beqvämlighet och tjenarskara,
 Som höfves hennes stånd.

Hert.                    Om ni behagar --
 Hos hennes far.

Brab.            Jag vill ej ha det så.

Oth. Ej heller jag.

Desd.               Ej heller jag. Hos honom
 Jag vill ej bo; min far det skulle plåga
 Att se mig ständigt. -- Nådigaste hertig,
 Böj nu till mina ord ett nådigt öra
 Och låt mig i er röst ett fribref finna,
 Som hjelper mig i min enfaldighet.

Hert. Hvad vill ni, Desdemona? Säg!

Desd.                               Att jag
 Höll Mohren kär, för att med honom lefva,
 Det må min plötsligt komna olycksstorm
 Basuna ut. Mitt hjerta kufvadt blef
 Utaf min man just sådan som han är. Originalets mycket omtvistade ord äro: even to the very quality of my lord.
 Jag såg Othellos anlet i hans själ,
 Och åt hans ära, åt hans hjeltemod
 Jag offrade mitt hjerta och min lycka.
 Om jag, en fridens kålmask, lemnas hemma
 Och han i örlig går, beröfvas mig

Min kärleks ljufva rätt och jag får lida
 En olycksalig mellantids besvär
 Då han är borta. Låt mig följa honom!

Oth. Beviljen henne det! Låt henne få
 Sin vilja fram.
 Det vete Gud, att ej jag ber derom
 För att min lystnads gom förnöja, eller
 Villfara blodets glöd, de unga lustar,
 Med brudgumsfröjd, som nu ej lefva får;
 Jag går blott hennes önskan mildt till mötes.
 Förbjude himlen, att ni skulle tro
 Att jag ert stora värf försumma skulle
 För det att hon är med! Nej, döfvar Amors
 Flärd-vingade bestyr med vällust-domning
 Mitt ögas skärpa, mina senors kraft, Originalet har: my speculative and active instruments. Speculative instruments betyder på Shakspeare's språk alltid ögon; active instruments alltid händer och fötter, hvilket äfven Malone anmärker. När man känner detta, förefaller det eget att se samma ord återgifvas af Tyskar med "Denkkraft und Thatenkraft" eller "Geisteskraft und Thatkraft." Speculation betyder hos Shakspeare aldrig spekulation, tankekraft; det betyder seende, synförmåga. Jmfr Macbeths ord till Banquos vålnad: thou hast no speculation in those eyes etc.
 Så att min njutning gör min syssla men --
 Då må min hjelm begagnad bli till kok-kärl
 Och alla låga, nesliga förtal
 Emot mitt namn i härnad draga ut.

Hert. Nu må ni sjelf på egen hand bestämma
 Om hon skall stanna hemma eller resa;
 Men saken ropar "fort!" och skyndsamhet
 Bör svaret bli. I natt ni måste resa.

Desd. I natt, min prins?

Hert.                    I natt.

Oth.                             Det gör jag gerna.

Hert. (Till senatorerna). I morgon klockan nio här vi mötas. --
 Othello, lemna qvar en officer,
 Som kan till er vår fullmakt föra fram
 Och annat mer, som för ert embete
 Och tjenst-åligganden kan nödigt vara.

Oth. Min fänrik, om ers höghet så behagar,
 Han är en hederlig, pålitlig karl;
 Jag anförtror uti hans vård min hustru
 Och allt för öfrigt, som ers höghet nådigst
 Täcks skicka efter mig.


Hert.                         Så må det bli. --
 God natt åt allesamman! -- (Till Brabantio). Ädle herre,
 Om dygden ock sin egen fägring bär,
 Mer skön än ful er nya svärson är.

1 Sen. Hell, tappra Mohr! Var öm mot Desdemona.

Brab. Mohr, akta henne väl; se opp! Tro mig:
 Sin far hon narrat; hon kan narra dig.

(Hertigen och senatorerna gå).

Oth. Mitt lif för hennes trohet! -- Bästa Jago,
 Jag anförtror åt dig min Desdemona;
 Låt henne af din hustru sällskap få
 Och för dem till mig se'n så fort du kan. --
 Kom, Desdemona; blott en timmas tid
 Till husliga bestyr och kärligt samtal
 Mig öfrig är. Vi måste lyda tiden.

(Othello och Desdemona gå).

Rodr. Jago, --

Jag. Hvad vill du, ädla hjerta?

Rodr. Hvad tror du jag tänker göra nu?

Jag. Hå, gå till sängs och sofva.

Rodr. Jag tänker gå och dränka mig genast.

Jag. Gör du det, så skall jag minsann aldrig hålla
af dig mer. Du din fjolliga kavaljer!

Rodr. Det är fjolligt att lefva, då lifvet är oss en
plåga, och vi hafva recept på att dö, när döden är
vår läkare.

Jag. Ack, så eländigt! Jag har beskådat verlden i
fyra gånger sju år, men alltsedan jag kunde göra
skilnad emellan en välgerning och en oförrätt har
jag aldrig råkat någon, som förstod sig på att älska
sig sjelf. Förr än jag ville gå och dränka mig af
kärlek till en kalkon-höna, förr ville jag byta bort
min menniskoskepnad mot en babians.

Rodr. Hvad skall jag göra? Jag bekänner, att det
är en skam att vara så der kär, men det står icke i
dygdens makt att hjelpa den saken.

Jag. Dygdens? Sliddersladder! Det står i vår egen makt
att vara si eller så. Vår kropp är en trädgård, och
vår vilja är trädgårdsmästaren. Antingen vi nu
vilja plantera dit nässlor eller så laktuk, odla
isop eller rota ut timjan, begagna en sorts utsäde
eller cirkulera med flera, låta den ligga i träde
eller hålla den i god rykt: -- förmågan, ser du, och
rättesnöret för allt det der ligger i vår vilja. Om
icke vårt lifs våg hade en skål full med förnuft,
som uppvägde den andra, som är full med sinlighet,
så skulle vårt blod och vår skröpliga natur förleda
oss till de bakvändaste resultater. Men vi hafva
förnuft för att afkyla våra rasvilla lidelser,
våra köttsliga lustar, våra tygellösa begärelser;
och af dem tror jag att det, som ni kallar kärlek,
är en stickling, en afläggare.

Rodr. Omöjligt!

Jag. Det är bara en lystnad i blodet, ett
tillstädjande af åtrån. Se så, var karl! Gå och dränka
dig? Man dränker kattor och blinda hundvalpar. Jag
har förklarat mig för att vara din vän, och jag
bekänner mig vara fastbunden vid dina förtjenster
med de segaste och dugtigaste kabeltåg. Aldrig har
jag kunnat bistå dig så som just nu. Lägg mynt i
pungen och gå med i det här fälttåget; förställ ditt
ansigte med ett falskt skägg; lägg mynt i pungen,
säger jag. Det är omöjligt, att Desdemona på längden
kan älska Mohren, -- lägg mynt i pungen; -- icke heller
han henne. Det var så häftigt i början, och du skall
få se att det också tar en häftig ändalykt; lägg bara
mynt i pungen. De der morianerna ä' flygtiga i sina
tycken; -- fyll din pung med mynt; -- den föda, som nu
smakar honom söt som honung, skall innan kort bli besk
som malört. Hon är ung, hon skall ha ombyte; när hon
blifvit mätt på honom, inser hon nog hvilket tokigt
val hon gjort. Hon skall ha ombyte, det skall hon;
-- lägg derföre mynt i pungen. Om du nödvändigt vill
fara åt helvetes, så gör det på ett angenämare sätt,
än med att dränka dig. Skaffa ihop så mycket mynt du
kan. Om icke skenhelighet och ett tomt löfte emellan
en förlupen Barbaresk och en knipslug Venetianska äro
min fiffighet och hela helvetets anhang öfvermäktiga,
så skall du få henne i ditt våld; skaffa dig
bara pengar, du. Dränka dig? Fu tusan! Det ligger
inte alls i din väg. Tänk då heldre på att njuta och
bli hängd, än dränka dig och gå miste om henne.

Rodr. Kan jag då sätta mitt hopp till dig, om jag
vågar försöket?

Jag. På mig kan du lita; gå bara och skaffa dig
mynt. Jag har ju ofta sagt dig, och jag upprepar det
än en gång och än en gång, att jag hatar Mohren. Jag
har dertill anledning af hjertans grund, och du
icke mindre; låt oss hämnas på honom med gemensamma
krafter. Kan du sätta horn på honom, så gör du
dig sjelf en förnöjelse och mig en rolighet. Der
ligga många händelser i tidens sköte, som vänta på
förlossning. Se så, framåt marsch! Skaffa dig mynt. I
morgon skola vi tala mer om saken. Farväl!

Rodr. Hvar råkas vi i morgon?

Jag. Hos mig.

Rodr. Jag kommer i god tid.

Jag. Det är bra; farväl! -- Hör nu, Rodrigo?

Rodr. Hvad vill du?

Jag. Den der dränkningen låter vi bli; -- hör du?

Rodr. Jag har nu kommit på andra tankar. Jag säljer mina gods.

Jag. Det är bra; farväl! Lägg bara tillräckligt mynt i pungen.
 (Rodrigo går).
 Så gör jag jemt min narr till min kassör;
 Ohelga skulle jag min vunna klokskap,
 Om jag förspillde tid på sådant nöt
 Och icke gjorde puts och vinst derjemte.
 Jag hatar Mohren; och det sqvallras om
 Att i min äkta bädd han gjort mig intrång;
 Jag vet ej om det sanning är, men skall
 På pur misstanka handla så likväl
 Som om det vore visst. Han håller af mig;
 Så mycket bättre skall min plan då lyckas.
 En vacker karl är Cassio -- låt mig se!
 Hans tjenst mig knipa och min hämd fullborda, --
 Ett dubbelt skurkstreck! Tyst, låt mig nu se: --
Jag hviskar någon gång i Mohrens öra,
 Att Cassio är förtrolig med hans hustru --
 Han smidig är och enkom danad just
 Att misstänkt bli -- skapt att förföra qvinnor.
 Othello är en rättfram, öppen karl,
 Som kallar ärlig den som synes så
 Och låter leda sig så lätt vid näsan
 Som någon åsna.
 Min plan är kläckt! Ur afgrunds mörka sköte
 Går detta foster dagens ljus till möte.

(Går).


ANDRA AKTEN. FÖRSTA SCENEN.

En sjöstad på Cypern. Hamnen.

(Montano och två ädlingar uppträda).

Mont. Nå, syns från udden någonting på hafvet?

1 Ädl. Nej, ingenting; sjön vräker högt i dag.
 Jag kan ej mellan himmelen och hafvet
 Upptäcka någon seglare.

Mont.                    Mig tyckes
 Att stormen ropat gällt till lands; så hårdt
 Har stormen aldrig skakat våra tinnar.
 Om den har så huserat uppå hafvet,
 Hvad ek-skrof kan väl hålla sina fogor
 Då hela berg nedsmälta öfver dem?
 Hvad tror ni vi få spörja?

2 Ädl.                      Utan tvifvel,
 Att ottomanska flottan skingrad är.
 Ty ställ er blott på skumbetäckta stranden, --
 Den vreda böljan tyckes piska molnen;
 Den storm-uppvräkta sjön, med väldig svallvåg,
 Tycks spruta vatten öfver karlavagnen
 Och släcka ut den fasta polens stjernvakt.
 Jag aldrig maken till tumult har sett
 På vredgadt haf.

Mont.             Om icke Turkens flotta

Nått säkert skygd och hamn, så har den sjunkit;
 Den kan omöjligt härda ut med sådant.

(En tredje ädling uppträder).

3 Ädl. Nytt, gode herrar! Nu är kriget slut;
 Orkanen har så pryglat Turkarna,
 Att deras planer hafva blifvit halta.
 Ett ståtligt skepp ifrån Venedig har
 Sett större delen utaf deras flotta
 Ett rysligt skeppsbrott lida.

Mont.                          Är det sant?

3 Ädl. Fartyget har i hamnen lupit in;
 En Michael Cassio från Verona,
 Den tappra Mohrens löjtnant, är i land;
 Men Mohren sjelf är än till sjös och kommer
 Som högsta styresman till Cypern hit.

Mont. Det fägnar mig; en värdig guvernör!

3 Ädl. Men Cassio -- huru tröstrikt än han talar
 Om Turkens skepsbrott -- ser dock sorgsen ut
 Och ber för Mohren, ty de skildes åt
 Af svår och våldsam storm.

Mont.                       Gud skydde honom!
 Jag honom tjenat har; han för befäl
 Som äkta krigsman. Låt oss gå till stranden
 För att bese det nyss anlända skeppet
 Samt stirra efter Mohren ända dit,
 Der himlens azurhvalf och hafvets yta
 I ett försmälta.

3 Ädl.            Låt oss göra det,
 Ty hvarje ögonblick en väntan är
 På skepp som kunna landa.

(Cassio uppträder).

Cass.                      Jag er tackar,
 J tappre män på denna krigar-ö,
 Som älsken Mohren så. O, måtte himlen
Mot elementerna beskydda honom!
 Vi skildes åt uppå ett stormigt haf.

Mont. Hans fartyg är väl godt?

Cass. Hans skepp är dugtigt timradt, och hans styrman
 En mycket kunnig och bepröfvad karl;
 Och derför kan mitt hopp, af öfverspänning
 Ej dödssjukt än, tillfriskning djerft förbida.

Röster utanf. Ett skepp, ett skepp, ett skepp!

Cass. Hvad är det der för buller?

1 Ädl.                           Tom är staden;
 Längs utåt stranden stå i långa rader
 Folkhopar tätt och ropa högt: "ett skepp!"

Cass. Mitt hopp inbillar sig, att det är Mohren.

(Kanonskott).

2 Ädl. De salutera höfligt; vänner är det
 Åtminstone.

Cass.       Jag ber er, bästa herre,
 Gå, skaffa oss besked om hvem som kommit.

2 Ädl. Skall ske. (Går).

Mont. Är generalen gift, min bästa löjtnant?

Cass. Högst lyckligt. Han har vunnit sig en mö,
 Som täflar med allt rykte, all beskrifning,
 Går vidt utöfver lärda pennors smicker
 Och är med sina dygders herrlighet
 I skapelsen en krona. Öfversättaren har följt den vanliga läs-arten:
 And in the essential vesture of creation
 Does bear all excellency. -- Nå, hvem kom?

(Ädlingen kommer tillbaka).

2 Ädl. Othellos fänrik; Jago heter han.

Cass. Hans resa har gått mycket fort och lyckligt.
 Ovädret, störtsjön och den vilda stormen,
 Blindskären och sandreflarna, som ligga
 Och lura på de stackars kölarna,
 Bortlade -- skönhetssinne tycks de ha --
 Sin mordiska natur och släppte fram
 Den fromma Desdemona.

Mont.                  Hvem är det?

Cass. Hon, som jag talte om, vår höfdings höfding,

Hit beledsagad af den tappra Jago,
 Hvars ankomst ilat framom vår förhoppning
 En veckas tid. -- O Zeus, beskydda Mohren
 Och fyll hans segel med din allmakts-ande,
 Så att han snart må denna hamn välsigna,
 Sig kasta flämtande i kärleks armar,
 Uppelda om igen vårt mod, som slocknat,
 Och bringa hela Cypern tröst! -- O se,
 (Desdemona, Jago, Rodrigo och Emilia uppträda).
 Se, skeppets rikedom har gått i land! --
 J män af Cypern, böjen knä för henne:
 Hell dig, signora! Måtte himlens nåd
 På alla sidor och från alla håll
 Omgärda dig!

Desd.         Haf tack, ni tappre Cassio!
 Hvad nytt kan ni förtälja om min man!

Cass. Han är ej anländ än; så vidt jag vet,
 Är han vid helsan dock och kommer snart.

Desd. Men, jag är rädd -- hur skildes ni från honom?

Cass. Den stora striden mellan haf och moln
 Oss skilde från hvarann'. -- Men tyst, ett skepp!

Röster utanf. Ett skepp, ett skepp!

(Kanonskott).

2 Ädl. Det är väl också vänner; citadellet
 De salutera.

Cass.         Gå, hör efter nytt.
 (Ädlingen går).
 Välkommen, fänrik; bästa fru, välkommen!
 Förtörnas ej deröfver, goda Jago,
 Att jag går rakt på saken. I min hembygd
 Jag lärt mig sådan dristig artighet.
 (Kysser Emilia).

Jag. Får ni af hennes läppar lika mycket
 Som af sin tunga hon består åt mig,
 Så har ni nog.

Desd.           Hon talar knappt, den stackarn!

Jag. Åh jo, för mycket!
 Det märker jag, när jag har lust att sofva;
 I sällskap med ers nåd, det tror jag nog,
Nedsmyger hon sin tunga i sitt hjerta
 Och grälar blott i tankarna.

Em.                           Du har
 Ej skäl att säga det.

Jag.                   Nej, hör man på!
 Som bilder ä' ni alltid utom hus,
 Pratbjellror hemma, björnar i ert kök;
 Har ni gjort orätt, ä' ni alltid helgon,
 Har någon er förtretat, ä' ni djeflar;
 Ert hushåll är en lek, er säng ert hushåll.

Desd. Fy skam, baktalare!

Jag. Är det ej sant, så vill jag vara Turk; --
 Jag känner nog hur qvinnorna de pyssla;
 De stiga upp till lek och gå i säng till syssla.

Em. Mitt loftal får du icke skrifva.

Jag.                                 Nej;
 Ser helst jag slipper!

Desd.                   Nå, hvad skulle du
 Om mig väl skrifva, om det gällde loftal?

Jag. Ack, ädla fru, förmå mig ej dertill;
 Jag är ett intet, om jag ej får häckla.

Desd. Se så, försök! -- Gick någon af till hamnen?

Jag. Ja, ädla fru.

Desd. (Afsides). Jag är ej glad; men jag vill visa mig
 Helt annan än jag verkeligen är. --
 Nå väl, hur går det med ditt loftal?

Jag. Jag håller på; men ack, ifrån mitt hufvud
 Min dikt går lös som fogellim från fris;
 Den rycker hjernan hel och hållen med sig.
 Dock har min sångmö värkar, och så här
 Blir hon förlöst:
 Om hon är klok och hvithyllt, hvem kan väl henne klandra,
 Om vettet är för henne sjelf och fägringen för andra?

Desd. Fint sagdt! Men om hon mörklagd är och klok?

Jag. Om hon är mörk och svart och har förstånd dertill,
 Så skaffar hon sig nog till hjelp en hvit, ifall hon vill.

Desd. Allt värre och värre!

Em. Men om hon är vacker och våpig?

Jag. Ett våp ej någon qvinna är, som fager kallas bör,
 Ty sjelfva hennes våpighet till mamma henne gör.

Desd. Det der är gamla enfaldiga paradoxer, som narrar
må skratta åt på ett näringsställe. Nå, hvad eländigt
loftal har du åt den qvinna, som är ful och våpig?

Jag. Så ful och våpig ingen är, att ej det går på tok
 För henne som för mången ann', som fager är och klok.

Desd. Ack, så oförnuftigt! -- Du prisar den sämsta
mest. Men hvad loftal skulle du kunna bestå en
verkeligen bra qvinna? En qvinna, som, i kraft af
sina förtjenster, skulle hafva rättighet att utmana
sjelfva illviljan till att afgifva ett vittnesbörd?

Jag. Den som är skön, men höflig dock och snäll,
 Och talar flinkt, men utan knot och gnäll;
 Är rik på mynt, men likväl aldrig prålig,
 Kan få sig hvad hon vill, men dock är tålig;
 Den som är vred och hämden har i hand,
 Men likväl lägger på sin vrede band;
 Den som ej tror sig mycken klokskap röja,
 Då hon en lax bortbyter mot en löja;
 Den som kan tänka, men ock tiga kan
 Och ej på gatan koxar efter man;
 Hon duger, ja, hon duger till försöket --

Desd. Nå, hvad duger hon till?

Jag. Att amma narrar och att stå i köket.

Desd. Ack, en sådan lam och vanmäktig slutledning! --
Tag inga lärdomar af honom, Emilia, fastän han är
din man. -- Hvad tycker du, Cassio? Är han icke högst
gudlös och lättfärdig i sitt tal?

Cass. Han talar något fritt, min fru. Han är mer
soldat än lärd; värdes döma hans tal derefter.

Jag. (Afsides). Han fattar hennes hand; ja, det är
bra gjordt! Gå på och hviska, du! I en sådan der
liten spindelväf skall jag snärja en fluga så stor
som Cassio. -- Ja, smila så der emot henne, ja! Jag
skall blackfängsla dig
i dina egna komplimenter. -- Åh ja, det har du rätt i;
alldeles! -- Om sådana der fasoner skulle stryka dig ut
ur löjtnantsgraden, så hade det varit bättre, om du
icke så ofta hade kysst dina tre fingrar, med hvilka
du nu igen så galant spelar kavaljer. -- Mycket bra;
bra kysst! Rasande vackra bockningar! -- Alldeles,
alldeles! -- Se så, nu fingrarna till munnen igen? Jag
kunde just önska dig att de vore klistirsprutor! -- (En
trumpet hörs). Mohren! Jag känner igen hans trumpet.

Cass. Ja, säkert är det han.

Desd. Låt oss gå honom till mötes och taga emot honom.

Cass. Se, der kommer han.

(Othello kommer med svit).

Oth. O, du min fagra sköldmö!

Desd.                         Min Othello!

Oth. Det var ett under, stort som min förtjusning,
 Att före mig du kom! Hvad salig fröjd!
 Om sådant lugn på alla stormar följer,
 Så må de blåsa tills de väcka döden.
 Må skeppet sträfva upp mot vågors berg
 Högt som Olympen samt i svalget sedan
 Djupt som Tartaren dyka! Hvilken lycka
 Att nu få dö! Jag fruktar, att min själ
 Har fått sin sällhet i så rågadt mått,
 Att ingen annan hugnad, denna lik,
 I framtids sköt fins qvar!

Desd.                       Förbjude Gud,
 Att ej vår fröjd och kärlek skulle växa
 Med våra dagars tal!

Oth.                  Säg amen, himmel! --
 Jag kan ej nog beskrifva min förtjusning,
 Här stannar det: ack, fröjden är för stor!
 Må denna, och må denna (Kysser henne).
 De största missljud bli, som nånsin gå
 Från våra hjertan!

Jag. (Afsides). Åh, än stämmer det!
 Men jag skall skrufva ned den der musiken,
 Så sant jag ärlig är!

Oth.                   Kom med till slottet. --
 Hör nu: vårt krig är slut och Turken dränkt. --
 Hur må de gamla vännerna på ön? --
 Min vän, du blir på Cypern gerna sedd;
 Mig höll man mycket af. -- Ack, kära barn,
 Jag talar utan sammanhang! Jag svärmar
 I min lycksalighet. -- Gå, bästa Jago,
 Till stranden ned och hemta mina saker;
 För skepps-kaptenen upp till citadellet;
 Han är en dugtig karl, och hans förtjenster
 Stor aktning kräfva. -- Kom, min Desdemona;
 Ännu en gång, välkommen hit till Cypern!

(Othello, Desdemona och sviten gå).

Jag. (Till en betjent). Gå du genast till hamnen
och vänta mig der. (Till Rodrigo). Kom hit. Om du
är karl, -- ty det sägs, att till och med pultroner,
då de äro kära, få sig något ädelt i sin natur, som
icke är dem medfödt -- så hör mig. Löjtnanten är på
slotts-vakt i natt; -- men, först bör du veta en sak:
Desdemona är riktigt kär i honom.

Rodr. I honom! Åh, det är omöjligt!

Jag. Lägg fingret -- så, och låt undervisa dig. Gif
bara akt på med hvilken häftighet hon blef kär i
Mohren, endast för det att han skröt och pratade
besatta lögner för henne. Tror du, att hennes kärlek
evigt kan underhållas med prat? Inbilla dig inte
det, min förståndiga vän. Hennes ögon måste ha
någon näring; och hvad nöje har hon väl af att se
på fan? När blodet blifvit afkyldt med smek och lek,
då tarfvas -- för att återigen upptända det och gifva
mättheten frisk aptit igen -- ett älskvärdt yttre,
sympati i ålder, seder och fägring; allt det der
felas Mohren. När hon nu saknar dessa för sin trefnad
erforderliga villkor, skall hennes finkänslighet
finna sig bedragen, börja att vämjas vid Mohren,
rata och afsky honom; sjelfva naturen
skall leda henne dertill och förmå henne att göra ett
nytt val. Antaga vi nu att det står så till, min vän,
-- förutsättningen är mycket påtaglig och otvungen --
hvem står då så högt på denna lyckas trappsteg som
Cassio gör? En mycket inställsam kanalje; samvetsgrann
blott så till vida som han påtager sig det yttre
skenet af ett anständigt och hyggligt uppförande,
för att så mycket lättare kunna tillfredsställa sina
djupt dolda, lättfärdiga och vilda passioner. --
Åh, ingen, ingen! En hal och listig kanalje, en
påhittig lufver, som har ett öga, som kan efterapa,
förfalska och utprångla goda tillfällen, fastän ärliga
och äkta sådana aldrig erbjuda sig. En förbannad
kanalje! Dessutom är den kanaljen ung och vacker och
har alla de erforderliga egenskaper, som dårskap och
omoget förstånd kika efter. En fördömdt genompiskad
kanalje! Qvinfolket har redan fått ögonen på honom.

Rodr. Det kan jag aldrig tro om henne; hon, som är
välsignad med så många dygder!

Jag. Jo, vackert välsignad! Det vin, hon dricker,
är pressadt af drufvor. Hade hon varit välsignad,
så hade hon icke blifvit kär i Mohren. Välsignadt
prat! Såg du icke hur hon stod och fingrerade i handen
på honom? Märkte du icke det?

Rodr. Åh jo; men det var bara utaf höflighet.

Jag. Lösaktighet, vid denna hand! En påpekning och
dunkel prolog till skådespelet: "Lättfärdighet
och orena tankar." De kommo så nära hvarann
med sina läppar, att den enas andedrägt smekte
den andras. Otäcka tankar, Rodrigo! När sådana
förtroligheter resa förbud, så kommer herrskapet snart
efter, gerningen sjelf, förstår du, köttslighetens
fullbordan. Fy! -- Men, hör du, låt mig ge dig ett
godt råd; -- jag har fört dig ifrån Venedig. Gå du på
vakt i natt; jag svarar för att du blir kommenderad
dit. Cassio känner dig icke; jag skall icke vara långt
ifrån dig. Hitta på något sätt att förarga Cassio,
antingen med att vara för högljudd, göra narr af
manskapets hållning, eller hvad som
helst du kan hitta på, allt efter som tid och
gynnsamma omständigheter gifva dig vid handen.

Rodr. Godt.

Jag. Han är häftig och har ett mycket oregerligt
sinne; det kan nog hända, att han slår efter dig
med sin embets-staf; reta honom till det, du. Mer
behöfs det icke för mig för att få ett litet upplopp
i gång här på Cypern, och den härfvan kan icke redas
på annat sätt, än att Cassio blir afsatt. Så skall
du få en kortare dagsresa till dina önskningars mål
genom de medel, som jag då skall få att befordra dem;
och de hinder skola rödjas ur vägen, utan hvilkas
öfvervinnande vi icke hade skäl att vänta någon framgång

Rodr. Det skall jag göra, om du blott kan skaffa
mig lägligt tillfälle.

Jag. Det  skall jag  svara  för. Möt mig nu
genast på citadellet; jag måste skaffa hans saker
i land. Farväl!

Rodr. Adjö! (Går).

Jag. Att Cassio älskar henne, tror jag visst;
 Hon honom? Mycket troligt och naturligt!
 Othello -- fastän jag ej honom lider --
 Har dock ett ömt och fast och ädelt hjerta
 Och blir, det djerfs jag tro, mot Desdemona
 God äkta man. Jag ock är kär i henne;
 Ej just af lystnad -- fastän nog jag kunde
 Ansvara för en så förfärlig synd --
 Men af begär att hämdens hunger mätta,
 Ty jag misstänker att den lystna Mohren
 Mig inpass gjort, och tanken deruppå,
 Liksom ett långsamt gift, mitt inre fräter;
 Och intet kan och intet skall mig lugna,
 Förrän vi qvittat -- hustru emot hustru.
 Slår detta felt, vill jag dock göra Mohren
 Så häftigt svartsjuk, att förnuft ej mäktar
 Kurera honom. För att göra det --
 Om blott min usla racka från Venedig,
 Den jag i kopplet, har tillreds, kan stå sig --
Skall jag vår Michel Cassio knipa vackert
 Och svärta honom gräsligt ned hos Mohren,
 Ty äfven Cassio, räds jag, har mig lurat.
 Då skall mig Mohren tacka, älska, löna
 För det jag honom gjort perfekt till åsna
 Och bytt hans frid och ro i raseri. --
 Min plan är dunkel än; ett bofstreck döljer
 Sig djupt i dok, tills handling tanken följer.
 (Går).


ANDRA SCENEN.

En gata.

(En härold uppträder, åtföljd af folk).

Här. Det är Othellos, vår ädla och tappra generals
vilja, att, med anledning af den nyss ankomna,
tillförlitliga underrättelsen om den turkiska
flottans totala förolyckande, en och hvar visar
sin fröjd offentligt, vare sig med dans, fyrverkeri
eller andra lekar och upptåg, allt efter som man har
håg och benägenhet till; ty utom denna glädjefest
firas äfven i afton hans bröllop. Detta kungöres på
hans befallning. Alla slottets matrum äro öppna,
och i dem är fri traktering från denna stund,
klockan fem, tills klockan slagit elfva. Himmelen
välsigne ön Cypern och vår ädla general Othello! (Går).


TREDJE SCENEN.

En sal i slottet.

(Othello, Desdemona, Cassio och svit uppträda).

Oth. Min bästa Michael,
 Se noga efter vakten denna natt.
 Låt oss exempel ge på vislig måtta
 Och icke släppa vårt förnuft på villspår.

Cass. Jago har redan sina order fått;
 Men likväl skall jag sjelf, med egna ögon,
 Ge akt på allt.

Oth. En ärlig karl är Jago.
 God natt, min vän; i morgon mycket tidigt
 Jag tala vill med dig. -- Kom, Desdemona;
 Är köpet gjordt, så må dess frukt man smaka,
 Vi njuta den tillsammans, hulda maka. --
 God natt!

(Othello och Desdemona gå).

(Jago uppträder).

Cass. Välkommen, Jago. Nu skola vi på vakt.

Jag. Ej än, löjtnant; klockan är icke tio
än. Generalen vill vara oss qvitt så tidigt, emedan
han är så kär i sin Desdemona. Låt oss icke klandra
honom för det. Det är ju sjelfva brudnatten, och hon
är värd en Jupiters famntag.

Cass. Hon är ett utomordentligt fruntimmer.

Jag. Och eldfängd se'n; det kan man lita på.

Cass. Hon är verkeligen en blomstrande och tjusande varelse.

Jag. Och sådana ögon hon har! De likasom utmana till kamp, tyckes mig.

Cass. Inbjudande ögon, och likväl mycket blygsamma, tycker jag.

Jag. Och när hon talar, låter det icke som ett "i gevär!" till kärlek?

Cass. Hon är verkeligen fullkomligheten sjelf.

Jag. Nå, lycka till brudnatten! Kom, löjtnant; jag
har en butelj vin, och här utanföre äro ett par af
Cyperns raska gossar, som gerna skulle vilja dricka
en skål för den svarta Othello.

Cass. Icke i qväll, bästa Jago; jag har en mycket
klen hjerna, den tål icke vid starka drycker. Det
vore bra, om välviljan kunde hitta på ett bättre
sällskaps-nöje.

Jag. Åh, de äro ju våra goda vänner! Ett enda glas! Jag skall dricka för er.

Cass. Jag har i qväll icke druckit mer än ett enda
glas, och det var ändå försvarligt utspädt -- men se
hur det har verkat på mig. Det är ledsamt, att jag
skall vara
så klen i den vägen, men jag vågar icke fresta mina
svaga krafter med ett glas till.

Jag. Åh, kära vän, i qväll skall man hålla sig lustig. De unga herrarna önska det.

Cass. Hvar äro de?

Jag. Här utanföre. Åh, ropa in dem.

Cass. Det skall jag göra, men gerna gör jag det icke. (Går).

Jag. Kan jag ett enda glas i honom truga
 Till det som förr i qväll häri druckit har,
 Skall han så full af gräl och arghet bli
 Som nådig frökens mops. -- Mitt våp Rodrigo,
 På hvilken kärleken vändt ut och in,
 Har druckit mången dugtig skål i botten
 För Desdemona och är nu på vakt.
 Tre unga Cyprier -- förnäma själar,
 Som äro kinkiga i hederssaker,
 Och hvilkas element är storm och strid --
 Har jag med stark traktering bragt i rus;
 De vakta ock. Bland denna svärm af druckna
 Skall jag väl narra Cassio till en gerning,
 Som upprör hela ön. -- De komma redan;
 Om följden blott besanna vill min dröm,
 Så seglar jag med både vind och ström.

(Cassio, Montano och några ädlingar uppträda).

Cass. Vid Gud, de hafva redan skaifat mig ett rus!

Mont. Åh, bara ett litet ett. Knappt en half butelj, så sant jag är soldat!

Jag. Vin hit!
 (Sjunger).
 Gif bägarn hit, pling plang,
 Gif bägarn hit, pling plang!
 En karl är soldaten i dag som i går,
 Och lifvet så fort som en blixt förgår;
 Thy dricke soldaten, kling klang!

Cass. Det var, min själ, en förträfflig visa!

Jag. Den har jag lärt i England; och der förstår man
sig på konsten att dricka, skall ni tro. Hvarken
Dansken, Tysken, eller den tjockmagade Holländaren --
Gutår! -- förslår emot Engelsmannen der vid lag.

Cass. Är Engelsmannen så snäll i att kröka på armen?

Jag. Åh, det är ingen konst för honom att dricka ikull
en Dansk; mycket omak behöfver han icke göra sig för att
få en Tysk under bordet, och en Holländare får han att ge
öfver innan inan  hinner för andra gången fylla på flaskan.

Cass. Generalens skål!

Mont. Den är jag med om, löjtnant; jag skall icke svika.

Jag. Ack, det sköna England! --
 (Sjunger).
 Kung Staffan, han var en hedersman,
 Blott en kronans plåt för en rock han gaf;
 Sex öre för dyrt han dock plagget fann
 Och sade till skräddarn: "ditt nöt, slå af."

Han var en ståtelig karl i sitt kall;
 Du är blott en ringa man, var ej stolt;
 Det är högfärd, som bringar ett rike på fall,
 Tag derföre på dig din gamla kolt.

Vin hit, säger jag!

Cass. Det var en mycket rarare visa än den förra.

Jag. Vill ni höra den än en gång?

Cass. Nej, ty jag anser den vara sin syssla ovärdig,
som gör sådant der. -- Som sagdt är, -- himmelen är
öfver oss alla, och några själar är det, som
ska' bli saliga, och andra själar är det, som icke
ska' bli saliga.

Jag. Det är sant, bästa löjtnant.

Cass. Hvad mig beträffar, -- utan att gå generalen
eller någon annan förnäm herre för när -- jag hoppas
att bli salig.

Jag. Det gör jag också, löjtnant.

Cass. Ja men -- ursäkta mig -- inte före mig; löjtnanten
skall bli salig först och fänriken se'n. Men nog
om den saken; låt oss nu gå till våra göromål. --
Förlåt oss våra skulder! -- God' herrar, låt oss nu
sköta vår syssla.
Ni ska' inte tro, god' herrar, att jag är drucken;
det här är min fänrik -- det här är min högra hand,
och det här är min venstra hand; drucken är jag inte;
jag kan stå temligen bra och tala temligen bra.

Alla. Utomordentligt bra.

Cass. Nå, det var mycket bra, det; ni ska således
inte tro, att jag är drucken. (Går).

Mont. Kom, låt oss nu på vallen sätta vakt.

Jag. Ni ser den unga mannen, som gick ut, --
 Han är en krigsman, värd att stå hos Cæsar
 Och ge befäl; dock ser ni blott hans odygd;
 Den håller med hans dygd dagjemnings-stråten,
 Jemt lika långa båda. Synd om karlen!
 Jag fruktar, att Othellos lit till honom,
 Som icke alltid redig är, kan vålla
 Stort ondt på ön.

Mont.              Men är han ofta så?

Jag. Ett rus är städs prologen till hans sömn;
 Han skulle vaka hela dygnet om,
 Så framt ej vinet gungade hans vagga.

Mont. Det vore väl, om generalen finge
 En vink derom; han ser det kanske ej.
 Kanhända ock att Mohrens goda hjerta
 Blott märker Cassios dygder, men ser bort
 Ifrån hans felsteg. Är det icke så?

(Rodrigo kommer).

Jag. Hvad nu, Rodrigo? 
Följ efter löjtnanten, -- fort, skynda dig!

(Rodrigo går).

Mont. Stor skada är det, att den ädla Mohren
 Till närmsta man -- en vigtig plats -- kan ha
 En menniska, som har en sådan svaghet.
 Det vore en välgerning just, om någon
 Till generalen ville säga detta.

Jag. Det vill ej jag, om jag fick hela Cypern.
Jag älskar Cassio, ville göra allt
 För hans förbättring. -- Men, hvad buller der?

(Utanföre ropas: hjelp, hjelp!)

(Cassio kommer tillbaka, förföljande Rodrigo).

Cass. Du skurk! Du bof!

Mont.                   Hvad är på färde, löjtnant?

Cass. En sådan slyngel! Lära mig min tjenst?
 Jag pryglar honom in i en butelj.

Rodr. Ni prygla mig?

Cass.                               Du muckar?

Mont.                                          Bästa löjtnant,
 Jag ber er, håll er stilla.
 (Håller honom).

Cass.                        Släpp mig lös,
 Ty annars hugger jag er i planeten.

Mont. Se så, se så, ni är ju drucken.

Cass.                                 Drucken?

(De fäkta).

Jag. (Sakta till Rodrigo). Spring fort! Skrik ut i sta'n, att här är uppror. --
 (Rodrigo går).
 Nej, bästa löjtnant! -- Ack, J gode herrar! --
 Hjelp, hjelp! -- Herr löjtnant! -- Herr Montano! -- Herre! --
 God' herrar, hjelp! -- Jo, det var hygglig vakt!
 (Stormklockan går).
 Hvad nu? Hvem ringer? O diavolo!
 Det blir allarm i sta'n! -- För Guds skull, löjtnant!
 Det blir en evig skam.

(Othello kommer med svit).

Oth.                    Hvad är på färde?

Mont. Jag blöder! Dödligt sårad! -- Han skall dö!

Oth. Håll upp, så kärt er lifvet är!

Jag.                                 Håll, håll,
 Herr löjtnant! -- Herr Montano! -- Gode herrar,
 Har ni all rang och tjenstpligt rakt förgätit? --
 Håll! Generalen talar. Blygs då! Håll!

Oth. Hvad nu? Hvad nu? Månn' vi ha blifvit Turkar
 Och göra mot hvarandra det som himlen
 Förbjuder Ottomanerna att göra?
 O, blygens för ett hedniskt kif, J Christne!
 Den som sig rör för att sin vrede läska
 Ej aktar stort sitt lif. Han dör på fläck. --
 Nedtysta klockans larm; den skrämmer ön
 Upp ur sin ro. -- Nå, hvad står på, god' herrar? --
 Du hederliga Jago, du som står
 Dödsblek af sorg, förtälj mig, hvem begynte?
 Jag vid din vänskap dig besvär, säg ut!

Jag. Jag vet ej. Nyss, helt nyss, de voro vänner,
 Så milda mot hvarann som brud och brudgum
 När de till hvila gå. Och straxt derefter --
 Som om en ond planet dem galna gjort --
 Svärd ut, med spetsen mot hvarandras bröst,
 De börja blodig lek! Jag kan ej säga
 Hur denna underliga trätan börjat
 Och hade heldre uti ärlig strid
 De benen mist, som fört mig hit till vittne.

Oth. Hur kan du så dig glömma, Michael?

Cass. Jag ber er, tillgif mig, jag kan ej tala.

Oth. Ädle Montano, ni var städse foglig;
 Er ungdoms stadga och dess allvar äro
 Af verlden kända, och ert namn är stort
 I visa männers mun. Hvad har nu vållat,
 Att så ni kläder af ert goda rykte
 Och kastar bort ert ädla namn för namnet
 Af fredsförstörare? -- Gif svar på det!

Mont. Ädle Othello, jag är farligt sårad;
 Er fänrik Jago kan er underrätta --
 Jag sparar orden, jag har svårt att tala --
 Om allt hvad sjelf jag vet. Dock vet jag ej,
 Att jag med handling eller ord förgått mig,
 Så framt ej månhet om sig sjelf är syndig
 Och sjelfförsvaret en förbrytelse
 När våld angriper oss.

Oth.                         Vid Gud, mitt blod
 Begynner nu regera mitt förnuft!
 Och vreden, som förståndets klarhet svärtat,
 Vill leda mig i väg. Om blott jag rör mig,
 Blott lyfter armen, skall af er den bästa
 I stoftet falla. Säg, hur började
 Den usla trätan? Hvem var upphofsmannen?
 Den som till detta brott befinnes saker --
 Om ock min egen tvillingsbror han vore --
 Skall stötas från mig. Hvad? Midt i en fästning,
 Der hvarje bröst än bräddfullt är af skräck,
 Begynna gräl och slagsmål nattetid
 Och det på högvakt, som bör friden skydda! --
 Vidunderligt! -- Säg, Jago, hvem begynte?

Mont. Om tjenstförpligtad och parti-befryndad
 Du säger mindre eller mer än sanning,
 Är du ej krigsman.

Jag.                Tag mig ej så ömt! --
 Må förr min tunga skäras ur min mun,
 Än att den skulle tala ondt om Cassio!
 Dock tror jag ej, att rena sanningen
 Skall skada honom alls. -- Så gick det till:
 Jag och Montano voro i ett samtal;
 Då kom en karl, som högljudt skrek på hjelp,
 Och efter honom Cassio med sitt svärd
 I högsta hugg. Då ställde sig Montano
 I Cassios väg, bad honom vara stilla.
 Jag sjelf förföljde honom der, som skrek,
 På det att ej med rop -- som likväl skedde --
 Han måtte skrämma staden. Han var snabb
 Och undankom. Jag vände om i hast,
 Enär jag hörde klingors hugg och rassel
 Samt Cassio svärja, hvilket aldrig förr
 Jag hört än då. När jag tillbaka kom, --
 Fort gick det -- fann jag dem i häftigt slagsmål
 Med hugg och stöt; just så som sedermera
 Då ni dem skilde åt.
Mer kan jag ej om denna sak förtälja; --
 Dock, menniskor ju äro menniskor:
 Den bästa kan väl någon gång förgå sig.
 Om också Cassio förorättat honom --
 När man är vred, kan man ju slå en vän --
 Så tror jag dock helt visst att Cassio rönt
 Af den, som flydde, någon väldig skymf,
 Som öfvergick allt tålamod.

Oth.                         Jag ser,
 Att du af ärlighet och vänskap, Jago,
 Förmildrar saken, gör den lätt för Cassio. --
 Jag håller af dig, Cassio;
 Men längre får du ej min löjtnant vara.
 (Desdemona kommer med svit).
 Månn' ej min hustru också blifvit väckt! --
 (Till Cassio). På dig skall statueras ett exempel. --

Desd. Hvad är på färde?

Oth. Allt är nu åter bra, min ljufva vän;
 Kom nu till sängs. (Till Montano). För edra sår, min herre,
 Skall sjelf jag fältskär bli. -- För honom hem. --
 (Montano ledes ut).
 Haf vaksamt öga öfver staden, Jago,
 Och stilla dem, som detta larmet skrämt. --
 Kom, Desdemona; det är krigarns lif
 Att väckas ur sin ljufva sömn af kif.

(Alla gå utom Jago och Cassio).

Jag. Hvad, är ni sårad, löjtnant?

Cass. Ja, obotligt.

Jag. Åh, det förbjude Gud!

Cass. Mitt goda namn, mitt goda namn, mitt goda
namn! O, jag har förlorat mitt goda namn! Jag har
förlorat den odödliga delen af mig sjelf; endast
den djuriska har jag qvar. -- Mitt goda namn, Jago,
mitt goda namn!

Jag. Jag trodde, så sant jag är hederlig karl, att
ni hade fått er ett lekamligt sår; det hade minsann
varit värre, det. Ett godt namn är bara en tom och
bedräglig inbillning; vinnas kan det ofta utan att
man förtjenar det, förloras kan det utan att man rår
för det. Ni har icke förlorat något godt namn, så
framt ni icke sjelf tror på förlusten. Kära vän! Nog
fins det vägar att komma på god fot med generalen
igen. Han bara afsatte er i hettan; det var mer
politik än elakhet i det straffet; alldeles som när
man, för att skrämma ett högmodigt lejon, slår sin
hund, som intet ondt gjort. Tala vackert vid honom,
så blir han väl god igen.

Cass. Heldre vill jag bedja honom om att förskjuta
mig, än att jag skulle svika en så god befälhafvare
med en så usel, så dryckes-lysten och så obetänksam
officer. Vara drucken, prata som en papegoja,
gräla, skoja, svärja, dundra och regera med sin egen
skugga! O, du vinets osynliga ande, har du icke något
namn, som man kan känna igen dig på, så låt oss kalla
dig -- djefvul!

Jag. Hvem var det, som ni förföljde med värjan i handen? Hvad hade han gjort er?

Cass. Det vet jag icke.

Jag. Är det möjligt?

Cass. Jag kommer ihåg en hel hop saker, men ingenting
redigt; ett gräl, men icke af hvad anledning. -- O,
hvarföre tager menniskan i sin mun en fiende, som
stjäl bort dess hjerna! Ack, att man med munterhet,
rustande, lustigt mod och förnöjelse skall kunna
förvandla sig sjelf till ett kreatur!

Jag. Hå, nu är ni ju temligen rask; hur kom ni er igen?

Cass. Jo, det behagade djefvulen Rus att rymma fältet
för djefvulen Vrede. Den ena odygden kommer fram
med den andra, för att få mig att riktigt grundeligt
förakta mig sjelf.

Jag. Ah, nu är ni alltför sträng moralist. Med
afseende på tiden, stället och landets nuvarande
ställning,
skulle jag hjerteligen önska att det här hade varit
ogjordt. Men, då det nu en gång är gjordt -- sök att
vända dig det till godo igen.

Cass. Jag beder honom om att få igen min syssla: då
svarar han mig, att jag är en drinkare. Om jag hade
så många munnar som en hydra, skulle dock ett sådant
svar täppa till dem allihop. Det ena ögonblicket vara
en klok menniska, det andra en narr, och det tredje
ett kreatur! Ohyggligt! Hvarje glas för mycket är
förbannadt, och dess innehåll en djefvul.

Jag. Se så, se så; ett godt vin är ett beskedligt och
trefligt kräk, om man rätt umgås med det; trät inte
på vinet. -- Hör nu, bästa löjtnant, jag tror att ni
tror att jag håller af er.

Cass. Det är jag fullt öfvertygad om. -- Jag drucken!

Jag. Ni, eller hvilken annan menniska som helst,
kan väl få vara drucken någon gång, vet jag. Jag
skall saga er hvad ni skall göra. Vår generals hustru
är nu general; -- det låter säga sig så till vida
som han har helgat och hängifvit sig åt skådandet,
uppmärksamheten och aktgifvandet på hennes behag och
fullkomligheter. Gör er uppriktiga syndabekännelse för
henne, bestorma henne med böner; hon skall hjelpa er
till er syssla igen. Hon har ett så öppet, så mildt,
så välvilligt, så välsignadt godt hjertelag, att
hon anser det vara en fläck på sin godhet, att icke
göra mer än man beder henne om. Bed henne spjäla det
här vänskaps-benbrottet emellan er och hennes man;
och jag vill hålla allt hvad jag äger emot hvad som
helst, att den brutna vänskapen skall växa ihop och
blifva starkare än den var förut.

Cass. Ni ger mig ett godt råd.

Jag. Åtminstone dikteradt af uppriktig vänskap och
ärlig välmening, det bedyrar jag.

Cass. Det är jag öfvertygad om; och tidigt i morgon
bittida skall jag bedja den dygdiga Desdemona om
att åtaga sig min sak. Allt mitt hopp är ute, om det
sviker mig der vid lag.

Jag. Ni har rätt. God natt, löjtnant; jag måste på vakt.

Cass. God natt, hederliga Jago! (Han går).

Jag. Hvar är nu den, som kallar mig för skurk,
 Då rådet, som jag gaf, är godt och ärligt
 Och enda sannolika återvägen
 Till Mohrens gunst? Ty det är lätt att kufva
 Den goda Desdemona till en förbön
 I ärlig sak; som allas moder jorden
 Hon gifmild är. Hon kan till hvad som helst
 Sin man förmå, -- ja, om det också gällde
 Afsvärjande af dop och återlösning.
 Så fjettrad är af kärleken hans själ,
 Att hon kan styra, ställa hur hon lyster,
 När hon det infall får att leka Gud
 Med Mohrens svaghet. Är jag då en skurk,
 När denna gina väg jag visar Cassio
 Rakt fram till lyckan? -- Helvetes moral!
 När djeflar ha det svartaste i sinnet,
 Påtaga de sig först en himmelsk skepnad
 Som jag gör nu. När den der goda token
 Enträget henne ber om hjelp i nöden,
 Och hon hos Mohren ifrigt ber för honom,
 Jag gjuter detta gift i Mohrens öra:
 Att köttslig lusta vållat hennes förbön.
 Ju mer hon nu för Cassio sig bemödar,
 Dess mer förlorar hon af Mohrens tillit.
 Så gör jag hennes dygd så svart som beck;
 Af hennes godhet binder jag det nät,
 Som skall dem alla fånga. -- Nå, Rodrigo?

(Rodrigo kommer).

Rodr. Jag följer med på Jagten här, icke lik en
hund som jagar, utan lik en hund som bara hjelper
till att skälla. Mina penningar äro i det närmaste
slut; jag har i natt fått ett försvarligt kok stryk,
och det lär bli den enda erfarenhets-behållningen,
som bestås mig för mitt


besvär; utan det ringaste pengar, men med en liten smula
större förstånd, får jag vända om till Venedig igen.

Jag. Hvad den är arm, som ej har tålamod!
 Hvar fins det sår, som läks i ögonblicket?
 Med klokhet, ej med trolldom, verka vi,
 Och klokhet fordrar tid, det vet du väl.
 Går det ej bra? Visst fick du stryk, men du
 Har med den smulan stryk kasserat Cassio.
 Visst växer mången ört i solsken bra,
 Den frukt dock mognar först, som blommar först:
 Haf tålamod! -- För tusan, det är morgon!
 Bestyr och nöjen göra tiden kort. --
 Aflägsna dig; gå hem till ditt qvarter.
 Bort, säger jag; snart skall du mer få veta. --
 Nå, gå din väg! (Rodrigo går). Två ting än återstå!
 Min hustru måste bana väg till Cassio
 Hos Desdemona. Ja, det skall hon göra.
 Jag skaffar mellertid Othello undan
 Och -- just när Cassio böjer knä för frun --
 Flux in igen. Så skall man ställa till;
 Var snabb likväl, och tiden ej förspill!

(Går).


TREDJE AKTEN. FÖRSTA SCENEN.

Utanför slottet.

(Cassio uppträder med musikanter).

Cass. God herrar, spela nu -- för ert besvär
 Skall jag betala er -- ett litet stycke
 Till morgonhelsning åt vår general.

(Musik. Narren kommer).

Narr. Hvad nu, godt folk? Hafva edra instrumenter
varit i Neapel, efter de tala så i näsan?
Allusion på en viss farlig
sjukdom, som ifrån Neapel lär hafva spridt sig öfver
Europa.

En mus. Hvad menar ni, min gunstig herre?




Narr. Är det der inte blås-instrumenter, om jag får
lof att fråga?

Musikanten. Jo visst!

Narr. Det hviskas och svansas åtskilligt om sådana
tingestar, det skall jag säga er.

Musikanten. Hviskas och svansas?

Narr. Ja, det fins verkeligen ett slags
blås-instrumenter, kring hvilka det viskas med svans. — Men här har
ni pengar, godt folk; generalen tycker så mycket om er
musik, att han för allt i verlden ber er att icke göra mer
väsen med den.

Musikanten. Godt, herre; vi skola låta bli.

Narr. Men om ni har någon musik, som icke är gjord
att höras, så spela upp igen. Ty att höra musik,
som man säger, — det tycker generalen inte stort om.

Musikanten. Vi hafva ingen sådan musik.

Narr. Nå, så stoppa då pipan i säcken, ty jag skall
gå min väg. Gå nu; försvinn i luften! Bort!

(Musikanterna gå).

Cass. Hör du, min hederliga vän?

Narr. Nej, jag hör icke er hederliga vän; jag hör er.

Cass. Var så god och håll inne med dina
qvickheter. Der har du dig ett litet guldstycke. Om
det fruntimmer, som håller generalens fru sällskap,
är uppe, så säg henne att en vid namn Cassio anhåller
ödmjukast om ett litet samtal med henne. Vill du göra
det?

Narr. Jo, hon är på benen; om hon vill bena
sig hit, så skall jag likasom framföra ärendet. (Går).

(Jago uppträder).

Cass. Gör det, min vän. — (Till Jago).
Ni kommer just till pass.

Jag. Ni har då icke gått till sängs i natt?

Cass. Nej, det var ljusa dagen då vi skildes. —
Jag har mig tagit friheten att skicka
In till er fru. Min bön till henne är,
Att hos den dygderika Desdemona
Hon ville mig förskaffa företräde.

Jag. Jag skall på stund hit skicka henne ut
 Och hitta på ett sätt att skaffa Mohren
 Åt annat håll, på det att mera fritt
 Ni måtte kunna språka med hvarann.
 (Går).

Cass. Haf tack af hjertat! -- Jag har aldrig känt
 En Florentinare mer god och ärlig. Cassio menar: "jag har icke ens bland mina egna landsmän träffat en så ärlig karl." Jago var Venetianare.

(Emilia kommer).

Em. God morgon, bästa löjtnant. Jag är ledsen
 Åt hvad som händt er; allt kan dock bli godt.
 Nu språka general'n och frun om saken;
 Hon talar varmt för er. Othello svarar,
 Att herr Montano här är mycket ansedd
 Och af en mäktig slägt; samt att han sjelf
 Nog gjorde klokast, om han gaf er afsked.
 Men han bedyrar, att han älskar er,
 Och att han ej till förespråkare
 Behöfver någon annan än er vänskap
 För att, så snart han får tillfället fatt,
 Tillsätta er igen.

Cass.               Dock, jag besvär er, --
 Tror ni att det är möjligt och går an,
 Så skaffa mig fördelen att få tala
 Ett ögonblick med Desdemona ensam.

Em. Kom, följ mig in. Jag så skall ställa till,
 Att ni skall få i allsköns frid och ro
 Ert hjerta lätta.

Cass.              Tack, min goda fru.

(De gå).


ANDRA SCENEN.

Ett rum i slottet.

(Othello, Jago och ädlingar uppträda).

Oth. Gif detta bref åt skeppskaptenen, Jago;
 Han före fram min vördnad för senaten.

Nu gör kring utanverken jag en rund;
 Der kan du möta mig.

Jag.                  Godt, nådig herre.

Oth. Nå, fästningen -- bese vi den, god' herrar?

Ädl. Ers nåd, vi följa er.

(De gå).


TREDJE SCENEN.

Utanför slottet.

(Desdemona, Cassio och Emilia uppträda).

Desd. Var viss på, goda Cassio, att jag gör
 För dig allt hvad i min förmåga står.

Em. Gör det, min fru; det går min man till hjertat,
 Som vore saken hans.

Desd.                                En ärlig karl! --
 Hör, Cassio, tvifla ej uppå att jag
 Skall göra dig och min gemål ånyo
 Så goda vänner som ni varit förr.

Cass. Min goda fru,
 Hur det än går med Michael Cassio,
 För evigt är han dock er tjenare!

Desd. Jag tackar er. Ni håller af Othello;
 Ni honom länge känt; var viss uppå
 Att ej han skall er visa större köld,
 Än politiken fordrar.

Cass.                  Men, min fru,
 Den politiken kan så länge räcka,
 Kan lefva på så tunna vattensoppor,
 Kan sig förnya på så ringa grunder,
 Att då jag borta är, och tjensten borta,
 Herr generalen all min vänskap glömmer.

Desd. Tro icke det. Inför Emilia här
 Jag borgar för din plats. Var viss uppå
 Att, när jag lofvat vänskap, jag den håller
 Till sista punkten. Han får ingen ro;
 Spak skall han bli, han vaka skall och höra,
I sängen lexas och vid bordet skriftas.
 Allt hvad han gör jag ämnar sammanfläta
 Med Cassios bön. Var derför lugn, min vän;
 Din förebedjerska ger förr upp andan,
 Än denna sak.

(Othello och Jago uppträda på något afstånd).

Em. Här kommer generalen.

Cass. Min vördnad, nådig fru! --

Desd. Hör mig till slut.

Cass. Jag kan ej nu; jag är ej rätt till mods
 Och duger ej att föra egen talan.

Desd. Nå väl, gör som er bäst behagar.

(Cassio går).

Jag. Ha!
 Det tycker jag ej om!

Oth. Hvad säger du?

Jag. Just ingenting. Men om -- jag vet ej hvad.

Oth. Var det ej Cassio, som gick bort så hastigt?

Jag. Cassio, ers nåd? Det kan jag aldrig tro,
 Att han liksom en brottsling smyger bort,
 Då han er komma ser.

Oth. Jag tror likväl,
 Att det var han.

Desd. Nej, se min man och herre! --
 Nyss stod jag här och talte med en man,
 Som af din onåd djupt förkrossad är.

Oth. Hvem menar du?

Desd. Din löjtnant Cassio. Älskade gemål,
 Om inför dig min kärlek något gäller,
 O, så förskjut ej nu den ångerfulle!
 Ty om han ej dig är en trogen vän,
 Som felat utaf svaghet, ej med afsigt,
 Så vet jag ej hvad ärligt anlet är.
 Ack, kalla honom åter!

Oth. Gick han nyss?

Desd. Ack ja, och så förkrossad,
Att hälften af hans sorg jag måste taga
 Och hjelpa honom lida. -- Älskade,
 Tillbakakalla honom!

Oth. Icke nu,
 Min Desdemona; men en annan gång.

Desd. Det blir väl snart?

Oth. Så snart som möjligt, efter du så vill.

Desd. I qväll vid måltidstimman?

Oth. Ej i qväll.

Desd. I morgon middag då?

Oth. Jag spisar borta
 Med officerarne på citadellet.

Desd. I morgon afton eller Tisdagsmorgon?
 Om Tisdagsmiddag eller Onsdagsmorgon?
 Nämn tiden blott; låt den ej öfverskrida
 Tre dagars rymd. Han är så ångerfull!
 Hans brott är, efter vanliga begrepp, --
 Fastän det sägs, att krigstukt lämpas bör
 Uppå den bästa -- knappt ett fel som kräfver
 En enskild skrapa. Säg, när får han komma?
 Othello, svara! O, jag undrar hvad
 Du kunde fordra, som jag skulle vägra
 Och stå och tveka vid! Hvad? Michael Cassio,
 Som friade för dig och mången gång,
 Då jag var ond på dig, tog ditt parti --
 Skall så det kosta på att dig försona
 Med honom? Tro mig, mycket kunde jag --

Oth. Jag ber dig, håll! Han komme när han vill;
 Jag nekar dig ej  något.

Desd. Detta är
 Ej någon bön; en vänlig maning blott,
 Som om jag bad dig draga handskar på,
 Intaga kraftig spis, dig hålla varm
 Och sköta dig förståndigt. Nej, då jag
 Framkommer med en bön, som ämnad är
 Att riktigt pröfva om du älskar mig,
Så är den full af vigt och svårighet
 Och högst betänkeligt att den bevilja.

Oth. Jag nekar dig ej något; men jag har
 En bön till dig, som ej du får mig neka:
 Att du ett ögonblick mig lemnar ensam.

Desd. Skall jag väl neka? Nej; farväl, Othello!

Oth. Farväl! Jag kommer genast, Desdemona.

Desd. Emilia, kom. (Till Othello). Följ fritt ditt eget lynne;
 Hvad helst du är, den lydande är jag.
 (Går med Emilia).

Oth. Du söta barn! Om jag ej älskar dig,
 Förbannad jag! Och när jag dig ej älskar,
 Må chaos återvända!

Jag. Ädle herre?

Oth. Hvad vill du, Jago?

Jag. Kände Michael Cassio
 Er kärlekshandel då ni friade?

Oth. Från början och till slut. Hvi denna fråga?

Jag. Det bara föll mig in att fråga så;
 Der ligger intet under.

Oth. Föll dig in?

Jag. Jag trodde icke, att han kände henne.

Oth. Jo, han bar ofta budskap oss emellan.

Jag. Så? Verkligen?

Oth. Så? Verkligen? -- Ja visst!
 Är någonting anmärkningsvärdt deri?
 Är han ej ärlig?

Jag. Ärlig, nådig herre?

Oth. Ja, ärlig.

Jag. Icke annat än jag vet.

Oth. Hvad tror du?

Jag. Tro, ers nåd?

Oth. Ha! "Tro, ers nåd!"
 Vid Gud, han är mitt Echo!
 Som om uti hans tankar fanns ett odjur
 För gräsligt att beses. -- Du menar något;
Nyss sade du: "det tycker jag ej om,"
 Då Cassio gick. Hvad tyckte du ej om?
 Och då jag sade att han kände till
 Min kärlekshandel, skrek du: "verkligen?"
 Och drog ihop och rynkade din panna,
 Som om du hade instängt i din hjerna
 En gruflig tanke: -- om du älskar mig,
 Så visa dina tankar.

Jag. Nådig herre,
 Ni vet, jag älskar er.

Oth. Jag tror du gör det,
 Och -- ty jag vet, att du är god och ärlig
 Och väger orden innan du dem yttrar --
 Just derför skrämma dessa afbrott mig;
 Ty sådant är af falska, lömska bofvar
 Ett vanligt knep; men af en ärlig man
 En hemlig vink, som tränger fram ur hjertat
 Och ej kan hejdas.

Jag. Hvad Cassio angår -- jag törs svärja på
 Att jag tror honom vara ärlig karl.

Oth. Det tror ock jag.

Jag. Man borde vara hvad man synes vara,
 Ej synas vara hvad man icke är.

Oth. Visst bör man vara hvad man synes vara.

Jag. Nå väl, då tror jag Cassio vara ärlig.

Oth. Nej, under detta ligger mer. -- Säg ut,
 Som om du talte med dig sjelf, hvad du
 Nu rufvar på. Gif dina värsta tankar
 De värsta ord.

Jag. Förlåt mig, nådig herre;
 Visst är jag er till mången sak förbunden,
 Men ej till det, som sjelfva slafven slipper:
 Uttala mina tankar. Tänk om de
 Befinnas nedriga och dåliga --
 Hvar fins ett tempel, dit ej onda ting
 Intränga stundom? Hvar ett bröst så rent,
 Der icke ett och annat smutsigt tvifvel
Kan hålla ting och sitta domare
 I bredd med laga tankar?

Oth. Jago, du är förrädisk mot din vän,
 Om du kan tro att han bedragen är,
 Och håller tanken hemlig för hans öra.

Jag. Jag er besvär -- om också jag kanhända
 Tar fel i min förmodan, ty jag tillstår
 Att jag utaf naturen har det felet
 Att speja uppå synd och ofta anar
 Ett ondt der ondt ej fins -- låt ej er visdom
 Ge akt på den, som anar så på måfå;
 Bygg icke heller sjelf åt er bekymmer
 På hans grundlösa iakttagelser.
 Ej vore för ert eget lugn och bästa,
 Ej heller för min klokhet, tro och heder
 Rätt bra, om ni fick veta hvad jag tänker.

Oth. Hvad menar du?

Jag. Godt namn, ers nåd, är så för man som qvinna
 En själens oskattbaraste klenod.
 Stjäl någon bort min börs, så stjäl han lappri;
 Stor sak! Nyss var den min, nu är den hans
 Och har en slaf åt tusen andra varit.
 Men den som snattar bort mitt goda namn,
 Han blir ej rikare af det han snattat,
 Men jag blir mycket arm.

Oth. Vid Gud, jag måste veta hvad du tänker!

Jag. Det kan ni icke få, om ock mitt hjerta
 Låg i er hand, och skall det icke heller,
 Så länge jag har hjertat i förvar.

Oth. Ha!

Jag. Svartsjukan, akta er för den, ers nåd;
 Den är ett grönögdt vilddjur, som på lek
 Sin godbit pinar. På originalets ord:
 O, beware, mylord, of jealousy;
 It is the green-ey'd monster, which doth mock
 The meet it feeds on.
 har mycken lärdom förgäfves blifvit spilld. Några vilja ändra ordet mock till make, andra till muck. I förra fallet skulle meningen vara, att svartsjukan sjelf skapar sig de inbillningar, af hvilka den lefver; i sednare fallet, att svartsjukan, liksom harpyan, nedsmutsar den föda, som den lefver af. Den vanliga läsarten är dock den rätta. Shakspeare liknar svartsjukan vid en katt (det grönögda vilddjuret), som leker med råttan innan han äter upp den. Jmfr Hunter vol. II. p. 284. -- Lycklig är den hanrej,
 Som vet sin lott och ej den falska älskar;
 Men ack, hur grymma timmar bry ej den,
 Som älskar, tviflar, pinas och dock älskar

Oth. O qval!



Jag. Arm och förnöjd är rik, och rik tillfyllest;
 Men ändlös rikedom är arm som vintern
 För den, som stundligt fattigdomen fruktar. --
 Ack, Gud bevare hvarje christen själ
 Ifrån svartsjukan!

Oth. Hur? Hvad menar du?
 Tror du, att jag ett svartsjukt lif skall lefva
 Och följa efter alla månens skiften
 Med nya griller? Nej, med tviflet föds
 Ett fermt beslut. Byt ut mig mot en get,
 Om jag min själs uppmärksamhet skall fästa
 Vid slika toma bubblor utaf misstro,
 Som dem du nämnt. Det gör mig icke svartsjuk,
 Om någon säger att min fru är vacker,
 Frispråkig, sällskapsvänlig, lefnadsglad
 Och sjunger, spelar eller dansar väl --
 Allt nya dygder lagda till de gamla;
 Ej heller hemtar jag från mina brister
 Den minsta misstro till min hustrus trohet,
 Ty ögon hade hon då hon mig valde.
 Nej, Jago, jag vill se förrän jag tviflar,
 Och när jag tviflar skaffa mig bevis.
 Och har jag dem, så blir ej annat öfrigt
 Än: "bort med ens med kärlek eller misstro!"

Jag. Det gläder mig; nu kan jag fritt och öppet
 Ge luft åt all den trohet och den kärlek,
 Jag för er hyser. Mottag mina ord
 Som yttring af min pligt; -- jag spar bevisen.
 Haf ögat väl på Cassio och er fru --
 Klart öga, hvarken svartsjukt eller blindt!
 Jag vill ej se ert öppna, trogna hjerta
 Bedraget för sitt ädelmod. Se opp!
 Jag känner arten hos Venedigs döttrar;
 De låta himmelen få se de knep,
 Som ej de våga visa sina män,
 Och samvets-budet lyder ej: "låt bli,"
 Men blott: "håll hemligt."

Oth. Och du säger det? --

Jag. När ni fick ja, bedrog hon ju sin far,
 Och när hon tycktes darra för er blick,
 Hon älskade den mest.

Oth. Det gjorde hon.

Jag. Nå väl, nu ser ni:
 Den som så ung sig kunde så förställa,
 Att fadren blef stockblind -- han trodde ju,
 Att det var trolldom; -- men nu gör jag orätt,
 Jag ber er ödmjukt om förlåtelse
 För det att jag för mycket älskar er.

Oth. Jag evigt dig förbunden blir.

Jag. Jag ser,
 Att ni af detta något modfälld blifvit.

Oth. Ej alls, ej alls!

Jag. Ack jo, jag räds derför!
 Jag hoppas ni betänker att jag talar
 Af vänskap blott! -- Men ni är upprörd dock;
 Jag måste bedja er att icke gifva
 En större vidd och sträckning åt mitt tal,
 Än till förmodan.

Oth. Nej.

Jag. Om det ni gör,
 Kan hvad jag sagt till fula saker leda,
 Dem jag ej tänkt på. Cassio är min vän --
 Ack, ni är upprörd!

Oth. Åh nej; icke stort. --
 Jag tror likväl, att hon mig trogen är.

Jag. Hon lefve så, ni tänke så för evigt!

Oth. Och likväl, om naturen så förvillad --

Jag. Ja, det är knuten, det! Som till exempel --
 Det tar jag mig nu friheten att säga --
 Ge nej åt mången annan friare
 Af samma rang, klimat och ansigts-färg,
 Allt saker som naturen sträfvar efter:
 Fy, sådant smakar utaf otäck lusta,
 Förvillade begär och onatur! --


Förlåt mig dock; jag har i detta fall
 Ej menat henne just, fastän jag räds
 Att hon, vid bättre sans, kan få det infall
 Att er jemföra med sitt hemlands former
 Och kanske ångra sig.

Oth. Farväl, farväl!
 Om mer du märker, låt mig veta mer;
 Din hustru må se efter. -- Lemna mig.

Jag. Farväl, min nådig herre.
 (Går).

Oth. Hvi gifte jag mig? -- Denne hedersmannen
 Ser och vet mer, långt mer, än han vill yppa.

Jag. (Kommer tillbaka).
 Ers nåd, jag ber er, grubbla icke mer
 På denna sak, men lemna den åt tiden;
 Och fastän Cassio bör få tjensten åter --
 Den han i sanning skickligt förestår --
 Låt honom vänta någon tid ännu,
 Så kan ni granska honom och hans vägar.
 Märk om er fru med stark och våldsam ifver
 Af er hans återkallelse begär;
 Det kan förklara mycket. Mellertid
 Tro, att jag är för ifrig i min fruktan --
 Som verkligen jag fruktar att jag är --
 Och anse henne trogen, nådig herre!

Oth. Jag vet att styra mig.

Jag. Ännu en gång farväl, min nådig herre.
 (Går).

Oth. Den mannen är en utmärkt ärlig karl
 Och har en skarpsynt blick i alla lifvets
 Förhållanden. Blir hon mig alltför vild,
 Skall jag, om också vid mitt hjertas fibrer
 Hon fastläst vore, låta henne flyga
 För himlens vind på vinst och på förlust.
 Kanske för det att jag är svart och ej
 Så sött kan orda som en älskogspilt;
 Eller för det att nedåt årens dal
 Jag börjar luta -- mycket ej likväl --
 Hon flyr mig -- jag är sviken! -- All min tröst


Skall bli att afsky henne!
 O, hvilken straffdom öfver äktenskapet,
 Att dessa hulda väsen äro våra,
 Men icke deras hjertan! Heldre lefva
 Utaf ett häktes dunster som en groda,
 Än att en vrå utaf min kärleks hydda
 Hör andra till! Det är de högas lott;
 De äro mindre fria än de låga;
 Det ödet är som döden oundvikligt:
 I moderlifvet re'n tveklufven prydnad
 Oss tilldömd är. -- Der kommer Desdemona.
 (Desdemona och Emilia uppträda).
 Hon falsk? Då gäckar himmelen sig sjelf. --
 Jag vill ej tro det!

Desd. Dyraste Othello,
 Din måltid och de ädla Cyprier,
 Som du har budit, vänta på din ankomst.

Oth. Jag är att klandra.

Desd. Hvi talar du så matt? Mår du ej väl?

Oth. Jag känner något ondt i pannan här.

Desd. Af nattvak utan tvifvel; det går öfver.
 Jag binder hårdt om pannan; om en timma
 Går plågan bort.

Oth. Din näsduk är för knapp.
 (Desdemona tappar näsduken).
 Låt bli det der. Jag följer med dig in.

Desd. Det gör mig mycket ondt, att du mår illa.

(Desdemona och Othello gå).

Em. Rätt bra att jag har hittat denna näsduk;
 Det var den första skänk hon fick af Mohren.
 Min stygga man har hundra gånger bedt mig
 Bortsnappa den; men hon den älskar så, --
 Han har besvurit henne att den akta --
 Att hon beständigt bär den, kysser den
 Och pratar med den. Jag skall rita af
 Dess broderi och ge det se'n åt Jago.


Hvad han skall göra med det, vet ej jag;
 Jag följer blott hans nyck och välbehag.

(Jago uppträder).

Jag. Hvad gör du här så ensam?

Em. Gräla icke:
 Jag har en sak åt dig.

Jag. En sak åt mig?
 Det är väl intet nytt --

Em. Hvad menar du?

Jag. Att få en kollrig hustru.

Em. Intet annat? --
 Hvad vill du ge mig nu för denna näsduk?

Jag. Säg, hvilken näsduk?

Em. Hvilken näsduk? Hå,
 Othellos första skänk till Desdemona,
 Som du så ofta bedt mig om att stjäla.

Jag. Har du då stulit den?

Em. Det har jag icke.
 Hon kom tillfälligtvis att släppa den,
 Och jag var straxt tillhands och tog den upp.
 Se här.

Jag. Ett dugtigt qvinfolk! -- Nå, tag hit'en!

Em. Hvad skall du med den, efter du så ifrigt
 Har bedt mig stjäla den?

Jag. (Rycker näsduken ifrån henne).
 Hvad rör det dig?

Em. Om ej till något vigtigt den behöfves,
 Så gif mig den tillbaka. Stackars fru,
 Hon blir helt visst förryckt då hon den saknar!

Jag. Låts' du om ingenting: jag den behöfver.
 Gå, lemna mig!
 (Emilia går).
 I Cassios rum jag denna näsduk lägger, --
 Der må han finna den. Ett flygtigt lappri
 Är för en svartsjuk lika starkt bevis
 Som skriftens språk. Det här skall göra verkan.
 Othello drages redan med mitt gift: --
 Misstanken är till sin natur ett gift,


Som knappt i början kännes smaka illa,
 Men, då det fått ett grand på blodet verka,
 Slår upp i lågor som en svafvelgrufva. --
 (Othello kommer).
 Jo, det slog riktigt in. -- Der kommer han.
 Nu kan ej opium, mandragora
 Och hela vida verldens slummer-droppar
 Förhjelpa dig till lika ljuflig sömn,
 Som den du sof i går.

Oth. Hon falsk mot mig? Mot mig?

Jag. Nå nå, herr general, ej mer om det!

Oth. Bort med dig, bort! Du lagt mig på en pinbänk;
 Långt bättre är att vara mycket sviken,
 Än litet veta det.

Jag. Hur så, ers nåd?

Oth. Hvad kände jag af hennes stulna fröjder?
 Jag såg, jag visste intet, slapp bekymmer,
 Sof hela natten godt, var glad och munter
 Och fann ej Cassios kyss på hennes läppar.
 Den som bestulen är och intet saknar --
 Tig blott dermed, så har han intet mist.

Jag. Det smärtar mig att höra detta.

Oth. Hur lycklig jag, om hvar soldat i hären,
 Trosskusk och alla, njutit hennes fägring,
 Blott jag ej visste det! Men nu för evigt
 Farväl, mitt sinneslugn! Farväl, min fröjd!
 Farväl, hjelmbuskars skog! Du stolta krig,
 Som adlar ärelust till dygd, farväl!
 Farväl, min gnäggande hingst! Farväl, trumpetskräll,
 Larmtrummors hvirflar, gälla pipors klang,
 Konungsligt svajande baner och all
 Det ärorika krigets pomp och ståt! --
 Och J dödstjenare med öppna gap,
 Som härmen lifvets herres thordöns-brak,
 O, faren väl! Othello har tjent ut.

Jag. Men, är det möjligt? -- Nådig herre, --

Oth. Skurk,


Bevisa att min hustru är en sköka;
 Gör det, gif mig påtagliga bevis!
 (Griper Jago i strupen).
 Ty annars, vid min själs odödlighet,
 Vore dig bättre vara född till hund,
 Än ställa dig inför min väckta vrede!

Jag. Det har då gått derhän?

Oth. Låt mig få se det;
 Gif mig åtminstone så stark bevisning,
 Att ingen krok och hake fins att hänga
 Det minsta tvifvel på. Ve, ve dig annars!

Jag. Min ädle herre! --

Oth. Om mig du pinar och förtalar henne,
 Bed aldrig mer; förqväf all mensklig känsla,
 Uppstappla fasor uppå fasans hjessa
 Att himlen gråter och all jorden bäfvar,
 Ty du ej öka kan fördömelsen
 Med större synd.

Jag. Gif nåd! O himmel, värj mig! --
 Är ni en man? Har ni förstånd och sinnen? --
 Gud vare med er! Tag min tjenst. -- Jag dåre,
 Som ser min ärlighet till synd förvandlad! --
 Du snöda verld! Gif akt, gif akt, o verld!
 Att vara ärlig karl är farlig sak. --
 Tack för den läran: vänskap otack ger,
 Jag tjenar aldrig några vänner mer.

Oth. Nej, stanna qvar. Du skulle vara ärlig --

Jag. Nej heldre slug. En narr är ärligheten,
 Han verkar alltid fåfängt.

Oth. O, jag tror
 Att hon oskyldig är, och tror det ej;
 Tror att du redlig är, och tror det ej.
 Bevisen fram! Nyss hennes namn var rent
 Liksom Dianas anlet, nu så mörkt
 Och svart som mitt. -- Om snara, dolk, förgift,
 Eld, eller flod att drunkna i fins till,
 Jag tål det ej. -- Jag ville öfvertygas!



Jag. Jag ser, att ni af lidelse förtärs;
 Jag ångrar att jag detta sagt. -- Ni ville
 Bli öfvertygad?

Oth. Ville? Nej, jag vill.

Jag. Och kan. Men hur? Hur öfvertygas, herre?
 Vill sjelf ni stå bredvid och inspektera
 Hur det går till?

Oth. Död och förbannelse!

Jag. Det vore också kinkigt nog att få dem
 Att ge en sådan scen. Förbannadt dumma,
 Om fler än deras egna ögon såge
 Hur bolstret reddes! Nå? Hur skall man göra?
 Hvad skall jag säga? Hur bli öfvertygad?
 Omöjligt är att ni får se det der,
 Om ock de vore hetsiga som apor
 Och brunstiga som getter, eller fräcka
 Som druckna tölpar. Likväl säger jag:
 Om sannolika ting och starka skäl,
 Som leda rakt till sannings dörrar fram,
 Er öfvertyga, skall ni nog dem få.

Oth. Gif slående bevis på hennes falskhet!

Jag. Jag hatar det bestyret.
 Dock, då jag gått så långt i denna sak,
 Af dum uppriktighet och vänskap narrad,
 Så fortfar jag. -- Jag låg en gång hos Cassio
 Och kunde icke, för en tand som värkte,
 Få blund i mina ögon.
 Nu sitter själ'n så löst hos vissa menskor,
 Att de ej kunna tiga då de sofva;
 Till dem hör Cassio.
 Han sad' i sömnen: "söta Desdemona,
 Låt oss vår kärlek dölja, vaktom oss!"
 Grep mig om handen hårdt och ropade
 "Ack, söta kräk!" samt kysste mig så häftigt
 Som om han ville rycka upp med roten
 Hvar kyss, som blomstrade på mina läppar.
 Se'n lade han sitt ben tvärs öfver mitt
Och suckade och kysste och skrek till:
 "Fördömda öde, som dig gaf åt Mohren!"

Oth. O, rysligt, rysligt!

Jag. Det var blott en dröm.

Oth. Men den bevisar dock att något skett;
 Fördömdt betänkligt, fast det är en dröm.

Jag. Den kan förstärka andra ting, som ge
 Ett svagt bevis.

Oth. Jag sliter sönder henne!

Jag. Åh nej, var klok. Än se vi intet gjordt,
 Hon kan ju vara trogen. Säg mig blott --
 Har ni ej stundom i er makas hand
 En näsduk sett, med blad och blommor stickad?

Oth. Det var den första skänk hon fick af mig.

Jag. Det vet jag icke. Men en sådan näsduk,
 Som visst var hennes, såg jag Cassio nyss
 Aftorka skägget med.

Oth. Om det är den, --

Jag. Om det är den, ja, om den blott är hennes,
 Så ha vi straxt ett nytt bevis mot henne.

Oth. O, att den bofven hade tusen lif!
 Ett är för vekt och ringa för min hämd.
 Nu ser jag allt är sant! -- Se här, o Jago,
 Så blåser jag min kärlek ut i luften;
 Nu är den slut. -- Upp ur din djupa håla, svarta hämd!
 Upplåt, o kärlek, hjertats thron och krona
 Åt envåldskungen Hat; sväll upp, mitt bröst,
 Sväll upp, ty du är fyldt med huggorms-gaddar!

Jag. Jag er besvär, var lugn!

Oth. Blod, Jago, blod!

Jag. Var lugn, ert sinnelag kan ju sig ändra.

Oth. Nej aldrig, Jago! Liksom Ponti hafDessa sköna verser äro ett sednare tillägg af skalden. För den vidtbereste Othello framställa sig bilder från hans ungdom.,
 Hvars kalla strömdrag sträfvar rastlöst framåt
 Förutan ebb och håller jemna stråten
 Fram till Propontis och till Hellesponten;
 Så skall min mordlust i sin starka fart

Ej se sig om, ej njuta kärleks ebb,
 Förrän en vidsträckt, obegränsad hämd
 Har slukat den. (Han knäböjer). Vid himlens hvalf deruppe,
 Med skyldig vördnad för en helig ed,
 Bekräftar jag mitt ord.

Jag. (Knäböjer).
 Stig än ej upp. --
 Bevittnen det, J evigt klara stjernor!
 J elementer, som kringhvärfven oss!
 Bevittnen här, att Jago viger in
 Sin hand, sin håg, sitt vett, sitt allt till tjenst
 Åt kränkt Othello! Må han mig befalla --
 Och lydnad skall mig bli en samvetspligt --
 Hvad blodigt värf som helst!

Oth. Jag helsar ej
 Med fåfäng tack din vänskap, men jag tager
 Den fritt emot. Straxt skall du få att göra.
 Låt inom trenne dagar mig få spörja
 Att Cassio mer ej fins.

Jag. Min vän är död;
 Ni vill det; det är gjordt. -- Låt henne lefva!

Oth. Fördömd, fördömd, den liderliga tärnan!
 Kom, följ mig; jag skall gå och skaffa mig
 Ett kraftigt medel, som på fläcken dödar
 Den fagra djefvuln. -- Nu är du min löjtnant.

Jag. Jag tillhör er för evigt!

(De gå).


FJERDE SCENEN.

Sammastädes.

(Desdemona, Emilia och narren uppträda).

Desd. Hör på, min gosse, vet du hvar löjtnant Cassio ligger inkvarterad?

Narr. Det törs jag icke svara på.

Desd. Hvarför det?

Narr. Han är soldat; och skulle jag säga att han
ligger någonstädes och har inqvartering, så kunde det gälla min nacke.

Desd. Se så; hvar bor han?

Narr. Att säga er hvar han bor, det är att säga er hvar jag har min inqvartering.

Desd. Kan någon bli klok på sådana svar?

Narr. Jag vet icke hvar han bor; och skulle jag
dikta upp någon sorts qvarter och säga: "här har
han inqvartering, och der har han inqvartering,"
så vore det att tala om rep i hängd mans hus.

Desd. Kan du icke göra dig underkunnig om honom och
inhemta undervisning af andras uppgifter?

Narr. Jag skall kateketisera hela verlden om honom;
det vill säga "enfaldeligen framställa i frågor och
svar."

Desd. Sök upp honom och bed honom komma hit. Säg
honom, att jag har talat godt för honom hos min
gemål, och att jag hoppas att allt skall gå väl.

Narr. Att göra det, går icke öfver menniskoförstånd;
och derför vill jag försöka att göra det. (Går).

Desd. Hvar kan jag ha förlorat denna näsduk?
 Emilia, säg.

Em. Det vet jag ej, min fru.

Desd. Tro mig, jag hade heldre mist min börs
 Med guldmynt full. Om ej den ädla Mohren
 Så högsint var och fri ifrån den låghet,
 Som bor hos svartsjukt folk, så kunde det
 Hans misstro väcka.

Em. Är han icke svartsjuk?

Desd. Hvem? Han? Jag tror, att solen i hans hembygd
 Uttorkat slika dunster.

Em. Se, der är han.

(Othello kommer).

Desd. Nu släpper jag ej honom förr än Cassio
 Fått nåd igen. -- Hur står det till, Othello?

Oth. Väl, bästa hustru. (Afsides). Qval, att sig förställa! --
 (Högt). Hur mår du, Desdemona?

Desd. Väl, Othello.

Oth. Gif mig din hand. -- Den fuktig är, min vän.

Desd. Den är ej torr ännu af sorg och ålder.

Oth. Det gifmildhet och fruktsamhet betyder; --
 Het, het och fuktig! En het och fuktig hand troddes beteckna fallenhet för sinliga njutningar. Jo, den handen kräfver
 Försakelse och späkning, bön och fasta
 Samt mycken tukt och fromma öfningar,
 Ty ung och svettig sitter här en djefvul,
 Som uppror gör. --  Det är en vänlig hand,
 En kärlig hand.

Desd. Det må du också säga,
 Ty det var den, som gaf mitt hjerta bort.

Oth. En gifmild hand! Förr bortgaf hjertat handen;
 Nu bär man i sin sköld: "hand, icke hjerta." Originalets ord: But our new heraldry is -- hands, not hearts innebära en liknelse tagen från vapenkonsten. Meningen är: "nu för tiden ger man bort sin hand utan att ge bort sitt hjerta."

Desd. Det der förstår jag ej. -- Nu till ditt löfte.

Oth. Hvad löfte, kära barn?

Desd. Jag har stämt Cassio hit att råka dig.

Oth. Jag har en stygg och mycket envis snufva;
 Får jag din näsduk låna?

Desd. Här, min vän.

Oth. Den jag dig gaf.

Desd. Den har jag icke hos mig.

Oth. Ej hos dig?

Desd. Nej, verkeligen icke.

Oth. Det var illa;
 Ty den näsduken fick min mor till skänks
 Af en Zigenerska, som kunde trolla
 Och nästan se på menskor hvad de tänkte.
 Så länge som min mor den hade qvar,
 Det sade qvinnan, skulle den förläna
 Behag åt henne samt vid hennes kärlek
 Min far fastkedja; miste hon den, eller
 Bortskänkte den, så skulle straxt min far
 Bli led vid henne samt hans ande jaga
 Nytt kärleks-vildt. Min mor den gaf åt mig
 Uppå sin dödssäng samt befallte mig,
 När ödet mig en gång beskärde hustru,

Ge den åt henne. Det är gjordt; gif akt,
 Bevara den liksom din ögonsten,
 Ty mista eller skänka bort den vore
 En ofärd utan like.

Desd. Är det möjligt?

Oth. Ja visst; uti dess väfnad är magi.
 En gammal grå Sibylla, som i verlden
 Tvåhundra solhvarf såg, den sömmade
 Uti ett anfall af profetisk yrsel.
 Invigda maskar ha dess silke spunnit,
 Och färgad blef den uti mumie-saft Den vätska, som flöt från balsamerade lik, ansågs hafva en underbar kraft, i synnerhet till att bota fallande-sot. Mummy såldes ännu i sistförflutna århundradet på apoteken i England.,
 Som drogs ur jungfru-hjertan.

Desd. Är det sant?

Oth. Fullt tillförlitligt; göm den derför väl.

Desd. Då gifve Gud att jag den aldrig sett!

Oth. Ha! Hvarför det?

Desd. Hvi talar du så störtande och häftigt?

Oth. Förlorad? Borta? Är den ej tillhands?

Desd. Gud nåde mig!

Oth. Nå?

Desd. Ej den är förlorad;
 Men, om den också skulle vara det?

Oth. Ha!

Desd. Förlorad är den ej.

Oth. Nå, tag då fram den?

Desd. Det kan jag nog, men vill det icke nu. --
 Det är en list att leda mig från ämnet;
 Jag ber, tag Cassio upp till nåd igen!

Oth. Tag hit näsduken straxt; jag anar ondt.

Desd. Se så, se så! --
 En dugligare karl du aldrig finner.

Oth. Näsduken, --

Desd. Låt oss nu om Cassio tala.

Oth. Näsduken, --

Desd. Han, som uti all sin tid
 Uppå din vänskap all sin lycka grundat
 Och delat dina faror!


Oth. Näsduken, --

Desd. Nu, Othello, har du orätt.

Oth. Bort! (Rusar ut).

Em. Är den ej svartsjuk?

Desd. Så har jag aldrig skådat honom förr. --
 Helt visst bor trolldomskraft i denna näsduk;
 Jag högst olycklig är, som den förlorat.

Em. På två tre år utgrundas ingen karl;
 De äro magar alla, maten vi.
 Snålt oss de sluka; när de blifvit mätta,
 De spy oss ut. -- Se Cassio och min man!

(Jago och Cassio uppträda).

Jag. Det fins ej annan utväg; hon skall göra't.
 Der är hon lyckligtvis; bestorma henne!

Desd. Nå, Cassio, hvad har ni för nytt att säga?

Cass. Min gamla bön. Jag er besvär, min fru,
 Låt mig igenom er bemedlings kraft
 Få lif igen och bli försont med honom,
 Som jag utaf mitt hjertas innersta
 Varmt ärar: -- må jag endast uppskof slippa.
 Är min förbrytelse så dödligt svår,
 Att icke tjenster fordom, ånger nu
 Och goda föresatser för en framtid
 Hans dyra gunst mig återköpa kunna,
 Så är det likväl godt att veta det.
 Då skall jag tvinga mig att vara nöjd
 Och söka mig en trängre vädjoban
 Till lyckans nådebröd.

Desd. Ack, ädle Cassio,
 Min förbön stämmer icke riktigt nu.
 Min man är ej min man; jag känner honom
 På anletsdragen blott, men ej på lynnet.
 Så sant hvar helig engel hjelpe mig,
 Har jag för er, så godt jag kunnat, ordat
 Och ställt mig inom skotthåll för hans vrede,
 Väckt af mitt fria språk. Gif er tillfreds;
Jag gör hvad göras kan och mer än jag
 För egen räkning djerfs, var viss på det.

Jag. Är generalen vred?

Em. Nyss gick han ut,
 Och verkligen i högsta måtto upprörd.

Jag. Han vara vred? Jag har ju sett kanonen
 Bortsopa hela leder af hans folk
 Och, lik en djefvul, rycka från hans sida
 Hans egen bror; -- och han kan vara vred?
 Det blir han ej för strunt. Jag går till honom;
 Om han är vred, så är det allvarsamt.
 (Går).

Desd. Gör det, jag ber! -- Helt säkert har ett statsvärf --
 Ett bud ifrån Venedig, eller också
 En hemlig liga, upptäckt här på Cypern --
 Hans själs-lugn grumlat upp; ty männer pläga
 På ringa föremål den harmen släcka,
 Som stora ting tändt upp. Det händer ofta;
 Gör blott ett finger ondt, så käns den smärtan
 Igenom hela kroppen, som är frisk.
 Nej, våra männer äro inga gudar;
 De kunna icke jemt med brudgums-ömhet
 Bemöta oss. Emilia, banna mig;
 Jag höll just på -- har elak vederpart! --
 Att i min själ hans köld till domstol kalla;
 Nu ser jag, att jag sjelf bestuckit vittnet
 Och att han falskligen anklagad är.

Em. Gud gifve, att det vore stats-värf blott
 Och ingen misstro eller svartsjukt infall,
 Som angår er!

Desd. Ack, dertill har jag aldrig varit orsak!

Em. En svartsjuk själ ej gillar sådant svar;
 Ej alltid tarfvas orsak; man är svartsjuk
 För det man svartsjuk är. Det är ett vilddjur,
 Som aflas och som födes af sig sjelf.

Desd. För detta vilddjur skydde honom Gud!

Em. Amen, min fru!

Desd. Jag går och söker honom.
Cassio, dröj qvar; om han vid lynne är,
 Skall jag ännu en gång min bön förnya
 Och till det yttersta fullfölja den.

Cass. Jag tackar er ödmjukast, nådig fru.

(Desdemona och Emilia gå).

(Bianca uppträder).

Bianc. God dag, min Cassio!

Cass. Nå, hvad gör du här?
 Hur är det med dig, skönaste Bianca?
 Jag skulle just dig göra en visit.

Bianc. Och jag var just på väg till dig, min Cassio.
 Hvad? Icke komma på en veckas tid!
 Sju dar och nätter? Fjorton dussin timmar?
 Och kärleks ensamhet är fjorton gånger
 Mer tråkig än timvisaren, som skrider;
 Tröttsamma räkning!

Cass. Var ej ond, Bianca!
 En blytung sorg har tryckt mig hela tiden;
 Dock skall jag, när jag mera ledigt får,
 Godtgöra min frånvaros många timmar. --
 Var snäll, Bianca, rita af åt mig
 Det mönstret här.
 (Ger henne Desdemonas näsduk).

Bianc. Hvar har du fått den, Cassio?
 Det är en skänk af någon ny bekantskap.
 Nu vet jag hvi du varit borta, du!
 Det der är hyggligt just!

Cass. Se så, min flicka,
 Vräk djefvulen i synen dina griller!
 Han har dig gifvit dem. Nu är du svartsjuk
 Och tror att jag den fått af någon qvinna.
 Tro icke det, mitt barn!

Bianc. Hvems är den då?

Cass. Det vet jag ej; jag fann den på mitt rum.
 Ett vackert mönster! Förr'n den återkräfves --
 Som kan ske snart -- vill jag mig hafva maken;
 Sy den åt mig. Nu vill jag vara ensam.

Bianc. Hvad, ensam? Hvarför det?

Cass. Jag står och väntar här på generalen;
 Jag tror ej att det vore bra för mig,
 Om han mig såg uti en flickas sällskap.

Bianc. Och hvarför det?

Cass. Ej derför att jag icke älskar dig.

Bianc. Men derför att du icke älskar mig.
 Jag ber dig, följ mig nu till vägs ett stycke;
 Du kommer väl till mig i afton tidigt?

Cass. Långt kan jag icke följa dig; jag måste
 Här stå och vänta. Men jag kommer snart.

Bianc. Nå, det var bra. Man får ha tålamod.

(De gå).


FJERDE AKTEN. FÖRSTA SCENEN.

Ett rum i slottet.

(Othello och Jago uppträda).

Jag. Tror ni, att det är möjligt?

Oth. Möjligt, Jago?

Jag. I löndom kyssas?

Oth. En förbjuden kyss!

Jag. Och ligga naken med sin vän i sängen
 En timmas tid och mer i allsköns oskuld?

Oth. I sängen, Jago, och i allsköns oskuld?
 Det är skenhelighet mot satan sjelf!
 Den som vill vara kysk och dock gör så --
 Fan frestar honom, och han frestar Gud.

Jag. En småsak, blott de icke gjorde något;
 Men, om jag ger en näsduk åt min hustru --

Oth. Än se'n?

Jag. Hå! Hennes är den då; och är den hennes,
 Så kan hon skänka den åt hvem hon vill.

Oth. Hon är ju ock sin äras ägarinna;
 Kan hon bortskänka den?

Jag. Åh, äran är en sak, som icke syns,
Och mången har den, som den icke har.
 Näsduken deremot --

Oth. O, gerna hade jag den saken glömt! --
 Du sade -- o, det sväfvar kring mitt minne
 Som korpen kring ett pestbesmittadt hus,
 Dödsbådande, -- att han min näsduk har.

Jag. Än se'n?

Oth. Då står det icke riktigt till.

Jag. Hvad? Om jag hade sagt, att sjelf jag skådat
 Hur han er kränkt, hört honom sjelf berätta --
 Ty så gemena karlar har man sett,
 Som, då de genom egen fräckhet eller
 En älskarinnas ömma villighet
 Ha fått sin vilja fram, ej kunna tiga,
 Men pladdra genast.

Oth. Har han något sagt?

Jag. Det har han visst. Men -- lita ni på det --
 Ej mer än han med ed kan göra osagdt.

Oth. Hvad har han sagt?

Jag. Att han har -- men jag vet ej hvad han har --

Oth. Hvad? Hvad?

Jag. Legat --

Oth. Hos henne?

Jag. Hos henne, när henne, hur ni behagar.

Oth. Ligga hos henne! Ligga när henne! Det är otäckt! --
Näsduk, -- bekännelser, -- näsduk! -- Bekänna
och bli hängd för omaket. -- Först bli hängd och
sedan bekänna; -- jag darrar dervid. -- Naturen skulle
icke insvepa sig i en sådan lidandets förmörkelse,
om det icke hade något att betyda. Det är icke ord,
som skaka mig så. -- Hu! Näsor, öron och läppar: --
är det möjligt? -- Bekänna! -- Näsduk! -- O djefvul! --
(Faller i svimning).

Jag. Gör verkan, gift, gör verkan!
 Så bli lättrogna narrar fångade;
 Just så får mången kysk och ärlig hustru
 Oskyldigtvis ondt rykte. -- Upp, ers nåd! --
 Othello! -- General! --  Hvad vill ni, Cassio?

(Cassio uppträder).

Cass. Hvad är på färde?

Jag. Hans nåd har fått ett epileptiskt anfall.
 Det är det andra; ett fick han i går.

Cass. Gnid då hans tinningar.

Jag. Låt honom vara!
 Han får ej störas i sin djupa dvala;
 Då fradgas han om munnen och blir genast
 Ursinnigt galen. Se, nu rör han sig.
 Aflägsna er en liten stund; han blir
 På ögonblicket bättre. När han gått,
 Har jag en vigtig sak att säga er.
 (Cassio går).
 Nå, general, har ni ej stött er panna?

Oth. Du hånar mig.

Jag. Jag håna! Nej, vid himlen! --
 För all del, bär ert öde som en man.

Oth. En man med horn är blott ett fä, ett odjur.

Jag. Då fins det många fän i stora städer
 Och månget hyfsadt odjur.

Oth. Har han bekänt?

Jag. Ers nåd, bemanna er;
 Ty mången skäggig karl, i oket spänd,
 Drar jemte er. Det fins millioner karlar,
 Som ligga hvarje natt på andras bädd
 Och svärja på att den dem ensamt tillhör.
 Ni står er bättre, ni. O, det är skönt,
 Det är ett satans puts och fint som fan
 Att i sin trygga bädd en sköka kyssa
 Och tro att hon är kysk! Jag vill ha visshet,
 Och vet jag hvad jag är, så vet jag hvad hon blir.

Oth. O ja, du talar klokt!

Jag. Gå nu tillsides;
 Stäng in er inom tålamodets gränser.
 Då nyss ni låg här, rasande af sorg, --
 Ett utbrott föga värdigt sådan man --
 Kom Cassio hit. Jag körde honom bort,
Och bad att snart han skulle komma åter;
 Det lofvade han mig. Sök nu ett gömsle
 Och märk det hån, det grin, den skadeglädje,
 Som bo i hvarje vinkel af hans anlet;
 Ty han skall här på nytt för mig berätta
 När, hur, hur ofta och hur länge han
 Har smekt och ännu smeka skall er fru.
 Märk, säger jag, hans miner. Lugn, för tusan!
 Ty annars tror jag, ni är rent besatt
 Och icke karl det minsta.

Oth.                              Hör du, Jago,
 Mig skall man finna både lugn och slug;
 Men blod skall flyta, hör du!

Jag.                                     Skadar icke;
 Men måtta uti allt! Gå nu till sides.
 (Othello gömmer sig).
 Nu skall jag fråga Cassio om Bianca,
 En flicka som förtjenar mat och kläder
 Med sina små behag. Det kräket är
 I Cassio kär -- ty det är skökors straff
 Att fälla många och bli fälld af en.
 När han hör henne nämnas, kan han ej
 Från gapskratt hålla sig. Der kommer han.
 (Cassio uppträder).
 När han nu ler, så skall Othello rasa;
 Han skall i sin svartsjukas blindhet tolka
 Hvar min, hvar blick, hvart muntert ord af Cassio
 Alldeles falskt. -- Nå, löjtnant, hur står till?

Cass. Rätt illa, när du ger mig denna titel,
 Hvars mistning dödar mig.

Jag. Håll Desdernona varm, så har du den.
 (Med lägre röst). Stod det uti Biancas makt att hjelpa,
 Så vore ingen nöd.

Cass.                   Den stackars tokan!

Oth. (Afsides). Nej, ser man bara hur han skrattar!

Jag. Jag aldrig sett en qvinna så förälskad.

Cass. Jag tror hon älskar mig, det arma kräket.

Oth. (Afsides). Hur lamt han nekar; skrattar dock i mjugg.

Jag. Nej, hör du, Cassio --

Oth. (Afsides). Nu han tvingar honom
 Att bikta sig. -- Gå på! Bra, mycket bra!

Jag. Hon sprider ut, att du skall äkta henne.
 Är det din afsigt?

Cass.                 Ha, ha, ha!

Oth. (Afsides). Du triumferar, Romare? Du triumferar?

Cass. Jag äkta henne? -- Hvad! Ett vidlöftigt
stycke? Jag ber dig, haf likväl något medlidande
med mitt förstånd; tro icke, att det är så på
villovägar. Ha, ha, ha!

Oth. (Afsides). Så, så, så, så: skrattar bäst, som skrattar sist.

Jag. Det går minsann det rykte, att du skall äkta henne.

Cass. Nej! Är det sant?

Jag. Jag är en skurk, om det icke är sant.

Oth. (Afsides). Jag är således brännmärkt af dig? Godt!

Cass. Det har den markattan sjelf spridt ut. Hon har
fått i hufvudet på sig att jag skall äkta henne;
det kommer sig deraf att hon är kär och inbilsk,
men icke af något mitt löfte.

Oth. (Afsides). Jago vinkar åt mig; nu begynner historien.

Cass. Hon var här alldeles nyss; hon förföljer mig
öfverallt. Jag stod häromdagen på stranden och talade
med ett par Venetianare; och dit kommer minsann den
nipper-tippan och faller mig så här burdus om halsen --

Oth. (Afsides). Och ropar "älskade Cassio" eller
något dylikt; så tyckes det af hans fasoner.

Cass. Och hänger sig fast vid mig, kysser mig, gråter,
släpar och drar mig. Ha, ha, ha! --

Oth. (Afsides). Nu berättar han hur hon drog honom


in i min kammare. O, jag ser nog din näsa, men icke den hund som jag skall kasta den för!

Cass. Ja, jag måste låta bli att umgås med henne.

Jag. Se, der kommer hon, minsann!

(Bianca uppträder).

Cass. Det är en riktig vildkatt, en parfymerad
vildkatt! -- Hvad skall det tjena till, att du så der
löper efter mig?

Bianc. Det må fan och hans mor löpa efter dig! Hvad
var din mening med den der näsduken, som du gaf mig
nyss? Jag var just en toka, som tog emot den. Skall
jag göra efter hela det der arbetet? Jo, det är just
troligt, att du skulle ha hittat den i din kammare och
icke veta hvem som lemnat den der! Det är en present
af en flicka, och jag skall göra dig maken? Se, der
har du den; gif den åt din sötunge. Hvar du också
har fått den ifrån, jag befattar mig icke med den.

Cass. Sakta, kära Bianca! Sakta, sakta!

Oth. (Afsides). Vid himlen, jag tror det är min näsduk!

Bianc. Vill du supera hos mig i qväll,
så gör det; vill du icke, så kan du
komma en annan gång då du har lust. (Går).

Jag. Skynda efter henne! Skynda efter henne!

Cass. Det får jag väl lof att göra; annars ställer hon till något spektakel på gatan.

Jag. Tänker du supera hos henne?

Cass. Jag tror nästan.

Jag. Kanhända träffar jag dig der; jag skulle mycket gerna vilja tala med dig.

Cass. Jag ber dig, kom; gör du det?

Jag. Se så; prata inte mer nu!

(Cassio går).

Oth. (Kommer fram). Hur skall jag mörda honom, Jago?

Jag. Såg ni hur han skrattade åt sin missgerning?

Oth. O, Jago!

Jag. Och såg ni näsduken?

Oth. Var det min?

Jag. Er, vid denna hand! Och ni såg hvad värde han
sätter på den dåraktiga qvinnan, er hustru! Hon gaf
den åt honom, och han ger den åt sin sköka.

Oth. O, att jag i nio år finge hålla på med att mörda
honom! -- En vacker qvinna! En skön qvinna! En söt
qvinna!

Jag. Det skall ni inte tänka på nu.

Oth. Ja, må hon ruttna, förmultna och bli fördömd i
denna qväll, ty hon skall icke lefva! Nej, mitt hjerta
har blifvit förvandladt till sten; det sårar min hand,
då jag slår emot det. O, det fins icke i hela verlden
en ljufvare varelse; hon kunde hafva hvilat vid en
kejsares sida och ålagt honom dräng-sysslor!

Jag. Nu är ni på orätt väg igen.

Oth. Åt fanders med henne! Jag säger blott
hvad hon är. -- Så skicklig med sin nål! --
Så underbart musikalisk! -- O, hon skulle
kunna sjunga en vild björn tam! -- Och begåfvad
med så väldigt snille, så rik fantasi!

Jag. Så mycket sämre är hon då.

Oth. Ja, tusen, tusen gånger! -- Och så ömsint sedan!

Jag. Ja, allt för ömsint.

Oth. Det har du rätt uti. Men det är likväl synd, Jago! -- O Jago, det är synd, Jago!

Jag. Om ni är så förälskad i hennes laster, så gif
henne fullmakt att synda; ty om det icke rör er,
så angår det ingen annan.

Oth. Jag hackar henne i små bitar. -- Sätta horn på mig!

Jag. Ja, det är gement af henne.

Oth. Med min löjtnant!

Jag. Det är ändå gemenare.

Oth. Skaffa mig förgift, Jago; i qväll: -- jag vill icke
ge mig i ordvexling med henne, på det att icke hennes
kropp och fägring må bringa mig ur fattning igen; --
i qväll, Jago.

Jag. Gör det icke med förgift; stryp henne i hennes säng, samma säng som hon har vanärat.

Oth. Bra! Det är ett rättvist straff. Mycket bra!

Jag. Hvad Cassio beträffar -- honom åtager jag mig;
ni skall få höra mer vid midnatt.

(Man hör en trumpet).

Oth. Förträffligt! -- Hvad betyder den trumpeten?

Jag. Ett bud ifrån Venedig, utan tvifvel.
 Det är herr Lodovico, som är skickad
 Från hertigen; och se, er fru är med.

(Lodovico, Desdemona och svit komma).

Lod. Hell, tappre general!

Oth. Välkommen, herre!

Lod. Venedigs hertig och senat er helsa.
 (Ger Othello ett bref).

Oth. Jag kysser deras höga viljas redskap.

Desd. Hvad nytt, min goda frände Lodovico?

Jag. Det fägnar mig att se er här, signor;
 Välkommen hit till Cypern!

Lod. Jag er tackar.
 Hur står det till med löjtnant Cassio nu?

Jag. Han är vid lif.

Desd. Ett ledsamt missförstånd
 Har uppstått mellan honom och min man,
 Men ni skall ställa allt till rätta, frände.

Oth. Är du så viss på det?

Desd. Hvad, min gemål?

Oth. (Läser). "Dröj ej att göra det, så kärt dig är" --

Lod. Han talte dig ej till; han läste brefvet.
 Ha Cassio och din man då blifvit osams?

Desd. Ja, högst beklagligt. Ack, om jag dock kunde
 Förlika dem, ty Cassio är mig kär.

Oth. Ha, eld och svafvel!

Desd. Herre?

Oth. Är du klok?

Desd. Hvad? Är han ond?

Lod. Det är kanhända brefvet
 Som honom upprörd gör, ty, som jag tror,
Hemkallas han igen utaf senaten
 Och Cassio får hans plats som guvernör.

Desd. Det skulle fägna mig.

Oth. Månn' det?

Desd. Min herre?

Oth. Det fägnar mig, att du har blifvit tokig.

Desd. Hur så, min dyraste Othello?

Oth. Djefvul!
 (Slår henne).

Desd. Det har jag ej förtjenat.

Lod. Nådig herre,
 Det skulle ingen i Venedig tro,
 Om ock jag svor på att jag sett det sjelf.
 Det går för långt. Hon gråter; blidka henne.

Oth. O djefvul, djefvul! Kunde jorden bli Man trodde på generatio æquivoca på Shakspeare's tid. Krokodiltårar äro falska tårar. 
 Af qvinnogråt befruktad, skulle der
 En krokodil af hvarje droppa bli.
 Bort, bort!

Desd. Jag vill ej med min åsyn mer
 Bedröfva dig.
 (Vill gå).

Lod. En lydig fru, i sanning!
 Jag ber er, herre, kalla henne åter.

Oth. Min fru, --

Desd. Min man?

Oth. Hvad vill ni henne, herre?

Lod. Hvem? Jag, ers nåd?

Oth. Ja visst; ni ville ju,
 Att hit hon skulle vända om igen.
 Ja, hon kan vända om och dock gå framåt
 Och vända om igen; och gråta kan hon,
 Och lydig är hon, som ni säger -- lydig,
 Ja mycket lydig! -- Gråt; gå på med det! --
 Hvad det beträffar, -- skickligt hycklad känsla! --
 Jag är hemkallad nu. -- Gå du din väg;
 Jag skickar genast efter dig. -- Jag lyder
 Och reser till Venedig. -- Bort; vik hädan! --

(Desdemona går).

Min plats får Cassio. Och, -- min bästa herre,
 Låt oss i afton spisa qvällsvard samman;
 Välkommen hit till Cypern! -- Getter och apor! Othello erinrar sig här Jagos ord sid. 61 och upprepar dem i sin förtviflan. --
 (Går).

Lod. Är det den ädla Mohren, som senaten
 Sitt allt i alla nämnt? Den ädla själ,
 Som lidelsen ej rör? Hvars fasta dygd
 Ej slumpens pilar eller ödets skott
 Ha nånsin mäktat såra eller fälla?

Jag. Han mycket har förändrat sig.

Lod. Månntro
 Han är rätt klok? Har han förståndet qvar?

Jag. Han är det, som han är; jag djerfs ej klandra.
 Ack, att han vore hvad han kunde vara --
 Ifall han det ej är -- det vore väl!

Lod. Hvad? Slå sin hustru!

Jag. Ja, det var ej bra.
 Dock önskar jag, att detta slaget vore
 Det värsta, som han gjort!

Lod. Är det hans vana?
 Säg, eller kanske brefvet hetsat honom
 Till detta fel, ej öfvadt förr?

Jag. Ack, ack!
 Det är ej hederligt af mig att säga
 Hvad jag har sett och sport. Gif akt på honom;
 Hans egen vandel så skall teckna honom,
 Att jag mitt tal kan spara. Följ blott efter
 Och se hur vidare han bär sig åt.

Lod. Hvad jag på honom har bedragit mig!

(De gå).


ANDRA SCENEN.

Ett annat rum i slottet.

(Othello och Emilia uppträda).

Oth. Ni har då intet sett?

Em. Ej heller hört,
 Ej heller nånsin misstänkt någonting.


Oth. Jo, ni har Cassio sett i hennes sällskap.

Em. Dock såg jag intet ondt; jag hörde då
 Emellan dem hvart ord, hvart andedrag.

Oth. Och aldrig hörde ni dem hviska?

Em. Aldrig.

Oth. Och aldrig blef ni bortsänd?

Em. Aldrig nånsin.

Oth. Att hemta slöja, handskar, eller dylikt?

Em. Nej aldrig, nådig herre.

Oth. Det är sällsamt.

Em. Ers nåd, för hennes ära vågar jag
 Min själ pantsätta; om ni annat tror,
 Bannlys den tron, ty den ert hjerta sviker.
 Om någon skurk har narrat i er detta,
 Må Gud förbanna honom såsom ormen!
 Ty om hon ej är redlig, kysk och trogen,
 Fins ingen lycklig man; den renaste
 Af äkta vif är kolsvart som förtalet.

Oth. Gå, kalla henne hit. (Emilia går). Hon sagt mig nog;
 Dock simpel är den kopplerska, som ej
 Så pass kan säga. Listig är den skökan,
 Ett hemligt häng-lås för gemena synder;
 Dock gör hon bön på knä, det har jag sett.

(Emilia och Desdemona uppträda).

Desd. Hvad vill ni, min gemål?

Oth. Kom hit, min docka.

Desd. Hvad önskar ni?

Oth. Låt mig ditt öga se;
 Se mig i synen!

Desd. Hvilket rysligt infall!

Oth. (Till Emilia). Sköt ni er pligt, min fru. Låt älskande
 På tu man hand få vara; rigla dörren
 Och hosta, ropa hm! om någon kommer.
 Nå, sköt er syssla, sköt er syssla, -- skynda!

(Emilia går).

Desd. (Böjer knä för Othello).
 På mina knän! Säg, hvad betyder detta?
 Jag fattar raseri't i edra ord,
 Men orden icke.

Oth.      Hvad är du för en?

Desd. Er maka, min gemål! Er trogna maka!

Oth. Nå svärj, förbanna dig; ej satan annars
 Djerfs gripa dig, ty du en engel liknar.
 Dubbelt förbannad blif -- nå, svärj uppå
 Att du är trogen!

Desd.       Himlen vet det nog.

Oth. Att du är falsk som helvet, vet han nog.

Desd. Mot hvem? Med hvem? Hur är jag falsk, Othello?

Oth. O Desdemona! -- Bort, bort, bort!

Desd. Ack, olycksfulla dag! Hvi gråter du?
 Är jag en skuld till dessa tårar, herre?
 Tror du kanhända att min far är orsak
 Till ditt hemkallande, så släck ej derför
 Din harm på mig; om du förlorat honom,
 Så har ju också jag förlorat honom.

Oth. Om det behagat himlen att mig pröfva
 Med svårt bekymmer; om den regnat ned
 All sorg och skam uppå mitt blotta hufvud,
 Dränkt mig i armod öfver öronen,
 Lagt mig och allt mitt hopp i band och bojor,
 Jag fann väl uti någon vrå af själen
 En droppa tålamod. Men ställa mig
 Fast som en bildstod, den en hånfull tid
 Med trögt, orörligt finger Efter läs-arten slow, unmoving finger. pekar på --
 O, o!
 Dock, äfven det fördroge jag; åh ja.
 Men från den ort, der jag mitt hjerta skrinlagt,
 Der allt mitt lif, om lif skall finnas, bor,
 Den källa hvarifrån min lifskraft strömmar,
 Så framt den ej skall torka -- drifvas dädan,
 Hvad, eller se den bytt till pöl för grodor
 Att yngla i! -- Ditt anlete förvandla,

O tålamod, du rosiga cherub,
 Ja, se så gräslig ut som helvetet!

Desd. Jag hoppas min gemål mig anser kysk.

Oth. Ack ja, som flugor i en slagtarbod,
 Som, knappast kläckta, para sig! Du ogräs,
 Som är så ljufligt skön och har en lukt
 Så söt och stark att hjernan dervid värker, --
 O, att du aldrig, aldrig varit född!

Desd. Hvad omedveten synd har jag begått?

Oth. Var detta sköna, hvita papper gjordt
 Att skrifva "sköka" på? Hvad du begått?
 Begått! -- O, du gemena gatunymf!
 Glödheta ässjor blefve mina kinder
 Och brände blygsamheten ned till aska,
 Om jag blott sade det. Hvad du begått!
 Guds himmel täpper näsan, månen blundar,
 Och vinden, som kan kyssa hvad som helst,
 Till jordens djupa schakter smyger tyst
 Och vill ej höra på. Hvad du begått!
 Du fräcka kona!

Desd.     Vid Gud, du gör mig orätt!

Oth. Du ingen kona?

Desd.                        Nej, så sant jag är en christen!
 Om det, att hålla detta fat i helgd
 Och fjerran ifrån allt hvad orent är,
 Är att ej vara sköka, är jag ingen.

Oth. Du ingen sköka?

Desd.                         Nej, så sant Gud hjelpe!

Oth. Är det väl möjligt?

Desd.                    Gud förlåte oss!

Oth. Ursäkta mig. Jag trodde, att du var
 Den listiga venetianska skökan,
 Som fick Othello sig till man. -- (Emilia kommer tillbaka). Ni, qvinna,
 Som har en syssla motsatt mot sanct Peters
 Och vaktar afgrundsporten; ni, ja ni!
Nu är det undangjordt; der har ni pengar.
 Vrid nyckeln hurtigt och förråd oss icke.
 (Går).

Em. Ack, ack hvad kan väl herrn med detta mena?
 Hur mår ni, nådig fru? Hur står det till?

Desd. Jag tror jag drömmer.

Em. Säg, goda fru, hvad felas nådig herrn?

Desd. Hvem?

Em.         Hå, min herre.

Desd.                               Hvilken är din herre?

Em. Densamme, som är er, min goda fru.

Desd. Jag har ej någon. Tala mig ej till:
 Jag kan ej gråta; icke heller svara,
 Om ej med tårar. Lägg uppå min säng
 Brudlakanen i qväll; glöm icke det,
 Och kalla hit din man.

Em.              Det är förändring! (Går).

Desd. Så borde han behandla mig, just så;
 Men hur har han den minsta orsak fått
 Att mig misstänka för så gräslig synd?

(Jago och Emilia komma).

Jag. Hvad vill ni, nådig fru? Hur är det med er?

Desd. Jag vet ej. Den som undervisar barn
 Gör det med saktmod och med goda lämpor.
 Så kunde han ha bannat mig, ty jag
 Är verkligen ett barn, när bannor vankas.

Jag. Hvad är på färde, nådig fru?

Em. Ack, Jago, han har kallat henne sköka,
 Vräkt sådant hån och grofva ord på henne,
 Att intet troget hjerta kan dem bära.

Desd. Är jag det namnet, Jago?

Jag.                           Hvilket namn?

Desd. Det som hon säger att Othello gaf mig.

Em. En sköka. Ingen rusig båtsman skulle
 Så grofva ord ha brukat mot sin slinka.

Jag. Och hvarför sad' han så?

Desd.                         Det vet jag ej;
 Men säkert är, att jag ej är en sådan.

Jag. O gråt ej, gråt ej! -- Hvilken olycksdag!

Em. Har hon försmått så månget ädelt anbud,
 Sin far, sitt fosterland och sina vänner
 För att bli kallad så? Man må väl gråta.

Desd. Det är min grymma lott.

Jag.                          Fördömda karl!
 Hur fick han sådant infall?

Desd.                 Det vet Gud!

Em. Dyrt svär jag på att någon erke-bof,
 En örontasslare, en listig skurk,
 Som kryper för att knipa sig en syssla,
 Har hopsmidt denna lögn -- det svär jag dyrt.

Jag. Fy! Sådan man ej fins; det är omöjligt.

Desd. Fins sådan man, må Gud förlåta honom!

Em. Ett rep åt honom! Gnage satan honom!
 En sköka hon? Hvem har då henne sökt?
 Hvar? När? Och hur? Hvad rimlighet i sådant?
 Mohren är sviken af en nedrig bof,
 En genomdrifven skurk, en lumpen slyngel.
 O Gud, afslöja slika nidingar
 Och sätt i hvarje redlig hand en gissel
 Att piska skurken naken genom verlden
 Från öster och till vester!

Jag.                  Skrik ej så! --

Em. Fy, sådan en! Det var en sådan junker,
 Som vände ut och in på ditt förstånd
 Och kom dig att misstänka mig för Mohren.

Jag. Se så, du är en toka!

Desd.                      Goda Jago,
 Hur skall jag återvinna min gemål?
 Gå, du, till honom; ty, vid himlens ljus,
 Jag vet ej hur jag har förlorat honom!
 Här faller jag på knä: -- om någonsin
 Min vilja sig förbrutit mot hans kärlek
 I ord, i tankar eller gerningar;
 Om mina ögon eller andra sinnen
 Ha funnit fröjd i någon annan fägring;
Om jag ej nu som fordom och för evigt --
 Ja, om jag ock af honom blef förskjuten
 Och vardt till tiggerska -- högt älskar honom,
 Må all min tröst förintas! Köld gör mycket;
 Hans köld mot mig kan mig beröfva lifvet,
 Men ej min kärlek. Sköka! Hvilket ord!
 Det ryser i mig, då jag säger det;
 Att göra det, som detta namn förtjenar,
 Kan hela verldens flärd ej få mig till!

Jag. Var lugn, jag ber; det var en nyck af honom.
 Han är förtretad öfver statsbestyren
 Och bannas så på er.

Desd.          Om intet annat --

Jag. Det är ej annat, jag försäkrar er.
 (Trumpeter höras).
 Hör hur trumpeten ger signal till taffeln!
 De venetianska sändebuden vänta;
 Gå in, och gråt ej; allt skall nog bli godt.
 (Desdemona och Emilia gå).
 (Rodrigo uppträder).
 Nå, Rodrigo, hvad är på färde?

Rodr. Jag kan icke finna, att du behandlar mig rätt.

Jag. Och hvarför icke?

Rodr. Dag från dag gäckar du mig med något nytt
påfund, Jago, och håller mig snarare -- som det nu
förefaller mig -- fjerran från hvarje godt tillfälle,
än förskaffar mitt hopp den minsta fördel. Jag tål
det verkligen icke längre, ej heller har jag lust
att låta i frid passera det som jag redan som en dåre
har fördragit.

Jag. Hör nu, Rodrigo.

Rodr. Jag har minsann redan hört för mycket, ty edra
löften och edra handlingar äro alls icke slägt med
hvarandra.

Jag. Ni beskyller mig högst orättvist.

Rodr. Nej, det är klara sanningen.
Jag har förstört hela min förmögenhet.
De juveler, som ni fick af mig för
att öfverlemna åt Desdemona, -- hälften af dem kunde
hafva förfört en nunna. Ni har sagt mig att hon
mottagit dem, och gifvit mig godt hopp om snar gunst
och bönhörelse, men ingenting blir det af.

Jag. Bra! Gå på! Mycket bra!

Rodr. Mycket bra! Gå på! Jag kan icke gå på mer;
inte heller är det mycket bra. Vid min hand, det här
är riktigt svinaktigt, det säger jag; och jag börjar
tro, att man drifver med mig.

Jag. Mycket bra!

Rodr. Det är inte mycket bra, säger jag. Jag skall
sjelf presentera mig hos Desdemona. Ger hon mig mina
juveler tillbaka, så afstår jag från min begäran och
ångrar min syndiga enträgenhet; hvarom icke, kan ni
lita på att jag skall kräfva upprättelse af er.

Jag. Har ni talat ut nu?

Rodr. Ja, och har icke sagt något, som jag icke
bedyrar att jag ämnar sätta i verkställighet.

Jag. Nå, nu ser jag att du har mod i bröstet, och
jag får, just från detta ögonblick räknadt, en bättre
tanka om dig, än jag någonsin haft. Gif mig din hand,
Rodrigo; du har gjort mycket grundeliga anmärkningar
emot mig, och likväl bedyrar jag att jag riktigt
dugtigt arbetat för dig.

Rodr. Det har just icke försports.

Jag. Nej, det medger jag; det har icke försports;
dina misstankar äro verkeligen icke utan sin qvickhet
och skarpsinnighet. Men, Rodrigo, om du verkeligen har
det uti dig, som jag nu har större skäl att tilltro
dig, än någonsin -- jag menar beslutsamhet, mod och
tapperhet -- så visa det i natt. Om du icke nästa natt
har Desdemona i ditt våld, så tag mig ur denna verlden
med argan list och hitta på tortur emot min kropp.

Rodr. Godt, hvad är det? Ligger det inom förnuftets
och möjlighetens gränser?

Jag. Hör nu: det har kommit en uttrycklig befallning
ifrån Venedig om att Cassio skall bli guvernör i
Othellos ställe.


Rodr. Är det sant? Då flytta väl Othello och
Desdemona till Venedig igen.

Jag. Åh nej; han reser till Afrika och tar med sig
den sköna Desdemona, såframt icke hans vistelse
här blir förlängd genom någon tillfällighet, och
ingenting kan blifva mer afgörande i den saken,
än om Cassio blir röjd ur vägen.

Rodr. Hvad menar du? -- Röjd ur vägen?

Jag. Ja, med att göra honom oduglig till Othellos
syssla: knacka ut hjernan på honom.

Rodr. Och det vill du att jag skall göra?

Jag. Ja, om du vågar skaffa dig sjelf fördel och
rätt. Han superar i afton hos en slinka, och der
skall jag söka upp honom; han vet ännu icke af sin
ärofulla befordran. Om du vill passa på honom då
han går derifrån, -- jag skall laga så att det blir
emellan tolf och ett -- så kan du, när du vill, ta ihop
med honom. Jag skall hålla mig i grannskapet för att
hjelpa dig, och han skall råka ut för oss båda. Se så,
stå inte och undra nu, utan följ mig åt. Jag skall
så öfvertyga dig om nödvändigheten af hans död,
att du skall anse det för din pligt att förhjelpa
honom till densamma. Nu är det hög tid att supera,
och natten går oss ur händerna. Fort till verket!

Rodr. Jag vill höra flera skäl först.

Jag. Be skola icke heller uteblifva.

(De gå).


TREDJE SCENEN.

Ett annat rum i slottet.

(Othello, Lodovico, Desdemona, Emilia och svit uppträda).

Lod. Jag ber er, gör er ej  besvär, min herre.

Oth. Förlåt, -- det gör mig godt att få spatsera.

Lod. God natt, min fru; jag tackar er ödmjukast.

Desd. Ni var en högst välkommen gäst, min herre.

Oth. Nå, gå vi nu, signor? -- O Desdemona!

Desd. Min herre?

Oth. Gå nu till sängs på stund; jag kommer genast
 Tillbaks igen. Låt henne gå sin väg.
 Gör som jag säger.
 (Går).

Desd.                      Det skall efterkommas.

Em. Hur är det nu? Nu är han blidare.

Desd. Han säger, att han kommer straxt tillbaka;
 Han böd mig gå till sängs och säga dig
 Att du skall gå din väg.

Em.                Jag gå min väg?

Desd. Så var hans bud. Och derför, min Emilia,
 Gif mig min nattdrägt, och farväl med dig!
 Vi böra icke nu förtörna honom.

Em. Ack, att ni aldrig hade skådat honom!

Desd. Säg icke det! Jag älskar honom så,
 Att till och med hans vrede, knot och bannor --
 Tag bort knappnålarna -- ha sitt behag.

Em. Jag har brudlakanen på sängen lagt.

Desd. Nå, lika godt! --
 Gud fader, hur dåraktig man kan vara!
 Om före dig jag dör, min vän, så svep mig
 I ett af dessa lakan.

Em.             Så ni talar!

Desd. Min mor en piga hade, Barbro kallad;
 Hon var förälskad; hennes käresta
 Blef vild och lopp från henne bort. Hon hade
 En visa om en videkrans Jmfr noten till Mycket väsen för ingenting, sid. 19.; det var
 En gammal stump, men passande för henne.
 Hon sjöng den, då hon dog: den visan går
 I qväll ej ur mitt sinne. Jag har svårt
 Att icke hänga hufvudet åt sidan
 Och sjunga den liksom den stackars Barbro. --
 Nå, skynda!

Em.         Skall jag hemta hit er nattdrägt?

Desd. Åh nej; tag bort knappnålarna. --
 Den Lodovico är en hygglig karl.

Em. En mycket vacker karl.

Desd.                      Han talar bra.


Em. Jag känner en dam i Venedig, som skulle hafva
gått barfotad till Palestina för en tryckning af hans
underläpp.

Desd. (Sjunger).
 "Vid fikonaträdet satt flickan och gret,
 Sjung vide, gröna vide!
 Med handen på bröstet och hufvud mot knä't,
 Sjung vide, vide, vide!

 Och ängsligt sorlade bäcken dervid,
 Sjung vide, gröna vide!
 Och kiseln blef mjuk af gråten så strid,
 Sjung vide, vide, vide!"
 Lägg undan det der.
 "Sjung vide, vide, vide!"
 Jag ber dig, skynda dig; han kommer straxt.
 "Af vide jag skall nu mig binda en krans" --
 "O, banna ej honom; hans vrede är skön, --"
 Åh nej, det kommer se'n. -- Hvem knackar der?

Em. Det vinden är.

Desd. "Jag sade: du falske! Då svarade han:
 Sjung vide, gröna vide!
 Jag tar mig en flicka; tag du dig en man.
 Sjung vide, vide, vide!
 Gå nu din väg; god natt! Mitt öga kliar,
 Månn' det betyder gråta?

Em.                Det är skrock.

Desd. Så har jag dock hört sägas. --
 Men ack, de karlarna, de karlarna!
 Säg mig uppå ditt samvete, Emilia,
 Tror du att qvinnor finnas, som så groft
 Bedraga sina män?

Em.         Det tror jag visst.

Desd. Nå, ville du det göra, min Emilia,
 För hela verlden?

Em.         Ville ni det icke?

Desd. O nej, vid himlens ljus!
Em.                               Ej heller jag
 Vid himlens ljus; men snarare i mörkret.

Desd. För hela verlden ville du det göra?

Em. Verlden är mäkta stor: en herrlig lott
 För litet brott!

Desd.      Åh nej, du gjorde't icke!

Em. Jo minsann tror jag icke att jag gjorde det;
och gjorde det ogjordt igen, när jag hade gjort
det. Inte tror jag just att jag skulle göra det för
en ring; inte heller för några alnar kammarduk; inte
heller för klädningar, underkjortlar, mössor eller
andra sådana der småsaker; men för hela verlden,
-- hå, hvem skulle inte då vilja göra sin man till
hanrej? Det vore ju att göra honom till ett krönt
hufvud? Jag skulle våga skärselden för den saken.

Desd. Gud straffe mig, om jag en sådan orätt
 För hela, vida verlden öfva ville!

Em. Åh, den orätten är ju bara en orätt i verlden;
och om ni får hela verlden for besväret, så är det
en orätt i er egen verld, och den kan ni väl göra
till rätt igen.

Desd. Jag tror ej, att en sådan qvinna fins.

Em. Jo, hela tjoget och än fler på köpet,
 Som kunna öka samma verlds befolkning.
 Jag tror likväl att det är mannens fel,
 Om hustrun faller. Om de oss försumma
 Och gjuta ut vår skatt i andras sköte;
 Om de ge luft åt dum svartsjukas griller
 Och stänga in oss; ja, om de oss slå
 Och hålla oss för knappt, fast vi haft pengar,
 Då kokar gallan upp. Visst är man from,
 Men saknar icke hämdlust. Må de veta,
 Att hustrun ock har sinnen, ser och luktar
 Och har en gom för både sött och surt
 Som hennes man. Hvad är väl deras mening,
 Då de till andra gå? Månn' det är skämt?
 Jag tror, så är. Är det passionens verk?
 Jag tror det nog. Är det en svaghets-villa?
 Det tror jag ock. Men, ha vi ej passioner?
Ej håg till skämt? Ej svaghet liksom männen?
 Ömt må de oss bemöta, eller höra:
 Af dem vi lärt det onda, som vi göra.

Desd. God natt, god natt! -- Gud gifve mig sitt skygd,
 Att jag af synd ej lär mig synd, men dygd!

(De gå).


FEMTE AKTEN. FÖRSTA SCENEN.

En gata.

(Jago och Rodrigo uppträda).

Jag. Stå bakom pelarn här, han kommer genast;
 Håll svärdet blottadt, sköt det som en karl.
 Friskt mod! Var icke rädd, jag är tillhands;
 Det hjelper eller stjelper, tänk på det,
 Och var i ditt beslut så fast som berg.

Rodr. Stå tätt bredvid; det kan misslyckas mig.

Jag. Här tätt invid; var djerf och tag ditt svärd.

Rodr. Jag har ej mycken håg till gerningen,
 Dock har han gifvit mig fullgoda skäl.
 Ett lif, -- ej mer. --  Svärd ut! Han måste dö! (Döljer sig).

Jag. Jag ref den unga qvisslan tills det sved,
 Så att han nu är riktigt desperat.
 Om han nu fäller Cassio, eller sjelf
 För Cassio faller, eller båda stupa,
 Är vinsten min. Ty, får Rodrigo lefva,
 Så återkräfver han af mig till fullo
 Guld och juveler, som jag lurat af'en
 Som skänk åt Desdemona.
 Det går ej an. Om Cassio blir vid lif,
 Så röjs hvar dag en skönhet i hans vandel,
 Som gör mig ful. Dessutom kan ju Mohren
 Förråda mig för honom; det är farligt.
 Nej, han skall dö! -- Men tyst, jag hör han kommer.

(Cassio uppträder).

Rodr. Jag känner gången; det är han. -- Dö, bof!
 (Han rusar på Cassio och sårar honom).

Cass. Den stöten kunde gjort mig mycket illa,
 Men bättre än du tror är denna rock;
 Jag vill försöka din.

(De fäkta; Cassio sårar Rodrigo, Jago hugger Cassio
baktill i benet och smyger sig bort).

Rodr.           O, jag är mördad!

Cass. För alltid lytt! Hjelp! Mördare! Hjelp, hjelp!

Oth. (I ett fönster).
 Ha! Cassios stämma; Jago håller ord.

Rodr. En sådan skurk jag är!

Oth.                         Hör! -- Ja, så är det. Dessa Othellos ord hafva icke afseende på Rodrigos nyss sagda. De äro en bekräftelse på Othellos förmodan att bullret härrörr irån Jagos försök att mörda Cassio.

Cass. Hjelp, hjelp! Ljus hit! En fältskär!

Oth.                                       Det är han. --
 Du raska Jago, hederlig och rättsint,
 Som känner vännens oförrätt så djupt!
 Du lär mig -- Död din älskling är, min docka,
 Och du är mogen snart. Jag kommer, sköka!
 All tjusning i mitt hjerta skall jag släcka
 Och med ditt synda-blod din synd-bädd fläcka.
 (Drar sig tillbaka igen).

(Lodovico och Gratiano uppträda på afstånd).

Cass. Fins ingen vakt? Fins icke folk? Mord, mord!

Grat. Här något ondt har skett; ett gräsligt skrik!

Cass. O, hjelp mig!

Lod.                Hör!

Rodr.                    O, hvilken nedrig usling!

Lod. Hör, två tre suckar. Kolmörk natten är;
 Det här kan vara svek. Det är ej rådligt
 Att gå ditåt, förr'n flere komma med.

Rodr. Om ingen kommer, blöder jag till döds.

(Jago kommer i sina nattkläder med ett ljus).

Lod. Hör!

Grat. Det kommer någon der med ljus och vapen.


Jag. Hvem der? Hvem ropar här så gällt om mord?

Lod. Vi veta ej.

Jag.             Har ni ej skriket hört?

Cass. Här, här; för Guds skull, hjelp!

Jag.                                   Hvad är på färde?

Grat. Det är Othellos fänrik, som jag tror.

Lod. Ja, det är han; en mycket tapper karl.

Jag. Hvem är ni der, som skriker så förfärligt?

Cass. Jago? Jag är af skurkar rent förderfvad.
 O, skaffa hjelp!

Jag.       Ack, är det ni, herr löjtnant!
 Säg, hvilka skurkar hafva gjort er detta?

Cass. En af dem, tror jag, ligger här bredvid
 Och kan ej röra sig.

Jag.           Fördömda skurkar! --
 (Till Lodovico och Gratiano). Hvad är ni der för folk? Kom hit och hjelp.

Rodr. Ack hjelp mig, hjelp mig här!

Cass.                               Den der var med.

Jag. Du nedriga lönnmördare! Du skurk!
 (Sticker Rodrigo).

Rodr. Fördömda Jago! Blodhund! O, o, o!

Jag. Lönnmörda folk! -- Hvar ä' de bofvarna?
 Hur tyst i denna staden! Mord,  mord, mord! --
 Hvad är ni der för folk? Godt eller elakt?

Lod. Bedöm oss efter hur ni finner oss.

Jag. Herr Lodovico?

Lod.                Ja.

Jag.                    Jag ber om ursäkt;
 Här ligger Cassio, sårad utaf bofvar.

Grat. Hvad? Cassio?

Jag.                Säg, hur är det med dig, broder?

Cass. Mitt ben är sönderhugget.

Jag.                            Gud förbjude!
 Ljus hit! Jag skall förbinda't med min skjorta.

(Bianca uppträder).

Bianc. Hvad är på färde här? Hvem var, som skrek?

Jag. Hvem var, som skrek?

Bianc. Ack, kära Cassio! Ack, min söta Cassio!
 O, Cassio, Cassio, Cassio!

Jag. Du gatunymf! -- Cassio, har ni någon aning
 Om hvem som kan ha sargat er så der?

Cass. Nej.

Grat. Det smärtar mig att se er så behandlad;
 Jag har er sökt.

Jag.       Ett strumpeband mig låna.
 Se så. -- En bår att bära'n sakta på!

Bianc. Han svimmar! Ack, min Cassio, Cassio, Cassio!

Jag. God' herrar, jag misstänker denna slynan
 Att hafva del i detta nidingsverk. --
 Cassio, haf tålamod en stund! Kom, kom;
 Ljus hit! -- Låt se om vi den mannen känna? --
 Ack, ack, är det min vän och kära landsman
 Rodrigo? -- Nej; jo visst. -- O Gud, Rodrigo!

Grat. Hvad? Från Venedig?

Jag.                      Just densamme, herre.
 Ni känner honom?

Grat.      Känner honom? Ja,

Jag. Signor Gratiano? Jag er ber om ursäkt;
 Det blodiga uppträdet här har vållat
 Att jag ej, som jag borde, er bemärkt.

Grat. Det fägnar mig att se er.

Jag. Hur mår ni, Cassio? Fort! En bår, en bår!

Grat. Rodrigo!

Jag. Ja han, just han. -- Nå se,  der kommer båren! --
 Bär honom nu försigtigt bort, godt folk;
 Jag hemtar Mohrens fältskär. (Till Bianca). Ni, mamsell,
 Spar er besväret! -- Cassio, denna mannen,
 Som ligger dräpt här, var min goda vän.
 Hvad hade ni för groll emellan er?

Cass. Ej något alls. Jag känner icke mannen.

Jag. (Till Bianca). Hvad? Är ni blek? --
För honom under tak.  --
 (Cassio och Rodrigo bäras ut).
 Dröj, gode herrar! Dessa ord sägas till Gratiano och Lodovico, som vilja följa med Cassios bår. Det är Jagos afsigt att göra Bianca misstänkt. -- Är ni blek, mamsell? --
 Ser ni hur gast-likt hennes öga är? --
 Ja, stirra, ni! Snart lär man spörja mera. --
 Nej, se på henne, se på henne noga;
 God' herrar, se!  Ondt samvete kan tala,
 Om också tungan ej kan röra sig.

(Emilia kommer).

Em. Hvad är på färde? Säg, hvad är på färde?

Jag. Herr Cassio blef anfallen här i mörkret
 Utaf Rodrigo och ett sällskap andra,
 Som kommit undan. Han är nästan mördad;
 Rodrigo, han är död.

Em. Ack, ack den goda herrn! Ack, stackars Cassio!

Jag. Så lönas otukt. -- Hör, Emilia,
 Spörj Cassio hvar han spisat har i qväll.
 (Till Bianca). Hvad? Darrar ni för det?

Bianc. Han åt hos mig; men derför ej jag darrar.

Jag. Hos er? Aha! -- Följ med mig; jag befaller!

Em. Fy, fy, du sköka!

Bianc.                Jag är ingen sköka;
 Jag är fullt ut så ärlig, jag, som ni,
 Som så mig skymfar.

Em.           Hvad? Som jag? Åh blygs!

Jag. Kom nu, god' herrar,
 Och låt oss se hur Cassios sår förbindas. --
 Följ  med, mamsell; här skall bli annat af. --
 Emilia, skynda dig till citadellet
 Och säg hans nåd och frun hvad som har händt. --
 Gå nu förut. (Afsides). Ja, denna natten skall
 Mig lyfta eller bringa djupt på fall.

(De gå).



ANDRA SCENEN.

En sängkammare.

(Desdemona ligger och sofver. Ett ljus brinner bredvid
sängen. Othello uppträder).

Oth. Det har hon gjort, det har hon gjort, min själ! --
 Låt mig ej säga hvad, J kyska stjernor! --
 Det har hon gjort. -- Men blod skall icke gjutas,
 Ej heller hennes hud, så hvit som snö
 Och fin som alabaster bilden, rispas.
 (Lägger ifrån sig svärdet).
 Dock skall hon dö, hon sviker eljest andra.
 Släck ljuset ut, och se'n -- släck ljuset ut Efter Warburtons interpunktion. Slutet af versen har afseende på Desdemonas lif, som liknas vid ett ljus.;
 Om dig jag släcker, lilla qvicka flamma,
 Så kan jag tända upp ditt ljus igen,
 Om jag mig ångrar; -- men om ditt jag släcker,
 Du skönaste naturens mästerverk,
 Hvar fins väl den Prometheus-eld som tänder
 Ditt ljus igen? Då jag din ros har plockat,
 Kan jag ej gifva den sin lifskraft åter;
 Den vissnar bort: -- jag smakar dig på stängeln. --
 (Kysser Desdemona).
 O balsamdoft, som nästan öfvertalar
 Rättvisan sjelf att sönderbryta svärdet! --
 En till, en till! -- Var så då du är död,
 Så skall jag döda dig, och dyrka sedan. --
 En till! Det är den sista. Aldrig var
 Så ljuflig sak så hemsk. Jag måste gråta;
 Men det är grymma tårar; denna sorg
 Är himmelsk sorg, som agar den han älskar. --
 Hon vaknar --

Desd.   Hvem är der? Är det Othello?

Oth. Ja, Desdemona.

Desd. Vill du ej gå till hvila, min gemål?

Oth. Har du gjort bön i afton, Desdemona?

Desd. Ja, min gemål.


Oth. Om du vet med dig något brott, som ej
 Ännu försonadt är med himla-nåden,
 Bed om den genast!

Desd. Ack, min gemål, hvad menar du med det?

Oth. Gör som jag sagt, och fort! Jag går tillsides;
 Jag vill din oberedda själ ej mörda,
 Nej, Gud förbjude! Jag vill din själ ej mörda.

Desd. Ack, talar du om mörda?

Oth.                          Ja, det gör jag.

Desd. Då vare Gud mig nådig!

Oth.                         Amen, amen!

Desd. Om så du säger, dödar du mig icke.

Oth. Hm!

Desd. Dock är jag rädd för dig; du är förfärlig,
 När dina ögon rulla så. Jag vet ej
 Hvi jag skall vara rädd, då ej jag vet
 Mig skyldig vara. Likväl är jag rädd,
 Det känner jag.

Oth.      Tänk nu uppå din synd.

Desd. Det är den kärlek, som jag bär till dig.

Oth. Och derför dör du.

Desd. Grym är den död, som dödar oss för kärlek! --
 Ack, hvarför biter du dig så i läppen?
 Din hela kropp af blodig ifver skakas;
 Det bådar ondt. Jag hoppas dock, jag hoppas,
 Att det ej gäller mig.

Oth.             Tyst, tyst och stilla!

Desd. Ja, jag vill vara tyst. Hvad vill du mig?

Oth. Den näsduk, som jag höll så kär och gaf dig,
 Gaf du åt Cassio!

Desd.       Nej, vid lif och själ!
 Låt kalla mannen hit och fråga honom.

Oth. Svär icke falskt, svär icke falskt, mitt barn!
 Du ligger på din dödssäng.

Desd. Ja, men jag dör väl icke nu?

Oth.                                        Jo genast;
 Derför bekänn uppriktigt hvad du syndat.
Om du med ed ock nekar punkt för punkt,
 Det kan dock ej den fasta visshet rubba,
 Som ligger tung på mig. Nu skall du dö.

Desd. Gud vare då mig nådig!

Oth.                         Ja och amen!

Desd. Var äfven du mig nådig! Aldrig än
 Jag svikit dig, ej heller älskat Cassio
 Mer än af himmelen tillåtet är;
 Jag har ej nånsin gifvit honom något.

Oth. Vid Gud! Jag såg min näsduk i hans hand.
 Menederska! Mitt hjerta du förstenar; Efter läsarten: thou dost stone my heart. 
 Nu får jag kalla det jag ämnar göra
 Ett mord; jag trodde, att det var ett offer. --
 Jag såg den sjelf.

Desd.        Då har han hittat den;
 Han fick den aldrig. Skicka efter honom;
 Må han bekänna sjelf --

Oth.              Han har bekänt.

Desd. Hvad, min gemål?

Oth.                   Att han med dig har lefvat --

Desd. Olofligt.

Oth.            Ja.

Desd.               Det kan han icke säga.

Oth. Nej, ty hans mun är tilltäppt.
 Det har den hedersmannen Jago sörjt för.

Desd. Jag anar med förfäran -- är han död?

Oth. Om hvart hans hufvudhår haft lif, -- min hämd
 Dem slukat alla.

Desd. O Gud! Han är förrådd, och jag förlorad!

Oth. Ha, sköka! Begråta honom midt för mina ögon!

Desd. Förskjut mig, min gemål, men dräp mig icke!

Oth. Ned, sköka, ned!

Desd.                 O, döda mig i morgon.
 Låt mig i natt få lefva!

Oth.               Om du stretar, --

Desd. En timma blott!


Oth.                                När det är gjordt, så fins
 Ej uppskof till.

Desd.      Blott tills jag hunnit bedja!

Oth. Det är för sent.
 (Han qväfver henne).

Em. (Utanföre).
 Ers nåd, ers nåd! Hollah! Ers nåd, ers nåd!

Oth. Hvad buller der? -- Ej död? Ej riktigt död? --
 Jag, som är grym, kan ock barmhertig vara;
 Jag vill ej att din pina skall bli lång.
 Så, så.
 (Sticker henne med sin dolk).

Em. Hollah! Ers nåd, ers nåd?

Oth.                          Hvem der?

Em. Ack, ack, ett ord med er, min nådig herre!

Oth. Ja så, Emilia! -- Straxt! Nu är hon död. --
 Hon kommer visst med bud om Cassios död;
 Starkt bullret var. -- Ha! Hon ej rör sig mer.
 Så tyst som grafven! -- Skall jag öppna? Hvad? --
 Jag tror hon rör sig. -- Nej. -- Hur skall jag göra?
 Hon börjar säkert tala till min hustru --
 Min hustru! Hustru! Hustru! Hvilken hustru?
 Jag har ej någon hustru!
 Ack, outhärdligt! Olycksdigra stund!
 Nu är det visst en stor förmörkelse
 På sol och måne, och den skrämda jorden
 Remnar dervid.

Em. Jag er besvär, låt mig med er få tala,
 Min nådigaste herre!

Oth. Jag glömde dig; Emilia, kom nu in!
 Tyst, -- straxt på stund! -- Jag drar gardinen för. --
 Hvar är du? Nå, hvad har du nu att säga?

(Öppnar dörren; Emilia kommer in).

Em. Ers nåd, ett rysligt mord har skett derute.

Oth. Hvad? Nu?

Em.            Just nu, ers nåd.

Oth. Ja, det är säkert månen skulden till;
Han kommer jorden närmare än vanligt
 Och gör folk galna.

Em.           Cassio, nådig herre,
 Har dräpt en ung Venetianare,
 Rodrigo kallad.

Oth.      Hvad? Rodrigo dräpt?
 Och Cassio dräpt?

Em.         Nej, Cassio är ej dräpt.

Oth. Ej Cassio dräpt? Ha, då är mordet ostämdt,
 Och hämdens ljufva ton har börjat skorra.

Desd. Ack, ack, oskyldigt mördad!

Em. O Gud, hvad skrik var det?

Oth. Det? Hvad?

Em. O ve! O ve! Det var min fru som skrek.
 Hjelp, hjelp! O tala mer, min goda fru!
 O Desdemona! Goda fru, o tala!

Desd. Jag dör oskyldig.

Em.                     Hvem har detta gjort?

Desd. Ingen -- jag sjelf, -- farväl!
 Min helsning till min make; o farväl!

Oth. Hvad? Kan hon vara mördad?

Em.                             Ack, hvem vet?

Oth. Hon sad' ju sjelf, att icke jag det gjort?

Em. Det gjorde hon; jag måste vittna sant.

Oth. Hon gick som lögnerska till helvets-elden,
 Ty det var jag, som henne mördade.

Em. Dess mer är hon en engel, och dess mer
 En kolsvart djefvul ni!

Oth. Till laster hon förföll och blef en sköka.

Em. Nu ljuger du på henne, du din djefvul!

Oth. Hon var så falsk som vatten.

Em. Du är så vild som eld, om du kan säga
 Att hon var falsk. O, hon var himmelskt trogen!

Oth. Hon blef förförd af Cassio; spörj din man.
 Fördömd till helvets afgrundsdjup jag vore,
Om jag ej gått på goda skäl och grunder
 Till detta yttersta. Din man vet allt.

Em. Min man?

Oth.         Din man.

Em.                   Att hon otrogen var?

Oth. Med Cassio, ja. Ack, om hon varit trogen --
 Om också himlen skapat mig en verld
 Utaf en enda fläcklös chrysolith,
 Jag hade icke henne sålt för den!

Em. Min man?

Oth. Ja, det var han, som sade mig det först;
 Han är en hedersman och tål ej smutsen,
 Som klibbar fast vid stygga gerningar.

Em. Min man?

Oth. Hvad är det der för eftersägning, qvinna?
 Jag säger ju: din man.

Em.                     Ack, goda fru,
 Med kärleken har ondskan drifvit gäck. --
 Min man har sagt, att hon var falsk?

Oth.                                  Just han:
 Din man, din man; förstår du icke ordet?
 Min vän, din man, den gode, gode Jago.

Em. Har han det sagt, må hans fördömda själ
 Ett gran om dagen ruttna! Fräckt han ljuger;
 Hon älskade för högt sitt lumpna gifte.

Oth. Ha!

Em.      Gör ditt värsta.
 Hvad du har gjort är mer ej himlen värdt,
 Än du var henne värd.

Oth.                            Bäst att du tege!

Em. Hälften så stark är icke du i mordbragd,
 Som jag i kraft att lida. Dumma tölp!
 Vettlösa skarn! Du har en gerning gjort, --
 Jag räds ej för ditt svärd -- den skall förkunnas,
 Om ock jag miste tjugo lif. Hjelp, hjelp!
 Mohren har mördat nådig' frun! Mord! Mord!

(MONTANO, Gratiano och Jago uppträda).

Mont. Hvad är på färde? Hvad, herr general?

Em. Nå, Jago här! -- Jo, du har vackert tillställt,
 Här skylla andra sina mord på dig!

Grat. Hvad är på färde?

Em.                     Vederlägg den skurken,
 Såframt du är en karl. Han säger här,
 Att du hans hustru skyllt för otrohet.
 Det har du ej; du är ej sådan bof.
 Svara! Mitt hjerta sväller.

Jag. Jag sad' min tanke, sad' ej heller mer,
 Än hvad han sjelf fann sant och troligt vara.

Em. Men har du nånsin sagt, att hon var falsk?

Jag. Det har jag gjort.

Em.                     Då har du sagt en lögn,
 En afskyvärd och en förbannad lögn,
 Ja, vid min själ, en lögn, en gudlös lögn!
 Hon falsk med Cassio? Sade du: "med Cassio?"

Jag. "Med Cassio," hustru. Håll du munnen på dig!

Em. Jag hålla munnen? Nej, jag måste tala:
 Min fru här ligger mördad i sin säng.

Alla. Det Gud förbjude!

Em. Och du har med ditt sqvaller vållat mordet.

Oth. God' herrar, stirra lagom; det är sanning.

Grat. En gräslig sanning!

Mont.                     En ohygglig gerning!

Em. O bofstreck, bofstreck, bofstreck! --
 Tyst, låt mig tänka. -- Jo, så är det. -- Bofstreck!
 Det trodde jag; -- jag mördar mig af sorg. --
 O bofstreck, bofstreck!

Jag. Du är ej klok! Gå hem; jag dig befaller!

Em. J gode herrar, låten mig nu tala.
 Visst bör jag lyda honom, men ej nu; --
 Kanhända går jag aldrig hem mer, Jago.

Oth. (Lutar sig öfver liket).
 O, o, o, o!

Em.          Ja, lägg dig ned och ryt,
Ty du har dräpt den ljufligaste oskuld,
 Som lyft ett öga upp.

Oth.            O, hon var falsk! --
 Jag såg er knappt, min onkel; ja, der ligger
 Er systerdotter, qväfd af denna hand;
 Jag vet, att denna bragd ser gräslig ut.

Grat. Ack, stackars barn! Väl att din far fick dö!
 Ditt gifte blef hans död, och hjertesorg
 Skar af hans gamla lifstråd. Om han lefde
 Och såge detta, greps han af förtviflan,
 Ja, bannade sin goda engel från sig
 Och kom i satans våld.

Oth. Ja, det är ömkligt! Jago vet likväl,
 Att hon med Cassio har bedrifvit skam
 Visst hundra gånger. Cassio har bekänt det,
 Och hon belönat har hans kärleksbragder
 Med samma tro- och kärlekspant, som jag
 Åt henne gaf; jag såg den i hans hand.
 Det var en gammaldags present, en näsduk,
 Som gafs min mor tillskänks utaf min far.

Em. O Gud! O himlaskaror!

Jag.                      Vill du tiga?

Em. Det måste fram, fram, fram! -- Jag tiga? Nej!
 Nej, jag vill tala fritt som fria luften;
 Må himmel, menskor, djeflar, alla, alla
 Utropa skam åt mig; jag talar dock!

Jag. Gå nu beskedligt hem.

Em.                        Jag vill ej.

(Jago försöker sticka henne med sin värja).

Grat.                                   Fy!
 Dra värjan mot en qvinna!

Em.                 Dumma Mohr!
 Den näsduk, som du menar, har jag hittat
 Tillfälligtvis och gifvit åt min man;
 Han bad mig ofta med högtidligt allvar --
 Mer än en sådan strunt mig tycktes värd --
 Att stjäla den.

Jag.             O, du fördömda sköka!

Em. Hon skänkte den åt Cassio? Nej; jag fann den
 Och gaf den åt min man.

Jag.              Du ljuger, kona!

Em. Vid Gud! Det gör jag ej. Nej, gode herrar! --
 Blodlystna tölp! Hvad skulle sådan narr
 Med så förträfflig hustru?

(Jago sticker Emilia och springer sin väg).

Oth. Fins ingen vigg i himlen Meningen är: "Brukas himmelens thordön blott till att göra buller med? Fins ingen vigg, som, fastän åskan icke går, kan slå ned på en sådan niding som Jago!", utom den,
 Som används när det åskar? -- Erke-skurk!

Grat. Hon segnar ned; ja, han har dräpt sin hustru.

Em. Ja, ja; o lägg mig vid min matmors sida!

Grat. Han sprang sin väg, men mördad är hans hustru.

Mont. Det är en erke-skurk. Håll detta svärd,
 Som jag från Mohren tog. Sätt vakt vid dörren:
 Släpp honom icke ut; dräp honom heldre. --
 Nu skall jag ha den skurken fatt, ty han
 En djefvul är.

(Montano och Gratiano gå).

Oth.     Jag är ej tapper mer;
 En liten pilt kan taga från mig svärdet. --
 Hvi skulle hedern öfverlefva dygden?
 Bort med alltsammans!

Em. Hvad låg för mening i din sång, min fru?
 Lyss; kan du höra mig? Jag gör som svanen,
 Jag dör i välljud: -- "vide, vide, vide." --
 Mohr, hon var kysk; hon höll dig kär, du vilddjur!
 Så visst jag talar sant, må jag bli salig;
 Jag talar hvad jag tror -- och dör, och dör.
 (Hon dör).

Oth. Jag har ett annat vapen här i kammarn;
 Klingan är spansk De spanska klingorna, i synnerhet Bilbao-klingorna, voro utmärkta för sin hårdhet och spänstighet. och härdad i en isflod.
 Se här, här är den! -- Onkel, jag vill ut.

Grat. (Utanföre). Det blir dig dyrt, om du försöker det;
 Du har ej vapen, du får gifva med dig.

Oth. Nå, kom då in och tala här med mig;
 Jag rusar annars på dig blott och bar.

Grat. (Kommer in). Hvad vill du mig?

Oth.                                        Se här, jag har ett svärd!


Ett bättre svärd har aldrig hängt vid höften
 På någon krigsman. Nog jag mins den dag,
 Då med min lilla arm och denna klinga
 Jag bröt mig väg igenom större hinder
 Än tjugofaldt de der. Dock, fåfängt skryt!
 Hvem styr sitt öde? Nu är det förbi. --
 Blif icke rädd, fastän ni ser mig väpnad;
 Här är min resas slut, här är mitt mål,
 Det yttersta sjömärket på seglatsen.
 Ni går tillbaks förfärad? Fåfäng fruktan!
 Sätt blott ett vass-strå mot Othellos bröst,
 Så viker han. -- Hvart skulle han väl gå? --
 Ack, hur ser du nu ut? Olyckliga,
 Blek som din drägt! När vi för domen mötas,
 Då skall din blick min själ från himlen slunga
 Och djeflar hugga den. Kall, kall, min flicka?
 Liksom din kyskhet!
 Fördömda niding! -- Piska mig, J djeflar,
 Från ägandet af denna himla-syn!
 Vräk mig med hvirfvelvind! Stek mig i svafvel!
 Skölj mig i afgrunds-djupa masugns-vågor!
 O Desdemona, Desdemona, död? --
 Död? O, o, o!

(Lodovico, Cassio, buren på en bår, Jago, som fånge, och
officerare uppträda).

Lod. Hvar är den häftiga och arma mannen?

Oth. Se, här är jag, som fordom var Othello.

Lod. Hvar är den ormen? För den bofven fram.

Oth. Hans fötter ser jag på Othello ser på Jagos fötter, för att upptäcka om de äro häst-hofvar. Djefvulen troddes hafva hästhofvar i stället för fötter., -- dock det är fabel --
 Är du en djefvul, kan jag dig ej döda.
 (Sårar Jago).

Lod. Vrid svärdet ur hans händer!

Jag. Jag blöder, herre, men jag är ej dödad.

Oth. Det fägnar mig. Jag vill att du skall lefva,
 Ty döden är en lycka, tycker jag.

Lod. O du, Othello, som var förr så god
 Och nu har fallit i en nidings snara,
 Hvad skall jag kalla dig?


Oth.                             Hvad du behagar.
 En mördare med ära kan du säga;
 Jag intet gjort af hat, men allt för äran.

Lod. Den skurken har tilldels sitt brott bekänt;
 Var ni om Cassios död med honom ense?

Oth. Ja.

Cass. Ack, general, jag gaf er aldrig orsak!

Oth. Det tror jag, och jag beder er om tillgift.
 Var god och fråga denna halfva djefvuln,
 Hvi han har insnärjt så min kropp och själ.

Jag. Spar frågorna. J veten hvad J veten;
 Jag öppnar icke munnen hädanefter.

Lod. Ej ens till bön?

Grat.                 Pinbänken skall dig tvinga.

Oth. Det är det bästa du kan göra. Dessa Othellos ord hafva icke afseende på Gratianos tal om pinbänken, utan på Jagos: "Jag öppnar icke munnen hädanefter."

Lod. Nu skall ni höra huru allt gått till;
 Ni vet det kanske ej Se här ett bref,
 Som hittades uti Rodrigos ficka;
 Här ännu ett. Utaf det ena synes,
 Att Cassios mördande verkställas skulle
 Utaf Rodrigo.

Oth. En sådan skurk!

Cass.                Så gudlös och förhärdad!

Lod. Här är ett annat knotfullt papper, hittadt
 Uti hans ficka; detta har Rodrigo,
 Så tycks det, velat skicka till den bofven,
 Men innan dess har säkert Jago kommit
 Och fått med honom makt.

Oth.               Den nidingen! --
 Men säg mig, Cassio, huru kom du öfver
 Min hustrus näsduk?

Cass.         På mitt rum jag fann den,
 Och han har sjelf helt nyss bekänt att han
 Med flit lagt dit den, för att så befrämja
 Sitt ändamål.

Oth.    Jag dåre, dåre, dåre!

Cass. Rodrigo förebrår dessutom Jago

I samma bref, att han har tubbat honom
 Att reta mig på vakten; deraf kom,
 Att jag blef afsatt. "Nyss förtäljde han, --
 Uppvaknad från sin skendöd -- att af Jago
 Han tubbad blifvit och värjstöten fick.

Lod. Här får ni icke stanna; följ oss nu;
 Er makt och myndighet är från er tagen,
 Cassio regerar Cypern. Denna skurken --
 Om någon sinnrikt uttänkt grymhet fins,
 Som skarpt och länge honom pina kan,
 Må han den röna. -- Ni skall strängt bevakas,
 Tilldess naturen af ert fel blir kunnigt
 Inför Venedigs råd. -- För honom bort.

Oth. Håll der! -- Än ett par ord, förrän J gån.
 Jag har gjort staten någon tjenst, det vet man;
 Ej mer om det. -- Men, när i bref till hemmet
 J gifven dessa olycksdåd tillkänna,
 Beskrifven mig då sådan som jag är,
 Förmildren ej, förvärren icke heller.
 Då kommen J att tala om en man,
 Som ej har älskat klokt, men outsägligt;
 En man, som icke allt för lätt blef svartsjuk,
 Men, en gång vorden, rasade förfärligt;
 En man, hvars hand, liksom den usla Juden Dessa ord lära, enligt Steevens, hafva afseende på berättelsen om en jude i Venedig, som kastade en dyrbar perla i hafvet, då Venedigs nobili ej ville betala den så dyrt som han fordrade.,
 Bortkastade en perla mera värd
 Än allt hans folk; en man, hvars ögon, annars
 Ej vana vid att smälta, droppade
 Så strida tårar som Arabiens träd
 Sin gummibalsam. Skrifven det, och sägen
 Dessutom att engång uti Aleppo,
 När en turbanprydd, illasinnad Turk
 En Venetianare slog och hadde staten,
 Jag tog i strupen den omskurna hunden
 Och stötte honom -- så!
 (Stöter svärdet i bröstet på sig).

Lod.                              Hvad blodigt slut!

Grat. Förgäfves ha vi talat.


Oth. (Lutar sig öfver Desdemonas lik).
 Dig kysste jag, förr'n jag dig qväfde nyss;
 Nu dödar jag mig sjelf, dör vid en kyss.
 (Han dör).

Cass. Det fruktade jag för, -- men trodde ej,
 Att han beväpnad var -- ty han var hugstor.

Lod. O du spartanska blodhund, grymmare
 Än dödsångst, hungersnöd och stormigt haf!
 Se ned på denna bäddens sorge-börda:
 Det är ditt verk. O, det förgiftar ögat!
 Hölj öfver det. -- Gratiano, stanna här,
 Tag Mohrens egendom uti besittning,
 Ni är hans arfving. --  Ni, herr guvernör,
 Skall denna helvets-bofvens straff bestämma,
 Tid, plats, tortur -- o, låt den blifva skarp! --
 Jag går ombord, att för Venedigs råd
 Med sorgsen själ förtälja sorgligt dåd.

(Alla gå).

ANMÄRKNINGAR.

*

NÄR SLUTET ÄR GODT, ÄR ALLTING GODT.

Sid. 4. Af dessa strida tårar m. m. Johnson påstår,
att med originalets great tears menas de tårar, som
konungen och grefvinnan göto vid Gerhards af Narbonne
död. Öfversättaren har följt M. Masons förklaring:
Helena talar om sina egna tårar öfver Bertrams
afresa.

Sid. 6. Der har din herre tusen kärestor m. m. Detta
ställe är i originalet mycket dunkelt; man har med
anledning deraf till och med påstått att Helena med
flit talar osammanhängande och förvirradt, för att
dölja sin upprörda sinnesstämning. Öfversättarens
åsigt af stället är den, att Helena, försänkt i
svärmiska tankar på sin Bertram, upprepar alla de
smeknamn på en käresta, som hon skulle önska att han
använde på henne.

Sid. 13. Narren (sjunger). Namnet Helena påminner
narren om en gammal ballad om trojanska kriget.

-- Den skall draga ödmjukhetens hvita messskjorta öfver
den andeliga högfärdens svarta rock. En sarkasm
åt puritanerna, som vägrade att bära den vanliga
prestdrägten. Shakspeare framställer denna vägran
som en yttring af andeligt högmod.

Sid. 22. Jag är en Pandarus m. m. Jmfr Troilus och
Cressida.

Sid. 27. Ack min Gud, herre! Shakspeare förlöjligar
här ett tanklöst utrop, som var på moden i de högre
sällskapskretsarna.

Sid. 28. "En utläggning af den himmelska nådens
verkan i ett jordiskt käril." Troligtvis alluderar
Shakspeare här på någon nyss utkommen puritansk
uppbyggelseskrift.

-- En delphin kan icke vara muntrare.
Originalets your dolphin tolkas af Steevens med
Dauphin.
Malone anmärker emot denna tolkning med rätta,
att Shakspeare utan tvifvel skrifvit the dolphin,
icke your dolphin, ifall den franska Dauphin varit
menad. De citationer ur Hamlet och As you like it, med
hvilka Steevens söker styrka sin sak, bevisa, enligt
öfversättarens tanke, ingenting på detta ställe.

Sid. 30. Slå ässen par och rädda lifvet. Förmodeligen
en allusion på den sorts lottning genom tärningkast,
som var bruklig i fält, för att bestämma hvilken
af lifdömda soldater skulle gå fri. Det lägsta
tärning-kastet var det bästa.

-- Får hon korgen af
allihop? Här bör anmärkas, att Lafeu och Parolles
stå på det afstånd ifrån de öfriga, att de väl kunna
se hvad som föregår, men icke riktigt höra hvad som
säges.

Sid. 40. Likasom den som hoppade midt i
äggkakan. Har afseende på ett tokroligt upptåg vid
en folkförlustelse, då en stor kaka framsattes och
narren hoppade in i densamma som han gick och stod.

Sid. 48. Sanct Jacobs graf. En af Shakspeare fingerad
vallfarts-ort i Italien.

Sid. 54. Hic jacet. D. v. s. här hvilar: den vanliga
begynnelsen till en grafskrift.

Sid. 55. Jag älskar icke många ord. Läsaren erinre
sig, att den, som säger detta, heter Parolles
(paroles).

Sid. 59. Bajazets mulåsna. Den var naturligtvis stum.

Sid. 70. Nessi jemlike. Centauren Nessus försökte
bortröfva Hercules' hustru Deianira.

Sid. 74. Nedriga saffran. Warburton tror, att
Shakspeare här alluderar på den gula stärkelsen,
uppfunnen af den illa beryktade qvinnan Turner, som
blef hängd i Tyburn för delaktighet i ett mord. Detta
är dock ovisst. Man brukade likväl på Shakspeare's
tid en sorts gul stärkelse till halskragar och dylikt,
likasom man med saffran satte färg på bakverk.



Sid. 1. Första scenen. Shakspeare är alltid
beundransvärd i konsten att öppna sina skådespel,
men inledningen till Romeo och Julia förtjenar
särskild uppmärksamhet för den dramatiska förmåga,
som i densamma är nedlagd. Den har alltid varit
föremål för kännares beundran.

Sid. 8. På allvar, frände, älskar jag en qvinna. Man
hör ofta Shakspeare klandras för det att han i
början af stycket framställer Romeo förälskad i
Rosalina. Det hade varit bättre, tycker man, om
skalden genast låtit Romeo uppträda förälskad i sin
Julia. På en sådan invändning och ett sådant råd till
Shakspeare kan icke annat svar gifvas än detta:
"så hade en medelmåttig skald gjort." Shakspeare
kände menniskohjertat för väl, för att framställa
den unga mannens första obestämda och obesvarade
trängtan såsom den der mäktade afgöra hans väl eller
ve. Kärleken till Rosalina är för Romeo, hjelten i
kärlekens stora sorgespel, en nödvändig och i högsta
mening natursann förberedelse för kärleken till Julia,
som icke hade kunnat framställas i hela sitt djup och
hela sin styrka, utan att skalden på förhand hade
låtit läsaren förstå, hvad skilnad det är emellan
en inbillad kärlek, som "icke kan läsa rent i bok,"
(sid. 34) och en verklig kärlek. Med ett ord, man
har här, som vanligt, klandrat Shakspeare för just
det, som vid närmare eftersinnande förtjenar mesta
beundran.

Sid. 13. Se'n denna tiden är det elfva år. Af denna
vers hafva några kommentatorer velat sluta sig till
att Romeo och Julia uppfördes första gången 1591. Det
kändes nemligen en stark jordbäfning i England 1580.

-- Hör, sad' han, faller du så der på näsan m. m. Dessa
ammans ord äro visserligen icke anständiga,
det medgifves; men de äro fullkomligt i ammans
kärakter. En eftertänksam och med känsla för sann
poesi begåfvad läsare skall utan tvifvel finna, att
de i hög grad bidraga till att fästa uppmärksamheten
på naiviteten och oskulden i Julias
första uppträdande och svar till modren: "det är en
ära som jag aldrig drömt om."

Sid. 15. Vi skicka ej som förbud någon Amor m. m. Jmfr
noten till Henrik den åttonde, sid. 22.

-- Fogelskrämma. Till fogelskrämma nyttjades
i England en uppstoppad menniskofigur med båge
och pilar i handen.

Sid. 22. Romeo kysser henne. Jmfr noten till Henrik
den åttonde, sid. 23.

Sid. 24. Då kungen blef i tiggarflickan kär. Jmfr
noten till Richard den andre, sid. 77.

Sid. 28. Svär ej vid månan m. m. Måne är
visserligen den korrektare formen, men i denna
scen har öfversättaren ansett den feminina vara
användbarare. Tegnér och Bellman begagna den ofta.

Sid. 35. Ingen katt-kung är han. I den engelska sagan
om Reynard the Fox kallas katten Tybert eller Tybalt.

-- Pardonnez-moi. Shakspeare gisslar sin
samtids sprättar, dels för deras öfversitteri
och tillgjordhet, dels för deras vana att blanda in
fransyska ord i modersmålet.

Sid. 36. Bra sagdt! Gå på med det här skämtet tills du
har slitit ut dina skor. Här har öfversättaren nödgats
utelemna ett par emellan Romeo och Mercutio vexlade
ordlekar, som icke kunna rätt ledigt och naturligt
återgifvas. Samma förhållande är med den visstump, som
Mercutio gnolar på då han går ut. Öfversättarens stora
vördnad för hvarje rad, skrifven af Shakspeare, skulle
hafva förbjudit honom denna visserligen obetydliga
uteslutning, så framt den vållat den minsta oreda
i sammanhanget. Men det är icke fallet. Shakspeare
låter Romeo munhuggas med Mercutio, för att visa
att Romeo nu är vid annat lynne, än då han suckade
för Rosalina, och detta synes tillräckligt både af
de i öfversättningen bibehållna ordlekarna och af
Mercutios ord: "nu är du sällskaps-lik, nu är du
Romeo," m. m. Hvad de sex raderna beträffar, som
Mercutio sjunger, så beror deras komiska effekt,
så vidt öfversättaren kan se, uteslutande på det
lika uttalet af orden hoar och whore, något som ej
lämpeligen kan efterbildas på vårt språk.

Sid. 37. Min solfjäder, Petter. Förnäma damer


brukade låta en betjent bära solfjädern framför
sig. Amman vill också vara förnäm. Solfjädrarna voro
på Shakspeare's tid vanligtvis gjorda af struts-plymer
med handtag af guld, silfver eller elfenben, ofta
besatta med ädla stenar. Rätt fina sprättar brukade
äfven solfjädrar.

Sid. 46. Min kära kattkung. Jmfr noten till
sid. 35. Kattorna äro seglifvade och sägas derföre
hafva nio lif.

Sid. 50. Rymmarns öga lyck. Länge har man tvistat om
hvad originalets run-away skulle betyda. Halpin har
visat, att med detta ord menas Amor; sjelfva
Amor, som vaktade dörren, skulle blunda och släppa
in Romeo. Jmfr Shakspeare von Gervinus. 2. Th. S. 5.

-- Som slår och flaxar. Bilden är tagen från falk-jagten.

Sid. 62. Det sägs att lärkan ögon bytt med paddan
m. m. Paddan har vackra ögon, lärkan fula; folksagan
förtäljer derföre, att de bytt ögon. Då Julia önskar
att de också hade bytt röster, alluderar hon derpå,
att lärkan sjunger om morgonen och paddan ger sina
ljud ifrån sig om aftonen. Vore det paddans ljud,
som hördes, så vore icke skilsmässans stund så nära.

Sid. 64. Min fru, för Guds skull, säg, hvad menar
ni? Öfversättaren har återgifvit Julias utrop in
happy time efter Johnsons anvisning: This phrase was
interjected, when the hearer was not quite so well
pleased as the speaker.

Sid. 75. Detta gamla hvalf m. m. På Stratfords
kyrkogård var ett ovanligt stort benhus; man tror,
att Shakspeare haft detsamma i tankarna, då han skref
dessa verser.

Sid. 76. Alrunor. Jmfr noten till Henrik den sjette,
andra delen, sid. 58.

Sid. 82. Lätt sitter bröstets drott uppå sin thron. En
vanlig skald hade utan tvifvel här låtit Romeo
uppträda förstämd och dyster.

Sid. 89. Så tindrar nu för mig. Öfversättaren
har följt Johnsons läsart: now may I call this a
lightning. Den tyckes bättre öfverensstämma med det
följande, än den vanliga how.

Detta verldsbekanta sorgespels rörande skönheter falla
lätt i ögonen; öfversättaren har derföre icke ansett
nödigt att
påpeka dem. Deremot skulle han särskildt, men i största
korthet, vilja fästa läsarens uppmärksamhet på det
mästerliga i kompositionen: på Romeos personlighet,
först kommen till medvetande och mognad genom kärleken
till Julia; på Julias barnsliga oskuld och likväl
glödande hängifvenhet och värma; på Mercutios fint
anlagda karakter, både som motsats mot Romeo och som
taleman för den kärlek, som är blott sinlighet; på
grefve Paris, som, trots all sin ädelhet, älskvärdhet
och skönhet, inför kärlekens ögon är ett intet
emot Romeo; på ammans oförlikneligt komiska person
och stora inflytande i det Capuletska huset; på de
många andra fina drag, genom hvilka skalden låter
åskådaren blicka in i den Capuletska familjens fordna
förhållanden inom sig (jmfr sid. 76) samt slutligen
på munken Lorenzo, celibatären, som skall ställa allt
till rätta, men just genom sin klokskap påskyndar
det straff, som en rättfärdig himmel beredt hatet
genom kärleken. Att grundtanken i Romeo och Julia är
en sådan, synes klart af prinsens ord i slutscenen:

"J hätska fiender, hvar ären J?
 Gref Capulet! Gref Montague! Nu skåden
 Det straff, som himlen lagt på edert hat;
 Af kärlek sjelf är eder glädje mördad!"

Romeo och Julia var öfversättarens så godt som första försök
att tolka Shakspeare och gjordes för ungefär tio
år sedan. Fem år sednare utkom Herr Dahlgrens
förtjenstfulla tolkning, som i synnerhet utmärkte
sig för mycken ordagrannhet. Läsningen af densamma
föranledde öfversättaren att omarbeta sin, som,
vid en med originalet anställd ny jemförelse,
befanns vara för fri. Vid denna omarbetning upptog
han mången särdeles lyckad vers af Herr Dahlgren
och var tillika synnerligen uppmärksam på att icke
originalets etheriska doft måtte gå förloradt genom
en öfverarbetning, företagen i afsigt att komma
urskriftens bokstaf ännu närmare.


Othello.
Sid. 1. Blir så behandlad. Originalet har
should know of this, hvilka ord vanligen tolkas:
"afvetat detta." I Shakspeare's språk brukas dock
ordställningen know of nästan alltid i bemärkelsen
af röna något, erfara något, vanligtvis ondt. En
uppmärksam läsare af originalet skall utan tvifvel,
sedan han genomläst hela scenen, finna, att denna
bemärkelse passar bättre än den andra, som likväl
vid första påseendet tyckes ligga närmare för handen.

Sid. 2. En karl, pin-kär uti ett fagert
qvinfolk. Originalets ord: a fellow almost damn'd
in a fair wife hafva gjort kommentatorerna mycket
bryderi, emedan Cassio ej var gift. Men wife behöfver
icke nödvändigt tolkas med hustru. Tiecks påstående,
att damn'd in a fair wife bör tolkas som om der stode
damn'd into a fair wife, samt anses som en anspelning
på att Cassio deltog i onaturliga utsväfningar,
är mycket sökt och håller icke profvet.

Sid. 3. Ty när som bäst m. m. Meningen är:
"jag kan både vara krypande och fräck, allt efter
omständigheterna." Anledningen till orden bära hjertat
på rock-ärmen har Shakspeare tagit af det på hans tid
vanliga bruket att betjenter buro en silfverplåt med
sina herrars vapen på rockärmen.

Sid. 8. Med hatten på. Det motsvarande stället i
originalet är omtvistadt. Den vanliga läsarten
är unbonneted, i hvars ställe man föreslagit
and bonneted. Det troligaste är att Shakspeare
af ovarsamhet skrifvit unbonneted, så framt
icke den af Steevens anförda gissningen är den
rätta, att Shakspeare med unbonneted menar "utan
senators-mössa." Meningen blir ungefär densamma:
"jag behöfver icke krusa; mina bragder berättiga mig
till ett så pass förnämt giftermål som det med en
senators dotter."
ANMÄRKNINGAR.

Sid. 9. Ha ni, Rodrigo! Kom, jag slåss med er. Jago
utmanar här Rodrigo för syns skull.

Sid. 14. Som upphetsa blodet. Öfversättaren läser
waken motion, icke weaken motion.

Sid. 15. Folk, hvars hufvu'n växte inunder deras
skuldror. Sådana vidunderliga berättelser voro
vanliga. Läsaren erinre sig för öfrigt hvilken
interessant person en resande var på Shakspeare's
tid.

Sid. 16. Till sådan hjelte skapat äfven
henne. Originalets her är, som Tieck med rätta påstår,
icke dativ utan accusativ. Det synes af sammanhanget.

Sid. 18. Utaf min man just sådan som han
är. Originalets mycket omtvistade ord äro: even to
the very quality of my lord.

Sid. 19. Mitt ögas skärpa, mina senors
kraft. Originalet har: my speculative and active
instruments. Speculative instruments betyder på
Shakspeare's språk alltid ögon; active instruments
alltid händer och fötter, hvilket äfven Malone
anmärker. När man känner detta, förefaller det
eget att se samma ord återgifvas af Tyskar med
"Denkkraft und Thatenkraft" eller "Geisteskraft
und Thatkraft." Speculation betyder hos Shakspeare
aldrig spekulation, tankekraft; det betyder seende,
synförmåga. Jmfr Macbeths ord till Banquos vålnad:
thou hast no speculation in those eyes etc.

Sid. 25. Och är med sina dygders herrlighet
 I skapelsen en krona.
Öfversättaren har följt den vanliga läs-arten:
And in the essential vesture of creation
 Does bear all excellency.

Sid. 45. Hafva edra instrumenter varit i Neapel,
efter de tala så i näsan? Allusion på en viss farlig
sjukdom, som ifrån Neapel lär hafva spridt sig öfver
Europa.

Sid. 47. En Florentinare mer god och ärlig. Cassio
menar: "jag har icke ens bland mina egna landsmän
träffat en så ärlig karl." Jago var Venetianare.

Sid. 53. Svartsjukan, akta er för den, ers nåd;
 Den är ett grönögdt vilddjur, som på lek
 Sin godbit pinar.
På originalets ord:

O, beware, mylord, of jealousy;
 It is the green-ey'd monster, which doth mock
 The meet it feeds on.

har mycken lärdom förgäfves blifvit spilld. Några
vilja ändra ordet mock till make, andra till muck. I
förra fallet skulle meningen vara, att svartsjukan
sjelf skapar sig de inbillningar, af hvilka den
lefver; i sednare fallet, att svartsjukan, liksom
harpyan, nedsmutsar den föda, som den lefver af. Den
vanliga läsarten är dock den rätta. Shakspeare liknar
svartsjukan vid en katt (det grönögda vilddjuret),
som leker med råttan innan han äter upp den. Jmfr
Hunter vol. II. p. 284.

Sid. 62. Liksom Ponti haf m. m. Dessa sköna
verser äro ett sednare tillägg af skalden. För den
vidtbereste Othello framställa sig bilder från hans
ungdom.

Sid. 65. Het, het och fuktig! En het och fuktig hand
troddes beteckna fallenhet för sinliga njutningar.

-- Nu bär man i sin sköld: "hand, icke hjerta." Originalets ord:
But our new heraldry is -- hands, not hearts innebära
en liknelse tagen från vapenkonsten. Meningen är:
"nu för tiden ger man bort sin hand utan att ge
bort sitt hjerta."

Sid. 66. Mumie-saft. Den vätska, som flöt från
balsamerade lik, ansågs hafva en underbar kraft, i
synnerhet till att bota fallande-sot. Mummy såldes
ännu i sistförflutna århundradet på apoteken i
England.

Sid. 78. Kunde jorden bli m. m. Man trodde på
generatio æquivoca på Shakspeare's tid. Krokodiltårar
äro falska tårar.

Sid. 79. Getter och apor! Othello erinrar sig här
Jagos ord sid. 61 och upprepar dem i sin förtviflan.

Sid. 81. Med trögt, orörligt finger. Efter läs-arten
slow, unmoving finger.

Sid. 88. En visa om en vide-krans. Jmfr noten till
Mycket väsen för ingenting, sid. 19.

Sid. 92. Hör! -- Ja, så är det. Dessa Othellos ord
hafva icke afseende på Rodrigos nyss sagda. De äro en
bekräftelse på Othellos förmodan att bullret härrör
ifrån Jagos försök att mörda Cassio.
Sid. 95. Dröj, gode herrar! Dessa ord sägas till
Gratiano och Lodovico, som vilja följa med Cassios
bår. Det är Jagos afsigt att göra Bianca misstänkt.

Sid. 96. Släck ljuset ut, och se'n -- släck ljuset
ut. Efter Warburtons interpunktion. Slutet af
versen har afseende på Desdemonas lif, som liknas
vid ett ljus.

Sid. 98. Mitt hjerta du förstenar. Efter läsarten:
thou dost stone my heart.

Sid. 104. Fins ingen vigg i himlen m. m. Meningen är:
"Brukas himmelens thordön blott till att göra buller
med? Fins ingen vigg, som, fastän åskan icke går,
kan slå ned på en sådan niding som Jago!"

-- Klingan är spansk. De spanska klingorna, i synnerhet
Bilbao-klingorna, voro utmärkta för sin hårdhet och
spänstighet.

Sid. 105. Hans fötter ser jag på. Othello ser
på Jagos fötter, för att upptäcka om de äro
häst-hofvar. Djefvulen troddes hafva hästhofvar i
stället för fötter.

Sid. 106. Det är det bästa du kan göra. Dessa Othellos
ord hafva icke afseende på Gratianos tal om pinbänken,
utan på Jagos: "Jag öppnar icke munnen hädanefter."

Sid. 107. Liksom den usla juden. Dessa ord lära,
enligt Steevens, hafva afseende på berättelsen om en
jude i Venedig, som kastade en dyrbar perla i hafvet,
då Venedigs nobili ej ville betala den så dyrt som
han fordrade.

1826 utkom Othello, Mohren i Venedig, sorgespel
af Shakspeare. Öfversatt och lämpadt för svenska
skådeplatsen af Karl August Nicander. Det är genom
denna bearbetning, som svenska allmänheten gjort sin
första bekantskap med Othello.

Att ett arbete af en så utmärkt skald som Nicander ej
skulle sakna ett vackert och vårdadt språk samt ledig
versifikation, var naturligt. Men de förändringar
och förkortningar, som han vidtog med sitt original,
voro betänkeliga. Flera personer utelemnades,
ungefär tio scener uteslötos, dialogen sammandrogs
till ett mycket mindre omfång, än den i originalet
har, Shakspeare's kraftiga stil mildrades, och de i
originalet förekommande prosaiska styckena öfversattes
på vers. Jmfr recensionen i elfte häftet af Svea,
sid. 84 och följande.

Öfversättaren vidrör icke ånyo dessa lyten för att
klandra Nicander, hvilket i flera afseenden vore
olämpligt; men han önskade ännu en gång få fästa
uppmärksamheten på huru vådligt det är att vidtaga
ändringar eller förbättringar med en så stor konstnär
som Shakspeare. Huru olyckligt ett sådant försök
aflupit för sjelfva Schiller har han i noterna till
Macbeth antydt.

Jago är en af hufvudpersonerna i Othello. Uteslutes
hans samtal med Desdemona och Emilia sid. 26 och
följande, så är Jago icke mera Jago, utan en vanlig
teater-bof, sådan som man skådar dussintals. Genom ett
dylikt uteslutande bortskäres nemligen icke allenast
den vers, i hvilken Jago sjelf klarast uttalar sin
Mephistopheliska natur
"Jag är ett intet, om jag ej får häckla"
utan förderfvas ock hela motiveringen för Jagos grymma
förfarande mot den englalika Desdemona. Jago, sjelf
gift med en lättsinnig qvinna, är så djupt fallen,
att qvinlig dygd för honom hör till det otroliga. Att
skalden framställer denna otro i förbindelse med otro
på allt annat, är ett mästardrag för stort att lemna
åsido.

Uteslutes andra scenen i andra akten sid. 33, så
bortfaller, som recensenten i Svea riktigt anmärker,
"motivet för den annars nyktra och ordentliga
Cassios patriotiska rus." I förbigående må nämnas,
att Schiller var en stor beundrare af denna
scen. "Ein gewöhnlicher Dramatiker," säger han,
"hätte den Inhalt derselben beiläufig angebracht;
Shakspeare hat die ganze Aufmerksamkeit auf sie
gewandt, weil ein grosser Theil des nachfolgenden
Unheils aus der verhängnissvollen Lustigkeit dieses
Abends entspringt."

Uteslutes Biancas roll, så är icke heller Cassio
fullständigt skildrad, eller Othellos svartsjuka
på honom fullt motiverad. Det är en utmärkt lycklig
tanke af Shakspeare, att, genom Biancas kärlek till
Cassio och efterhängsenhet efter honom, åskådliggöra
Cassios för qvinnor förföriska natur.

Förflyttas slutet af tredje scenen i fjerde akten till
den femte, så försvinner ett fint behag, som mera kan
kännas än beskrifvas, ifrån Desdemonas uppfyllande
af Othellos befallning att gå till sängs.

Förkortas och versifieras Jagos samtal med Rodrigo,
så går mycket af den oförlikneliga humor förlorad,
med hvilken den
sednare är skildrad. Förkortas Emilias samtal med
Desdemona sid. 90, så förloras de för uppfattningen
af Jagos och Emilias inbördes förhållande märkvärdiga
orden om männerna: "af dem vi lärt det onda, som vi
göra," Sammandrages Othellos och Lodovicos samtal
i slutscenen, så går för läsaren eller åskådaren
den sköna vers förlorad, i hvilken Othello skildrar
sig sjelf mer träffande än på något annat ställe:"
Jag intet gjort af hat, men allt för äran."

Det anförda må vara tillräckligt. Måhända var icke
den tids publik, för hvilken Othello bearbetades,
nog förberedd för att uthärda att se eller läsa
det odödliga mästerverket i hela dess kraftiga
majestät. Att Nicander med värma och poetiskt sinne
återgifvit de ställen, dem han icke trodde sig böra
förkorta, behöfver icke sägas.

