<chapter name="Titelsida">
<b>BREV TILL NYOMVÄNDA</b>

AV

<b><i>E. G—n</b></i>

PÅ BEGÄRAN UTGIVNA

<i>SJUNDE UPPLAGAN</i>

*

<b>HELGELSEFÖRBUNDETS FÖRLAG
GÖTABRO — KUMLA</b>
</chapter>

<chapter name="Förord">
<i>Som någon torde finna, äro ett par
"brev" ej fullt originella, men då vi
aldrig gjort anspråk på någon
författareära, drogo vi ej i betänkande att
inflika dessa sköna tankar i den krans
vi bundit för nyomvända.

Herren välsigne eder alla!</i>
</chapter>

<chapter name="1. Tror du på Guds son?">
1.

<h1>Tror du på Guds son?</h1>

Din klagan: »Jag tror det icke», Joh. 20:25,
har föranlett mig att framställa några frågor.
Vill du besvara dem?

Tror du, att bibeln är Guds ord? — »Ja»,
säger du, »visst tror jag det». Följaktligen tror
du <i>allt</i> vad Herren har sagt. Du tror, »att så
älskade Gud världen, att han utgav sin enfödde
Son, på det att <i>var och en</i> som tror på honom
icke skall förgås utan hava evigt liv.» Joh. 3:16.
Ja, lovad vare Herren, du tror. Du tror, att
Jesus har dött för <i>dina</i> synder och uppstått för
<i>din</i> rättfärdiggörelse? Rom. 4:25. — »Det tror
jag». — Och du tror alltså, att Jesus är Kristus.
Då är du född av Gud.  1 Joh. 5:1.

Tron är ingenting annat än <i>förtroende.</i>

Vill du ej anförtro dig åt en människa, så
förstår jag, att du icke tror på henne. Men finner
jag, att du i all nöd går till <i>en</i> person och ej
till många, då inser jag, att den mannen äger
ditt förtroende och vinnlägger sig om att 

motsvara detsamma. Och varför går du till Herren
med allt? Du håller dig intill honom, liksom Rut
till sin svärmoder, och säger: »Dit du går, dit
vill  jag gå» o. s. v. Han äger ditt förtroende.

Du har nästan emot din vilja blivit förd till
Herren Jesus och är en av de gåvor, som Gud
förärat sin högtlovade Son. <i>»Ty allt vad min
Fader giver mig, det kommer till mig, och den
till mig kommer skall jag sannerligen icke kasta
ut.»</i> Joh. 6:37. Den tro, som leder mig in
på rätta vägen till den ort, dit jag ämnar mig,
är tvivelsutan en rätt tro; och tron har fört dig
in på sanningens väg, likasom fyrbåken riktade
sjömannens kurs. Din tro är svag som det
nyfödda barnets armar, men du har en rätt tro,
om du håller dig intill den som födde. 1 Joh.
5:1. Trons föremål bestämmer trons värde. Ett
frälsande föremål gör hon frälsande. Du tror på
<i>Jesus.</i> Det är en rätt tro.

Du är en syndare. <i>Han</i> syndares frälsare,
1 Tim. 1:15. Du är ogudaktig. <i>Han</i> den
ogudaktiges rättfärdiggörare. Rom. 4:5. Du är kall
och död. <i>Han</i> bedjande och varm. Ebr. 5:7.
Du förmår intet. <i>Han</i> har gjort <i>allt</i> för dig.
<i>Han</i> är trons föremål. Den sanna tron sysslar
icke med sig själv. <i>»Tron på Gud och tron på
mig.»</i>  »Gud är min frälsning.»

Sedan Israels barn hade bestrukit sina dörrträn
med lammets blod, åto de påskalammet. Ingen
oro störde dem, fastän döden härjade allt
förstfött i hela Egyptens land, ty ett lamm för varje

hushåll var lösen för deras liv, och Herren hade
själv sagt: <i>»När jag ser blodet, skall jag gå
förbi.»</i> Det tecken, varigenom Israel bekände
sin tro på den lösen Herren hade emottagit för
deras liv, var dörrtränas bestrykande med blodet.
Och utförandet av själva ceremonien föreskrev
mycket enkla och nära till hands varande medel.
Underbara förebild!

Israels barn voro ännu kvar på tyrannens
område, då de firade sin förlossning. De åto
påskalammet i Faraos land, ty <i>Herren själv hade åtagit
sig deras räddning.</i> De sökte inga känslor.
»Genom tron hade Mose anordnat påsken och
blodsutgjutelsen, på det att den som fördärvade de
förstfödda icke skulle komma vid dem.» Genom
tron gingo de genom Röda havet. O, låt oss
ära Gud genom barnslig tro på Kristi fullbordade
verk och aldrig sätta våra känslor framför hans
eget ord: <i>»Det är fullkomnat!»</i>

En lösen är antagen för ditt liv: det felfria,
obesmittade Lammets blod. 1 Petr. 1.
Fängelsedörren är öppnad, och han utsläpper fångarna
genom förbundets blod. Sak. 9:11. Dödens
välde är krossat. Ebr. 2. <i>Du är fri.</i> »Talen
ljuvligt till Jerusalem och förkunnen för det, att
dess strid är fullbordad, att dess skuld <i>är</i>
försonad, och att det får dubbelt igen av Herrens hand
för alla sina syndastraff.» Es. 40. »Ty näpsten
lades på honom, att vi skulle hava frid, och
genom hans sår äro vi helade.» Es. 53. »När jag
ser blodet, skall jag gå förbi,» sade Herren till
sitt gamla förbundsfolk. »Den som tror på Guds
Son <i>har evigt liv,</i>» så heter det nu.

Men du, Tomas, liknar en skeppsbruten, som
har blivit uppdragen på land men ligger med
fötterna i vattnet och ryser för sin undergång.
Stå upp i Herrens namn och ropa: Jag är
räddad! Räddad! Räddad!

*
</chapter>
<chapter name="I. Barnaskapet">
I.

<b>BARNASKAPET</b>

*
</chapter>

<chapter name="2. Såsom nyfödda barn. I huvudsak efter F. B. Meyer.">
2.

<h1>Såsom nyfödda barn.</h1>

I huvudsak efter <b>F. B. Meyer.</b>

Denna värld är endast den barnkammare, i
vilken Guds arvingar tillbringa de första åren
av sin tillvaro, såsom en förberedelse till inträdet
i livet av full mogenhet i Guds ljus där ovan.

1:o. <i>Vi äro barn med avseende på kunskap.</i>
En livstid av allvarligt och ihärdigt arbete skulle
erfordras för att fullkomligt lära känna en enda
avdelning av sjögräs. Huru skulle då en
människa här på jorden kunna fullkomligt känna den
övernaturliga världen? De ibland oss, som
kommit längst i kunskap och vishet, äro, i jämförelse
med vad de skola bliva, endast såsom små barn.
Den skarpaste blick, de fullkomligaste yttringar
av det upplysta förståndet, de klaraste uttryck av
sanning äro blott såsom det späda barnets joller,
i jämförelse med den ställning vi skola innehava
i det mognare liv, vilket väntar oss där uppe.

Samma tanke uttalas av Paulus i hans utsökta
idyll om den kristliga kärleken. Han bemödar
sig att visa, att denna den skönaste av alla 

kristliga dygder är evig till sin natur, knoppas här,
trotsande dödskylan, för att blomstra i himmelens
eviga sommar. Och för att giva större eftertryck
åt sin framställning framhåller han kärleken i dess
motsats till kunskapen, visande att vår mest
djupgående kunskap måste försvinna, emedan vi i
detta livet äro endast barn. »När jag var ett
barn, talade jag som ett barn och hade tankar
såsom ett barn; men när jag blev man, lade jag
bort det som barnsligt var.» 1 Kor. 13:11. Och
så är det ock med avseende på det tillkommande
livet. Medan vi behålla den kärlek, som vi hava
haft i detta livet, skola vi avlägga kunskapen
såsom ofullständig och omogen, emedan vi från
att vara barn skola hava blivit män i Kristus.

Men det hindrar ej ett Guds barn att vara
uppfylld i honom, såsom barnet fröjdas i
moderns närhet. Såsom barnet ej förstår sin faders
tankar och gärningar men lever i ständigt
åtnjutande av hans kärlek, så kan själen känna Kristi
kärlek och därigenom fyllas intill all Guds fullhet.
Men vad vi här kunna emottaga är endast
droppar av hans fullhet. Våra tomma kärl förslå icke.

Den vattenmängd, som kan rymmas i ett
nötskal, innehåller samma beståndsdelar som havet,
men oceanen kan ej rymmas i ett nötskal.
Daggdroppen återspeglar morgonsolen, men solen kan
ej rymmas i daggdroppen.

2:o. <i>Vi äro barn med avseende på livets höga
ideal.</i> Villigt erkänna vi, att vårt bästa
framåtskridande och våra säkraste steg i lydnad här

nere äro blott såsom ett litet barns stapplande,
när det börjar gå vid sin moders ledband, i
jämförelse med den fullkomliga lydnaden i
härligheten, där vi skola följa Lammet, vart det går.
All vår kunskap här är blott såsom små nyfödda
barns okunnighet, och alla våra lovsånger till
Guds ära äro blott såsom ett barns stammande,
i jämförelse med den härlighet, som väntar oss
härefter, då vi skola känna så, som vi äro kända,
och då vi skola offra honom lov på den nya
sångens melodi.

Må vi därför hålla oss till de ringa. Det
anstår oss icke att sträva efter stora ting eller det
som är alltför högt för oss. Hellre må vi stilla
oss såsom ett barn, som är avvant ifrån sin
moder, så att vår själ må bliva lik ett avvant barn;
så att vi icke förvånas, om vi bliva förbisedda
och glömda; icke förargas, om vi bemötas med
ringaktning, icke fälla modet, då vi stöta på
obegripliga mysterier. Vårt förstånd är endast i sin
gryning, vår kraft är outvecklad. Vare fjärran från
oss det stolta hjärtat, den högdragna blicken, de
inbilska tankarna, självbelåtenheten.

Såsom nyfödda barn böra vi framstamma det
späda barnets:<i> Abba.</i>

*
</chapter>

<chapter name="3. Barnaskapet">
3.

<h1>Barnaskapet.</h1>

<tab><tab><tab>»På det att vi skulle få
<tab><tab><tab>barnaskapet.»   Gal. 4.

Varje namn, som gives Herren, innesluter
egenskaper, som vi blott under vissa
förutsättningar kunna åtnjuta, ehuru varje sådan
uppenbarelse är en oförskylld nåd.

Bland dem, som redan i gamla testamentets
dunkla tidevarv gått från härlighet till härlighet,
intager de troendes fader Abraham otvivelaktigt
främsta rummet. Han går framåt, likt solen, till
dess dagen nått sin höjd, och Herren uppenbarar
sig för honom med ett nytt namn vid början av
varje nytt stadium. I sin utkorelse: »Var
fullkomlig», uppenbarade han sig för Abraham
såsom <i>Gud allsmäktig;</i> och denna försäkran om
så kraftigt verkande orsaker är som ett eko av
nya testamentets segerjubel: »Trofast är den som
kallar eder; <i>han</i> skall göra det.» 1 Tess. 5. Före
det största av alla prov lärde han känna den
<i>evige Gudens namn,</i> 1 Mos. 21, och fann källan
till en överflödande livsfullhet.

Men gamla förbundet kände icke barnaskapet.
Ingen av dess heliga män hava, såvitt jag 

förstår, känt Gud som <i>fader.</i> Enok hade genom
tron vunnit det sköna vittnesbördet, att han
täcktes Gud, men han kände honom huvudsakligen
blott såsom <i>domare.</i> Jud. 14—16. Abraham, som
utkorades till en trosfader, genom vilken alla
släkten på jorden skulle välsignade varda, kände
Gud <i>allsmäktig.</i> Mose kallades att genomföra
Israels förlossning, och därför uppenbarade han
sig för honom såsom <i>Herren.</i> 2 Mos. 6:3. Och
varje uppenbarelse av dessa namn hade sin
härlighet. Huru strålade icke Moses ansikte, då han
varit i Herrens närhet i fyrtio dagar! Vilket
erkännande Enok fick av sin domare!

Men var är <i>Sonen?</i> Den svaga förebilden av
honom, som skall vara konung på Davids tron
till evig tid, har stammat: »Min fader är du»,
Ps. 89:27; men han var icke arvingen.
Enfödde Sonen, som var hos Gud, är den förste,
som i ordets fulla mening har på denna öde
strand lyft sina händer mot himmelen och sagt:
<i>Fader,</i> jag tackar dig, att du har <i>hört</i> mig.
Döden kunde ej sätta honom i förlägenhet, som
kände vad det innebär att ropa: <i>Fader.</i> Och
alla svårigheter upplösas, och sorgen flyr, då
Guds Ande lär oss känna barnaskapet, så att vi
kunna ropa: <i>Abba, Fader!</i>

I första Mosebok se vi Gud göra en <i>människa</i>
av jordens stoft. I tidens fullbordan kommer
Guds Son i människogestalt och lyfter oss till en
av alla förutgående generationer okänd härlighet
»Men då tiden var fullbordad, sände Gud sin

Son, född av kvinna, född under lagen, på det
att han skulle friköpa dem som voro under lagen.
att vi skulle få <i>barnaskapet.</i> Emedan I ären <i>barn,</i>
har Gud sänt sin Sons Ande i edra hjärtan, som
ropar: Abba, Fader.» Gal. 4:4—6. I den nya
skapelsen födas vi av Anden till söner.

Ingången till denna saliga värld, som bestrålas
av Faderns kärlek, är namnet <i>Jesus.</i> Han kom
i världen för att frälsa arma, förlorade syndare,
och åt alla dem, som tro på honom, ger han
makt att bliva Guds barn. Joh. 1:12. Han,
som var i begynnelsen hos Gud, är det skapande
ordet i hans mun, som sade: »Varde!» och det
blev. Att födas på nytt, det är att genom tron
emottaga Jesus. Anden kommer genom Kristus,
och var och en som tror på honom bliver
delaktig av Sonens Ande, vilken ropar: <i>Abba,
Fader!</i> All födelse till liv är hastig men livets början
ofta okänd av oss. Men Guds Ande vittnar, att
vi <i>äro</i> Guds barn.

Nyfödelsen av Anden är oförklarlig. Då
Nikodemus frågade: »Huru skall detta ske», eller:
»Huru kan en människa åter födas?» svarade
Jesus: »Vinden blåser, vart den vill, och du hör
dess röst, men du vet icke varifrån den kommer
eller vart den far. Så är var och en, som är
född av Anden.» Du kan ej beskriva nya
födelsen och vet måhända ej stunden för densamma.
Men du <i>lever.</i> Detta är huvudsaken. En kraft
har kommit in i din själ, som utjämnar allt,
liksom trädet läker sig självt genom den livskraft,
som går genom stammen. Guds mäktiga liv är
ingjutet i din själ.

Men nu torde någon fråga: Hur skall jag då
säkert veta, att jag är ett Guds barn? Därom
vittnar Anden, som bor i dig. Om du icke är
Guds barn, varför ropar ditt hjärta: Abba, Fader!
Och varför viskar du: »Jesus, Jesus, min dyre
Jesus», om icke därför att Guds Ande manar gott
för dig. En förtvivlad kvinna sade en gång till
mig: »Det är besynnerligt, att jag ropar: 'Jesus,
Jesus', då jag vet, att jag är förlorad.» — »Ja,
det är besynnerligt», sade jag.

<i>Och hon log.</i>

*
</chapter>
<chapter name="4. Abba, Fader!">
4.

<h1>Abba, Fader!</h1>

<tab><tab><tab>»Emedan I ären barn, har
<tab><tab><tab>Gud sänt sin sons Ande i
<tab><tab><tab>edra hjärtan, som ropar:
<tab><tab><tab>Abba, Fader!»   Gal. 4:6.

»Såsom en fader förbarmar sig över sina barn,
så förbarmar sig Herren över dem som
frukta honom». Ps. 103:13. Ja, hans kärlek
övergår kunskapen och är djupare än någon
moders. Sion klagar: <i>»Herren har övergivit mig.
Herren har förgätit mig.» Skulle väl en kvinna
övergiva sitt dibarn, så att hon icke förbarmade
sig över sitt livs son? Ja om hon än förgåte
honom, skulle jag icke förgäta dig.»</i> Es. 49:15.
Vem anar de ömma band, som knytas genom
födelse av samma liv. Men där en moders
förbarmande tager slut, håller hans hjärta ut.

1:o. Har du sett en verklig moder vårda sin
älskling? Hennes varma, uthålliga kärlek
överträffar allt på jorden. Och barnet är hennes liv.
O, huru glad hon är, då barnet börjar viska:
»Mamma!» Främlingen bryr sig icke om barnets
joller och finner ingen skön klang i den späda

rösten. Men dessa två, moder och barn, förstå
varandra.

En moder gläds mer över att höra barnet jollra
hennes namn än över att se den äldre sonen
klädd i studentmössa. <i>»Så varder ock glädje i
himmelen över en syndare, som bättrar sig, mer
än över nio och nittio, som ingen sinnesändring
behöva.»</i> Luk. 15. Visste du vad Guds hjärta
känner vid de nyomvändas rop: »Abba, Fader!»
så skulle ditt umgänge med Gud vara förtroligare
än det är. Du kan ej säga många ord och tycker
du beder så dåligt, att du riktigt blyges inför
dessa gamla kristna, som kanske hålla en lång
predikan för Gud, när de framlägga saker, som
du vanligen omtalar på 30 sekunder.

Du har så litet ordförråd, och dina ben darra.
Bed! Din barnabön är honom, din Fader, så kär.

Det blir nytt liv i Guds barn, då Gud frälsar
själar, såsom Rosenius säger: »Då Gud tänder
nya ljus, snoppar han de gamla»; och jag önskar,
att vi kunde bedja våra första böner. Det
naturliga barnet har en oskuld och enfald, som med
årens lopp vanligen försvinner. Så löper den
kristne alltid fara att förlora den första enfalden
och innerligheten i sin tro. Det blir så
märkvärdigt och grant för oss äldre ibland, så att jag
riktigt blygs inför Gud.

2:o. Barnen ha en synnerlig makt över Guds
hjärta. Det är en helig sak att bedja, men bliv
aldrig så högtidlig i bönen, att du förlorar
barnets enkelhet och öppna karaktär.
En liten flicka bad en gång för mig så här:
»Käre Jesus, gör G—n frisk, så är du snäll, och
jag skall tacka dig». Och han gjorde så. Detta
var ju ingen märkvärdig bön. Eller hur? Men
ett barn kan ej bedja annorlunda, och endast ett
barn kan bedja så. Många äldre kristna behöva
omvända sig och bli såsom barn, om de skola
ingå i himmelriket. Tala med Gud om allt som
rör din tid, ditt arbete, din läsning, din
sysselsättning, dina barn, din omgivning o. s. v.
Uppodla gemenskapen med Gud.

»I folk, utgjuten för honom edert hjärta!» Ps.
62:9. »Edra önskningar vare kunniga inför Gud
i allt genom åkallan och bön med tacksägelse.»
Fil. 4:6.

Ingen vilar närmare Guds hjärta än du, lilla
svaga själ. Det kan vara mycket i en rik mans
hus, som bländar främlingens öga; men hennes
favorit ligger i vaggan. De späda lammen äro,
liksom de små barnen, föremål för den ömmaste
omsorgen. <i>Han skall föda sin hjord såsom en
herde; han skall församla lammen i sin famn
och bära dem i sitt sköte och fodra de
lammdigra.»</i> Es. 40:11. Har du sett den där tavlan,
som framställer den gode herden, då han går ut
med sina får? Runt omkring herden hålla sig
fåren tätt intill honom, och han skyddar vart och
ett med sin stav. Men under manteln titta ett
par små huvuden fram. Detta är lammen, som
den gode herden bär vid sitt hjärta. Jag riktigt
avundas din ställning. Du är lammet.
»Må du, av Herren älskad, i trygghet få bo
hos honom, som överskyggar dig dagen om, och
bo mellan hans axlar.»   5 Mos. 33:12.

Den som bor på hans axlar har ej långt till
hans öra. <i>Han bär sitt herradöme på sina axlar.</i>»
Es. 9:6. Utan minsta ansträngning kan du göra
dig hörd. Du behöver icke ropa hälften så högt.
Han hör <i>den fattiges trängtan.</i> Ty du ligger
hans hjärta så nära.  Tro på hans kärlek.

I många år hava vi erfarit hans herdetrohet,
och hans barmhärtighet gör mig salig. Han är
så glad under vägen hem, då han kommer från
öknen med det bortlupna fåret. <i>»När han
funnit det, lägger han det på sina axlar med glädje.»</i>
Luk. 15:5. Hans hjärta har behov av dig. Du
är hans kärleks föremål. Säg honom, vad ditt
hjärta önskar.

*
</chapter>
<chapter name="5. Kärleken i Andens moderskap.">
5.

<h1>Kärleken i Andens moderskap.</h1>

<tab><tab><tab>»Skulle väl en kvinna
<tab><tab><tab>förgäta sitt dibarn?»   Es. 49.

<tab><tab><tab>»Såsom en fader
<tab><tab><tab>förbarmar sig över sina barn.»
<tab><tab><tab>Ps. 103.

Ned ifrån plantan upp till den höga apeln —
som pryder sin åldriga hjässa med tusentals
blommor — utgiver naturen det bästa hon har
för att göra blomman, det lilla fröets vagga, så
skön och tilldragande, att »icke ens Salomo i <i>all</i>
sin härlighet var så klädd, som en av dem.»

Det liv, som naturen framalstrar, lämnas icke
i dess späda begynnelse utan omvårdnad. Med
vilken omsorg vårdar icke varje art sitt eget
frö, inneslutande det till och med understundom i
hårdare skal än veden i sin egen stam.

Yttringen av kärlek i modersförhållandet
framträder dock mera tydligt hos levande väsen, vilka
äro i stånd att giva uttryck för hjärtats och
känslans rörelse. Den kärlek, som driver fågelhonan
att skydda sina ungar mot förföljaren, den
varsamhet örnen ådagalägger, då han lär sina ungar
flyga, är en — om än svag — yttring av den
andeström, som är naturens och livets åder.

1:o. Om själva naturen offrar det bästa hon
har och omgiver det svaga fröet med balsamiska
dofter, huru skall icke Herren utgjuta sin kärlek
över de sina.

Hur skön är icke den åskådning Mästaren giver
oss genom liknelsen om det förlorade fåret, som
herden sökte, tills han fann det, den borttappade
penningen, som föranledde kvinnan att genomsöka
hela sitt hus, och den förlorade sonen, som
väntades hem! Luk. 15. Såsom hemmets favorit
ligger i vaggan, så är fåret, penningen, sonen
den sak, varom den underbara historien rör sig.
Då familjen begåvas med ett barn, få de äldre
sönerna reda sig inom hemmet, så gott de kunna.
Alla intressen röra sig omkring den nyfödde.

Om ej du kan vara glad, så är han åtminstone
glad över dig. <i>Han skall fröjda sig över dig
med lust, tiga stilla i sin kärlek, glädjas över
dig med jubel.</i> Sef. 3. Och i denna sitt hjärtas
översvallande fröjd vill han göra ditt emottagande
så konungsligt som möjligt. »Tagen fram!» så
ropar han, som ingav naturen att smycka sin
vagga och fågelhonan att skydda sina ungar.
Varje förlorad son, som återvänder, skall finna
ett gästabud tillrett för sig. Men borden äro
lika festligt dukade var morgon, och kärleken i
Andens moderskap är evig, obegränsad.

2:o. En moders kärlek är <i>uthållig.</i> I tålamod
och kärlek håller Herren ut med sina barn.
Hans tålamod är vår frälsning.

Ingen varelse är mera hjälplös och beroende
av ständig tillsyn än människan de första åren
av sin tillvaro. Men han, som har bestämt den
späda barndomens långa månader, har också sörjt
för den kärlek och det tålamod, varmed fader och
moder välkomna och vårda den nykomna lilla
varelse, som gjort sitt inträde i deras hem. Det
är icke ofta en moder kan förgäta sitt späda barn,
så att hon icke har förbarmande därmed. Skulle
Gud hava nedlagt egenskaper hos en moder, som
han själv saknar? Skulle han så omsorgsfullt
hava sörjt för oss vid vår första födelse och icke
hava haft omsorg om oss i den andra? Är icke
föräldrakärleken en skuggbild av den gudomliga
kärleken?  Är han icke både fader och moder?

Det måste vara så. Eftersom han har låtit oss
födas in i hans familj, så måste han till oss hava
samma kärlek som en fader till sitt barn, och
vi måste kunna se upp till honom med anspråk
på omvårdnad, liksom barnet ser upp till sin
fader. Och ju klenare och sjukligare barnet är,
desto större är dess krav på ömhet och
omvårdnad. Vem vredgas på ett barn, därför att det
är svagt, sjukligt och trögt till förståndet.

Din svaghet, din fruktan, dina frestelser, dina
onda anlag och din tröghet att fatta de himmelska
tingen skall icke driva Gud ifrån dig, utan föra
honom närmare dig. Dessa dina lidanden skola
draga ned hans ömmaste kärlek över dig, stackars
späda varelse. Han skall sitta bredvid dig såsom
en sköterska. Han skall övervaka varje förändring
i ditt tillstånd. Han skall vaka över dig med
outtröttlig omtanke. Han skall uppfylla alla dina
behov. Du är ett barn. Men moder och barn
förstå varandra. Han skall undervisa dig om ting,
som äro dolda för de visa och kloka men
uppenbarade för de späda barnen, genom ord, vilka
även de kunna förstå. Vila ut hos honom. Han
skall icke lämna dig, förrän du har uppnått den
fullkomliga mogenhetens skönhet i Kristus Jesus.
(Meyer).

3:o. Denna kärlek vare din själs ankarfäste.
Djävulen skall mer än en gång anfalla din tro
på Guds kärlek. Och har du förlorat denna
förvissning, då är du svag och vanmäktig.

Kasta dig på Herren med ett nyfött barns
hjälplöshet och behov. Kasta på honom ansvaret för
din ledning, ditt beskydd och din förlossning.
Om du ej kan förstå hans vilja, så vänta av
honom, att han skall uppenbara den för dig.
Om du ej kan hava de känslor du borde hava,
så tro, att hans känslor för dig äro
oföränderliga såsom en faders. Om du blivit övervunnen
av synden, så var viss om att detta icke kan
omintetgöra hans kärlek, lika litet som kopporna,
vilka hava fördärvat något kärt ansikte, kunna
hindra modern från att kyssa dess ärriga läppar.

Denna kärlek göre din själ frimodig och full
av hopp. Han ger vad vi behöva under resan
dag för dag. Fyllnad av 5,000 behov, Joh. 6,
reskost under fyrtio år för 600,000 man är ingen
kännbar uppoffring för den Gud, som äger alla
ting och älskar mer än någon moder. Dagens
manna och nattens eldstod, öknens källor, 2 Mos.
15:27, och Eskols druva, de öppnade förrådshusen,
1 Mos. 41:56; Kol. 2:9, och Försynens vagnar,
1 Mos. 45:27, 28 stå till ditt förfogande. Men
Gud vare lov, att vi sällan få mer än vi behöva.
Det är större att äga personen själv än att vara
hans förvaltare. Alla dina källor äro i Gud.

Då jag på en genomresa passerade K. station
i Närke, frågade inspektoren en liten glad
reskamrat, vart han skulle resa. »Till Örebro»,
svarade han glatt. »Har du biljett?» Han log.
»Har du några penningar då?» — »Nej», svarade
gossen med ett leende. »Du lilla slarv, hur kan
du giva dig ut på en så lång resa utan biljett
och utan penningar?» — »Mamma har
penningar», ropade gossen och tog ett glädjesprång
i kupén. »Jaså», återtog inspektoren, »du har
din mor med dig».

*
</chapter>

<chapter name="6. Morgonsol.">
6.

<h1>Morgonsol.</h1>

<tab><tab><tab>»Herren är mitt livs värn,
<tab><tab><tab>för vem skulle jag rädas?»

Vårt svaga liv är honom kärt. Han
omgärdar sin utvalde. Ingenting kan skada honom.
Stängslet omkring Job var säkert, Job 1:10.
Eld- och molnstoden var för Israels barn den
osynliga handen, som höll Farao på avstånd.

I stridens hetta är han vår lugna borg, i
ensligheten vårt sällskap. Skilda från det verksamma
livets fröjder, njuta vi av hans under. Kerit
saknar ej sitt intresse för en Guds man. Öknen
har alltid sin himlastege.

Lik en moder, ja mer än någon dödlig, vakar
han över de sina. Ingen brudgum kan så älska
sin brud som Jesus älskar sina lärjungar. I
styrkan av sin kärlek, vishet och allmakt är han
vår »Rabbuni», en mästare utan like. Ingen
planta är för svag att växa under hans händer.
»Ett förbråkat rö skall han icke sönderbryta, en
rykande veke skall han icke släcka ut.» Han
förtvivlar ej om någon av sina lärjungar, så länge
de trots alla brister hålla sig intill honom.

Är du en planta av honom? Skjuter din kärlek
sin första knopp? Ack, du är honom, din
brudgum, så kär. Han fröjdas med hög röst, Sef. 3.
En trädgårdsmästare gläds högeligen att se det
första äpplet, konstnären följer den unge artistens
hand med kärlekens rörelse, ju mer han närmar
sig idealet. Vid varje steg framåt ledes du av
hans ögon, som väckte din själ till nytt liv. Du
skapades. Vad såg du?

Såg du en skönare bild än hans? Har du känt
en kärlek, djupare än hans? Du kom full av oro,
kval och bekymmer. Längtan drog dig till att
söka hans person. Smärtan upphörde, hjärtat
vilade, när du kom i närheten av ett hjärta, som
älskade dig, liksom stålet, när det drages av
magneten. Vilan i Gud bär oss till gemenskapen
med honom. Kom närmare! Närmare Jesu kors!

Som murgrönan klänger sig vid muren och
vinrankan griper om stödet, kläng dig fast vid
honom, som din själ älskar. Ack, att du så helt
förlorade allt och alla andra ur sikte, att han vore
din och du helt och hållet hans! Hur länge skall
du taga miste? Alla försök utom Jesus är ett
förspillande av tid och ett förslösande av kraft.

Var stilla! Ingen annan än Jesus kan göra dig
lycklig. Han är trädgårdsmästaren, som ansar
och vattnar den svaga plantan; läkaren, som
känner på ditt livs puls och helar varje brist;
stammen, som bär grenen och genomströmmar dess
fibrer med sin frälsande nåd; modern, som
hugsvalar; vännen, som aldrig övergiver. Han är
din brudgum skön. Tag honom fullt, släpp
honom ej.

Med Herren som vårt livs värn frukta vi ej
fiendens raseri. Bakom denna fästningsvall är
soldaten trygg. Inom denna inhägnad av hans
trohet skola inga stormar sönderslita oss. Hans
rikedom är vår. Hans allmakt står till vårt
förfogande, såvitt vi hava makt över hans hjärta.
Och vad säger han? »Vänd bort dina blickar
från mig; de komma mig att darra.» Av vad?
Av kärlek. Kunglig nåd! Härliga utsikt för
framtiden!

Han har varit mitt livs värn. Det var han,
som grep lejonet och band djävulen. Jag såg
tydligen hans genomborrade hand, då jag väl
kommit förbi. Detta är vägen till »Uttolkarens»
hus. Låt ej en besegrad fiende skrämma dig
bort. »Kom in! Kom in, och himlens fröjd blir
din.» Tro på hans närvaro! Lita på hans hjärta!
Trons väg öppnas mer för vår fot än för ögat.
Den som gått i kraften av hans ord finner vägen
banad för sina fötter. Herren är ditt livs värn.

För vem skulle jag rädas? En liten flicka
jollrade på sin moders knä. Då kom grannens
hund, den store, svarte »Karo». Den lilla brast
i gråt och sade: »Hunden, hunden kommer!»
»Annie,» sade modern lugnt, »du är ju hos
mamma.» — »Mor», utbrast Annie, »du skall
bevara mig.» Och slutande sina små armar kring
hennes hals, tillade hon: »Glöm aldrig, lilla
mamma, att jag litar på dig.»
David, som var omgiven av fientliga makter,
talar om tjutande hundar, som i nattens mörker
lurade på honom. Men han slöt sina armar,
den enfaldige kungen, omkring Jehova och sade:
»Hjälp mig, ty jag förtröstar på dig». De många
försäkringarna av hans mun om fast tro på
Herren likna Annies ord: »Glöm aldrig, att jag litar
på dig». Men är det inte övermod att tala så
mycket om sin tro? Nej, icke här. Det är en
förunderlig nåd, att vi arma få vänta något av
Gud. Och med de många löften, han givit oss,
kan väl ingen, som känner honom, tvivla på
hans person.

Jesus, jag litar på dig <i>nu.<7i> Du är mitt livs
värn.  »Glöm aldrig, att jag litar på dig.»

*
</chapter>

<chapter name="II. De späda barnens föda">
II.

<h1>DE SPÄDA BARNENS FÖDA</h1>

*
</chapter>


<chapter name="7. Vår föda">
7.

<h1>Vår föda,</h1>

<tab><tab><tab>»Åstunden såsom nyfödda
<tab><tab><tab>barn den andliga,
<tab><tab><tab>oförfalskade mjölken.» 1 Petr.
2:1-2.

Såsom barnet åstundar modersmjölken, såsom
strandpilens rötter dragas till den sorlande
bäcken, så har din själ börjat längta efter Gud,
och din kärlek till Guds ord är ett glädjande
bevis därpå, att du är född på nytt genom
Guds ord.

Varje späd varelse håller sig intill och
emottager sin första näring från det liv, som har 
framalstrat detsamma, och betecknande för en
persons sinnelag och karaktär är det föremål han
älskar och den sak han lever för.

Så länge det nya livet saknas, är bibeln till
och med för oss en tråkig bok, som gärna får
ligga oläst på hyllan, och vi förundra oss över
de människor, som kunna bliva så fängslade av
denna bok, att de »hänga över den både bittida
och sent». Men så fort det nya livet har blivit
tänt i själen, söka vi efter Guds ord, såsom det

nyfödda barnet efter modersmjölken, och dess
inflytande på våra hjärtan hugsvalar och
tillfredsställer såsom ingenting annat. Ej under, om vi
känna behov att läsa Guds ord, såsom barnet
tillbringar mycken tid vid modersbröstet. Här
är enda källan till vårt livs näring och tillväxt.

Människans liv får i dess spädaste barndom
sin naturliga näring genom produkterna av det
liv, som framalstrat detsamma, och alldenstund
det gudomliga livet i människan underhålles
genom bibelns ord, ligger även i detta förhållande
ett säkert bevis därpå, att detta ord är gudomligt
till sitt ursprung, övernaturligt till sina
egenskaper, himmelskt till sitt väsen och står så högt
över det jordiska och mänskliga som det liv,
vilket det underhåller. Och frändskapen mellan
det gudomliga livet i själen och den Heliga skrift
angiver dess ursprung ur samma källa. Därför
säger Jesus: »Den som är av Gud, han hör mitt
tal». Och Paulus vittnar om det nya livets
natur, då han säger: »Den andlige bedömer allt»
— och vidare: »Vi hava icke fått världens ande,
utan den Ande, som är av Gud, att vi må känna
vad som har blivit oss skänkt av Gud.»   1 Kor. 2.

Ett sådant liv kan icke tillfredsställas med vad
som helst. Före omvändelsen kan vältaligheten
och snillet draga människan till ordet och
möjligtvis någon gång bliva ett lockbete för att fånga
henne; men när hon en gång är född på nytt,
är det ordet självt, som hon åstundar utan några
tillsatser.  Ej heller kan sång och musik eller
sinnet hänförande tillställningar ersätta den sunda
näring, som Guds rena ord erbjuder. Olämplig
föda, hur riklig den än må vara, visar snart
spåren av sin skadliga verkan i barnets sjukliga och
bleka ansikte. Så vittnar ock det sjukliga
tillståndet hos en stor del av de kristna om den
dåliga beskaffenheten av den föda, varmed de
blivit försedda. De äro i ständigt behov av
tillsyn och vård och behöva skjutas fram i rullstolar,
därför att de icke hava fått eller mottagit den
näring de behöva.

Men vem ibland oss är icke angelägen att
tillväxa, att bliva mer kristuslik, helig och
brinnande i anden, att tillväxa i kunskap och nåd?
Allt som bidrager att stärka heliga uppsåt kan
vara medel i Guds hand till vår uppbyggelse,
men själen förnyas blott genom den sanning,
som <i>helgar henne.</i> Vi synas ofta tänka, att vi
skola växa enbart genom att bevista möten eller
genom kristlig verksamhet, något som även har
en stor betydelse för det kristliga livet; men
förrän vi fått ögonen öppna därför, att tillväxten
står i förhållande till vår bibelkännedom, skall
det bliva oss omöjligt att uppnå Kristi
fullbordade ålders mått, och vi skola alltid förbliva
barn och bortföras av varje lärdomsväder.

Men ett liv i sanningens lydnad ålägger oss
att avlägga all ondska, under vad form den än
framträder, emedan sådana ting fördärva lusten
efter Guds ord; och de måste genast och för
<i>alltid</i> bliva avlagda.  1 Petr. 2:1.
En ung man, som under otroslivet var
»tobaksätare», tömde sin dosa och gick till närmaste
bokhandel och köpte en liten språkbok, vilken
han sedan bar i sin dosa. Då den inrotade
begärelsen kom, tog han upp sin dosa och läste de
språk, som föllo upp i den lilla boken. Den
trofaste Anden, som aldrig försummar sig, passade
tillfället att genom denna åtgärd leda honom
in i Guds ord och göra bibeln kär för hans
hjärta. Han fördes ut på ordets gröna ängar,
och under vilans ro glömde han sin fula vana.
Ej nog härmed. Han bevarade ett fint
sanningssinne, ett gott samvete, och övades till
gudaktighet, så att han växte ovanligt fort i Herren.
Han är nu en ordets förkunnare.

Med samma beslutsamhet, menar jag, måste
du kämpa emot de köttsliga begären och taga
din tillflykt till Herrens ord.

*
</chapter>

<chapter name="8. Advokat eller arvinge?">
8.

<h1>Advokat eller arvinge?</h1>

<tab><tab><tab>»Äro vi barn, så äro vi
<tab><tab><tab>ock arvingar».   Rom. 8.

Har du sett en advokat sätta på sig glasögonen
och med en lagkarls kritiska blick genomläsa
ett testamente? Han granskar varje ord, han siktar
varje mening, han söker fatta huvudtanken och
ser noga efter, om den är rätt uttalad. Något
djupare intresse har han icke i denna skrift.
Arvet tillhör en annan.

1:o. <i>Kristendomens advokater.</i> Den moderna
kritiken kastar sig över den urgamla boken, vars
blad äro fuktade av glädjens och tacksamhetens
tårar, som flöto under en tid, då församlingen
hade större behov att <i>känna</i> än att förstå Gud.
I vår upplysta tid har var och en sin egen
mening att förfäkta, och man läser bibeln mera för
att stärka sina bevis än för att <i>lyda</i> sanningen.
Skriften är dock i all sin enkelhet Guds
uppenbarelse; och vill någon förstå, om läran är av
Gud, måste han göra Guds vilja, såsom vi lära
förstå en person genom att leva in i hans vilja
och tänkesätt.

Kristendomen ställes inför Pontius Pilatus.
Frågan: »Vad är sanning?» sysselsätter nu hela
kristenheten. Den moderna forskningen har siktat
både gamla och nya testamentet, och många
hava kränkt bibelns gudomliga anseende.
Enfaldiga sinnen förbryllas genom talet om
grundtexten, som alltid tages till hjälp, då en
bibelstridig uppfattning skall genomdrivas; och många
tala om en utgallring av bibelställen, som, enligt
deras förmenande, äro icke allenast överflödiga
utan rent av anstötliga.  Alltså en ny bibel.

Kristenheten har satt på sig förnuftets glasögon,
sedan hon förlorat sitt barnaskap. Vad skall det
bliva av tron i denna tvivelsjuka tid, om de kristna
upphäva sig till domare över den levande
Gudens ord? Låtom oss vara Mästarens lärjungar
och, erkännande vår okunnighet, antaga skriftens
tydliga utsagor, stadigt förblivande vid hans ord.
Eljest torde vi med en Josef Hume få sluta
våra dagar med ett beklagande av det mörker,
varuti vår filosofi har bringat oss. Det är en
högre vishet att höra Guds röst än att förstå
grundtexten, ehuru det kan vara bra båda
delarna. Den som tror på bibelns nakna sanning
och ej utsmyckar läran med ord, vilka ej äro
sanna, skall förstå sanningen, och sanningen
skall göra honom fri!

2:o. <i>Himmelrikets arvingar.</i> Se på arvingen.
Varje mening, som faller under hans ögon, gör
honom rik och säll, ty han vet under läsningen
av denna skrift, att det är faderns testamente till
honom.  Han känner tydligen, att ingen annan
hade kunnat utfärda ett sådant testamente, där
det minsta moment bär vittnesbörd om hans
faderliga omsorg, och då han ser på
namnteckningen, kommer han ihåg sin far, och minnen
väckas, som göra testamentet levande. Han läser
om och om igen. En tår glimmar i hans öga.
Han är arvingen. Gud välsigne honom.

Min älskade, du kommer aldrig in i Andens
evangelium, om din avsikt bara är att <i>förstå</i>
Guds ord. Bibeln öppnas aldrig för en kall
kritik. »Drag skorna av dina fötter, ty rummet,
där du står, är en helig mark.» Så var Andens
första rop till den som Gud ville uppenbara
sig för. Det är Gud som talar, och därför skall
du med den vördnad, som tillkommer en son,
läsa din bibel. Det är din faders ord, varigenom
han testamenterat dig allt vad han är och har.
Dess förbund om evig nåd äro din väns tankar
och stå utom all kritik. Dess löften äro
springkällor med levande vatten, och skriften är ofelbar
i sin ande. Kom till boken med hungrande
hjärta, liksom lärkan till sjöstranden, och prisa
honom, den levande källan.

<i>Läs din bibel i ordningsföljd,</i> såsom arvingen
sitt testamente. Stryk gärna under de ställen,
som ligga öppna för dig, och drag sakta förbi
de höjder som du ej kan intaga. Även dess
fördolda rikedomar, som du ej nu kan fatta, tillhöra
dig såsom arvinge, lika visst som barnet är
faderns arvinge, fastän det ej i sitt outvecklade
tillstånd kan åtnjuta allt vad han äger.
Läs din bibel såsom arvinge, läs i
ordningsföljd, läs med eftertanke, forska på dina knän,
läs med stegrad kärlek och tacksamhet.

<i>Läs för att känna din Gud och ditt arv i
honom.</i>

Det berättas, säger en författare, att en hop
gossar i en australisk by en dag lekte med
någonting glänsande. En arbetare gick förbi dem,
tog det lysande föremålet i sin hand och
utropade: »Vad är detta? Varifrån haven I fått
detta?» De svarade: »Där uppe bland kullarna;
och det finns mycket sådant där.» Snart
strömmade män och kvinnor upp bland bergen att
där finna det utomordentligt fina guld, som än
i dag utgör Melbournes rikedomar.

Så hantera vi klenoder, som vi icke känna,
och vi, som äro löftets arvingar, kunna dock
understundom föra ett svagt och tynande liv, därför
att vi icke äro fullt medvetna om eller
tillgodogöra oss vad Herren lovat. Även för oss finnas
rikedomar, outsägligt dyrbara klenoder på de
eviga kullarna — Guds nåds översvinneliga
rikedomar i Kristus Jesus: ett land, »vars stenar
äro järn, och ur vars berg man kan bryta
koppar». Dess rikedomar ligga ej blott på ytan, där
de äro lätt samlade. De äro förlagda i djupet
och äro allt värdefullare, dess djupare man lär
känna dem. Ingen rikedom kan jämföras med
ordets dyrbara skatter. Bibeln är ett brödhus,
ett land, som flyter av mjölk och honung, en
källa med springande vatten till evigt liv, ett
modersbröst, vars spenar drypa av mjölk, en
uppenbarelse av Gud.

Från början av troslivet är det nödvändigt att
lägga Herrens ord till grund för det kristliga livet,
så att vi ej bero av känslor och saliga möten utan
av personligt umgänge med Gud i hans ord.

Den som har smakat och sett hur ljuvlig
Herren är tjusas icke lätt av världen. Under
ökenvandringen suckade Israel efter Egyptens
köttgrytor, gurkor och meloner, men i löftets sköna
land talade de aldrig om Egyptens förmåner. En
rik erfarenhet i Guds ord förtager världen dess
tjusningskraft.

Men du stöter emot en svårighet med avseende
på tron. Du söker inom dig själv en känsla,
som du kallar tro, och vanligtvis kommer du till
den slutsatsen, att du ingen tro har. Detta är
lika förvänt som att svara en trovärdig person,
då han erbjuder en penningsumma: »Jag kan
icke emottaga din gåva, förr än jag känner, att
jag har tro». Tron litar på löftesgivaren. <i>Gud</i>
har lovat. Skulle jag göra honom till lögnare?
O nej!  Han är trofast. Jag litar på honom.

O, så tag ditt arv i besittning. Gå genom
landet till dess längd och bredd, dess djup och
höjd. Du är bottenrik, kära Guds barn.

Dig är en skön arvedel tillfallen.

*
</chapter>

<chapter name="9. Hugsvalad och stärkt">
9.

<h1>Hugsvalad och stärkt,</h1>

<tab><tab><tab>»Och under det han
<tab><tab><tab>talade till mig, kände jag
<tab><tab><tab>mig stärkt.»    Dan. 10:16.

Varför ha somliga en sådan kraft med sina
ord, att ett ord av deras mun väger mer än
tiotusen andra? I många fall ligger den innerliga
kraft, som vinner hjärtan, i det hulda och
moderliga hjärta, som vill offra sig, samt i den klara,
öppna blicken och den fromma avsikten. Den
som menar väl kan bli missförstådd men sällan
föraktad. Guds ord är liv, emedan det är
kärlek. Det kallas ej en hammare endast för
hotelser och varningar, utan mer för den kärlek,
som darrar av medlidande i domen.<i>Allt mitt
medlidande är i rörelse.</i> Han gråter och
förmanar.

Kraften att beröra hjärtan grundar sig på
gudomlig kärlek, där hjärta sluter sig intill hjärta
att leva och dö för varandra. Förtroende för
den man älskar gör hans ord till liv i våra
hjärtan, inbördes gemenskap mellan lika
hjärtan är en andekraft, som överför känslor och

intryck. En döende kan få liv genom beröring
av fadershanden, det sårade barnet känner sig
helat genom det lätta vidrörandet av moderns
andedräkt, då hon blåser på det onda och säger:
»Nu blir det bra igen».

Skulle han, som danat våra njurar och känner
våra hjärtan, ej kunna vinna, hugsvala och stärka
sina egna barn? Ack jo! <i>Såsom en moder
hugsvalar sitt barn, så skall Jag hugsvala eder.</i>
Men blott den som är av Gud hör Guds ord.
Barnet känner moderns ord helt annorlunda än
lekkamraterna. Det finnes själar, som älska att
vara ibland Guds barn och lämpa sitt liv efter
deras vanor; men skillnaden mellan äkta
gudssöner och namnkristna uppenbaras i deras
förhållande till Guds ord. Den som är barn av
Jesu hjärta och genom blodsband förenad med
honom bliver utom sig av hans ord.

<i>Mina får höra min röst.</i> Den som har vårt
hjärta har även vårt öra. Vi älska med helig
trängtan alla Guds tankar och beundra honom i
allt hans råd. Inga ord kunna måla, hur den av
Anden helgade själen älskar Gudsord. <i>»O, huru
kär haver jag din lag! Jag fröjdas över ditt
ord såsom över ett stort byte.»</i> Himmelens
älskling får nytt liv genom budskapet hemifrån.

Då Människosonen talade till Daniel, den
älskade, kände denne sig stark. Där var ingen
lång bibelförklaring, utan få ord i vänskap
mellan hjärtan, som delade varandras intressen,
syften och böjelser.
Lika andar förstå varandra. Om du icke
förstår Jesu ord, kan det bero mindre på bristande
förståndsodling än brist i gemenskap. För att
förstå Människosonens ord, måste man hava
Människosonens ande. Eljest går det så, att vi
antingen endast beundra hans tal; eller ock stöta
vi oss och vandra icke längre med honom. <i>Guds
ord är liv.</i> Ingen kan ersätta en moders
hugsvalelse, han må vara huru vis barnuppfostrare
som helst. Vad den fattiga människan åtrår är
kärlek och gemenskap. Icke blott kärlek utan
även gemenskap. Där ett hjärta förenas med
Gud och vilar i hans kärlek, börjar allaredan
himmelriket.

Guds barn, syskon i samma fadershus, borde
flitigt umgås med sin Faders ord. Samtal om
och skildringar av en person drager hans bild
mycket nära oss. Vi se honom, som vi
personligen känna, under beskrivningen av honom.
Tankarna fylla vårt inre med bilder av det
föremål vi omfatta. Är ditt samtal ägnat att väcka
rena bilder och fantasier? <i>Var icke vårt hjärta
brinnande i oss, då han talade med oss på
vägen och uttydde för oss skrifterna!</i> Elia gick,
stärkt av änglabrödet, fyrtio dagar och fyrtio
nätter till Guds berg. <i>Ditt ord håller oss uppe,
när vi det få.</i> Har Guds ord blivit din spis?

Bibeln är icke försummad, men icke så älskad
och vördad ibland Guds folk, att vi känna djupet
och vidden av dess helgande och allt förnyande
kraft.  Vi sakna icke offentlig uppbyggelse men
tvina bort av brist på verklig näring. Till och
med kristna hem, där regelbunden husandakt övas,
sakna ofta nog den Andens gemenskap, som
upplivar till kärlek och goda gärningar. Våra
handlingar visa, vad verkan Guds ord haft på våra
hjärtan.

*
</chapter>
<chapter name="10. Av hans fullhet">
10.

<h1>Av hans fullhet.</h1>

<tab><tab><tab>»Av hans nåd är hela
<tab><tab><tab>jorden full.»    Ps. 104.

<tab><tab><tab>»Av hans fullhet ha vi
<tab><tab><tab>alla fått.»   Joh. 1:16.

Den verkande orsaken till all utveckling inom
naturens värld är <i>emottagande.</i> Från mossan
upp till naturens yppersta alster är samma lag
gällande. Fritt emottagande av passande näring
befordrar växternas liv, men avbruten
korrespondens med givande orsaker hämmar dess utveckling.
Plantan lever, så länge hon tager emot, men dör,
om hon icke andas genom bladen och upptager
näring genom rötterna.

Som Guds barn är du samma lag, gällande
för livet, underkastad. Du lever, i mån som du
själv emottager och i livet omsätter Guds nåd.
Och du är levandegjord till <i>barmhärtighetskärl,</i>
begåvad för emottagande av det som är oss skänkt
av Gud. Denna tanke är full av hopp.

Låtom oss se en annan sida i lagen för
emottagande. Den sinnrika inrättningen hos varje
sådant organ för emottagande bär tydliga spår
av den omsorg, som blivit nedlagd på deras
konstruktion, och deras omgivning är full av

behovens fyllnad. Daggen faller på gräset, och
solen, en svag bild av Guds kärlek, utsänder sina
strålar över dal och höjd, och blomman rodnar
vid dess smekning; luften tränger sig in genom
varje springa; jorden omsluter trädens rötter och
giver det sista av sin fetma. Inom naturen är
behovet att giva större än emottagandet.

Hur måste det ej i ännu större grad vara
förhållandet med Gud själv. Han, som icke har
skonat sin egen Son, utan utgivit honom för oss
alla, huru skulle han icke skänka oss allt med
honom?

Vem kan måla den ömma kärlek, varmed han
omhuldar sina barn? Vem har skådat källan till
den ström, som vattnar så många tusen plantor
i nådens rike? Gud har många tusen barn men
försummar ingen. Han lyssnar till var och en
av dem, och alla bära vittnesbörd om Herren,
att han är god. Tåligt upprepande av samma
nådens under och Andens milda dragande äro
en ständig påminnelse om att han vill träda i
närmare förbindelse med oss och våra behov.
Anden är såsom en stigande flod, och Jesus
säger: Den som tror på mig, av hans liv skola,
såsom Skriften har sagt, flyta strömmar av
levande vatten. Joh. 7. Källan måste välla sin
klara våg, bäcken vattna sina stränder. Och
Herren måste giva.  Joh. 3:14; 4:4, 34.

<i>Och du är ett kärl för emottagande.</i> Solen
väcker naturen och blomman ur jorden för att
giva; du är väckt av Anden för att känna Kristi 
kärlek. De milda krafter, som ha fört din själ
från döden till livet, utgöra nu din atmosfär,
likasom blomman indricker solens varma strålar.
Du behöver icke oroas för din tillväxt, så länge
du är hans. Alla krafter, som befordra livet, äro
för handen i din omgivning, rikare och fullare
än på naturens område. Herren är omkring sitt
folk. Hans ögon följa dig.

»Se på liljorna, huru de växa! De arbeta
icke, ej heller spinna de, men jag säger eder,
att icke ens Salomo i all sin härlighet var så
klädd som en av dem». Varifrån hämta de sitt
rika färgstoff och sin sköna vällukt? Från
omgivningen. Men vad de behöva, är endast 
droppar från naturens ocean. Hur komma de i
besittning av denna rika uppfyllelse? Stilla under
inflytandet av utom dem varande krafter, växa
de och klädas i skönhet, likasom barnet av sin
moder, genom emottagande.

Varför icke du? Kära Guds barn, ser du icke
än din Faders rikedomar? Varför kastar du icke
hela omsorgen för ditt liv på honom? Är han
icke nog för dig?

Vad behöver du? Innan karavanen sattes i
rörelse mot Josefs land, hade Jakob övervägt sin
ställning. Efter sina behov räknade han
tomsäckar. — Ack, säger du, jag är idel tomhet och
behöver hela hans fullhet. Vad mer, min älskade,
hans fullhet är för dig. Ordet vart kött och
bodde ibland oss, full med nåd och sanning, och
vi skådade hans härlighet. Den var hel och 
hållen vår: <i>Vi skådade.</i> Och av hans fullhet ha vi
alla fått nåd för nåd. Rotens fetma är för
stammen, grenarna och bladen. Du är hans lilla gren,
som nyss har öppnat din första bekännelseknopp,
och växer endast genom att förbliva i honom. Du
har mycken tomhet, han har mycken fullhet.

<i>»Fullhet!»</i> är naturens sång. Den blyga
blommans doft och lärkans sång i våren, naturens
saftiga grönska och de mogna sädesfälten sjunga
denna koral: <i>Av hans fullhet! Av hans fullhet!</i>
Vindarnas sus och regnets milda skurar men även
rimfrost och snö instämma i naturens jubelsång:
<i>Av hans fullhet!</i> Nordens klara stjärnehimmel
och Afrikas brännande sol stråla av hans fullhet.

Och den nyfödda själen — <i>av hans fullhet.</i>
Synderskan vid Jesu fötter, rövaren, som klänger
sig fast vid Jesus i döden, David, som sjunger
om evig nåd, och Johannes, som prisar Kristi
kärlek, jubla: <i>Av hans fullhet!</i> Lammet under
herdens mantel och fåret vid hans käpp och stav
sjunga genom dödsskuggans dal: »Jag fruktar
intet ont, ty du är när mig.» Bergens folk, som
föra striden från portarna, och dalens
innevånare triumfera: <i>»Ingen Gud är såsom din, o
Jesurun!»</i> Dalen har sin herde, festen sin bägare,
livstiden lång godhet och barmhärtighet.

Vad begär du? Se efter, vad han lovat. Säg
till honom: Min nöd är stor. Jag dör utan dig.
Men du är min Gud, och jag flyr till dig. Fräls
mig, bevara och uppfyll mig. Jag tror ditt löfte
och tager emot din fullhet.  <i>Din fullhet.</i>

*
</chapter>

<chapter name="11. Morgondagg">
11.

<h1>Morgondagg.</h1>

<tab><tab><tab>»Bittida söker jag dig.»
<tab><tab><tab>»Tidigt på morgonen föll
<tab><tab>ett flöde av dagg.»

Stig tidigt upp! Morgonluften är ren och
stärkande. Mannat föll tidigt på morgonen. Då
är bönens tid. Tidig nåd är källan till glädje och
levnadsmod. »Mätta oss med din nåd, när
morgon gryr, så vilja vi fröjdas och vara glada i alla
våra livsdagar.»

1:o. <i>Din morgon.</i> Är den ljus? Du vet ej,
vad dagen bär i sitt sköte. Ett moln av
misstankar, avundsjuka, missmod, vrede, motgångar,
sjukdomsfall, sorgebud o. s. v. kan förmörka din
levnadssol, och ditt hem är ett sorgehus, din ära
ett kors. Hur litet anade Job sina prövningar den
dagens morgon, som var ingången till
dödsskuggans dal. En dag med sorgebud, strider och kval
har ofta en stilla morgon, såsom fåglarna draga
sig tyst tillbaka från alperna före stormens utbrott.

Din morgon kan även vara dyster och mulen.
Allt är så tomt och ängsligt, allt så mörkt och
besvärligt. Men bakom molnet står Herren med
sitt leende, likt morgonsolen bakom dimman.
Dina svårigheter, din oro och dina bekymmer,
barnens skrik och familjens oroliga brådska, din

mans svårmod och tjänarinnans otålighet, din
huvudvärk, din trötthet, det myckna arbete, som
skall utföras, äro en morgondimma, ur vilken den
dagens manna faller. Det manar till bön.
Sällan har du en ljus och glad morgon bedit så
allvarligt som nu med svårigheterna framför dig.
För ett bedjande själ har dagens Jeriko sin
änglafurste, Jos. 5, och offerhöjden sin middagsglans.
1 Mos. 22. Lämna all din omsorg åt Herren.
Töcknen skingras, barnen tystna, tröttheten
försvinner. Över hela ditt hus vilar ett saligt leende.
Den dag, jag ropade, svarade han mig. Du ingav
mig mod, och min själ fick kraft.

2:o. <i>Så fort ditt öga öppnas, sök den Älskade.</i>
Börja din dag med honom. Gläds däröver att
Herren är din Gud. Bed honom så uppfylla och
genomtränga ditt väsen, att du må stråla för
honom hela dagen. Liksom månen är mörk i sig
själv men lånar sitt ljus från solen, så är du mörk
i dig själv, men Jesus vill vara solen och kraften
i dig. Förrän dagens strider börjat, <i>tala</i> med
Gud, som Herrens tjänare Mose, att du må stråla
av hans helighet. Kvider anden i ditt bröst, gå
avsides och <i>kämpa,</i> till dess du har vunnit, om
du annars vill gå till dagens arbete lik en monark,
som bestiger tronen. Då skall världen icke skämta
med din gudsfruktan. Bedjen, och I skolen få,
klappen, och eder skall varda upplåtet.

Giv akt på kämpen vid Jabboks vad.
Tvivelsutan hade han bedit hela natten. Då han genom
bönen var mogen att brytas ned, för att sedan
erhålla ett nytt namn, då kommer den Starke
och fattar den kämpande själen. »Och en man
brottades med honom, till dess morgonrodnaden
uppgick.» Denne vidrörde Jakobs höftsena, och
då patriarken kände, att han funnit sin överman,
en gudomlig person, ropade han under tårar:
»Jag släpper dig icke, förrän du välsignar mig.»
Hurudan blev utgången? »Gud välsignade
honom där.» På den kristnes morgonaltare borde
kunna skrivas: <i>Gud välsignade honom där.</i>
Varje plats, där en kristen har böjt sina knän,
skulle bevara minnet av Herrens under genom
den saliga verklighet dessa ord innebära: Gud
välsignade honom där. Eljest — varför bedja vi?

3:o. <i>Skördemän behöva en god frukost.</i> Stora
givare äro alltid stora emottagare, stora helgon
förbruka mycken nåd. Endast de, som <i>rikligen
undfå nåd</i>, kunna härska i liv. Rom. 5. Mätta
din själ vid källan! Ät livets bröd (Joh. 6), innan
du går till dagens arbete. Det goda, som
Herren har fött hos dig, behöver stärkas på nytt varje
morgon, om du skall övervinna det onda med
det goda. Din plats må vara aldrig så ringa,
den har dock sin andel av ansvar, fröjder och
smärta, ljus och mörker. Se därför till, att du
aldrig försummar dagens morgon, då vakande,
bedjande och allvarliga själar insamla dagens
manna. Även du har din andel i morgonflödet.

Skulle hon, som väckt sin skyldeman genom
en lätt rörelse vid hans fötter, komma igen
tomhänt? Och han sade: »Tag manteln, som du har

på dig, och håll den fram!» Och varför skulle
ej Rut, den blivande furstinnan, få doppa sin
beta i såsen? »Kom hit och ät av brödet och
doppa din beta i såsen!» (Ruts Bok). Din själs
frände är mer än Boas. Varför är du så sen att
öppna ditt hjärta för Jesus? Väl använd morgon
är väl använd dag. Väl bedet är väl arbetat.
Bed så, att den helige Ande kommer över dig.

4:o. <i>Morgonens manna är din reskost för
dagen.</i> Andens inspiration din eld- och molnstod,
Guds närvaro ditt »livs värn», »din stolthets svärd
och din styrkas prydnad». Vi skulle du ännu en
gång gå till dagens arbete försvagad genom
bristande umgänge med Gud? Trots mångåriga
erfarenheter och högt uppdriven arbetsförmåga
är du ej i stånd att förhärliga Gud genom dina
verk, om du icke har beskådat den sköna
urbilden på berget. »Se till, att du gör allt efter den
förebild, som jag har visat dig på berget.» Hur
ofta har du ej misslyckats! Den långa natten
av fåfängt arbete visar, att de galileiska fiskarena
ej kunde såsom Jesu lärjungar fiska med
framgång utan Mästaren. Däremot kunna vi, såväl
som de, lätt förstå av det stora fiskafänget, att
den  uppståndne Herren, Mästaren, var kommen.

»Vad?» utbrast principalen. »Din stil är
alldeles förändrad!» — »Jag har blivit en kristen»,
svarade bokhållaren lugnt. »Låt vara, men vad
har det att göra med din handstil?» — »Jo,»
svarade han, »tron lär mig att göra allt för Gud.
Var morgon beder jag Gud om nåd att skriva väl
och göra mitt arbete väl. Jag beder och arbetar.
Detta är hela hemligheten.» — »Jag respekterar din
kristendom», svarade den förvånade principalen.

Den unge bokhållaren var beklädd med
arlaregnets välsignelse. Han försummade ej att
insamla dagens manna före sin arbetstid på
kontoret. Men om du icke har tid att bedja, så
skall du likväl få tid att ångra en förlorad dag,
när aftonen kommer. Jag känner en man, som
steg tidigt upp en morgon för att hinna med
dagens arbete, men i brådskan bad han ej så
allvarligt, som han hade bort göra, om Andens
kraft, utan ryckte upp en bok skrivpapper och
rusade till verket. Då middagen kom, hade han,
som ofta varit »en god skrivares penna», förstört
tio ark papper och våndats utan resultat,
likpredikanten, som predikade två timmar utan att
säga någonting. Vad han bort göra på morgonen,
det måste han nu: <i>bedja.</i> Och slutligen vann
han något av reformatorns ande, som under en
bråd och svår tid sade: »Jag kan ej komma
igenom, om jag ej beder minst två timmar om
dagen.» Varför vinna vi så litet? Därför att vi
bedja för litet. Varför duka vi under? För en illa
använd morgon. Vi samla ej in dagens manna.
Vi kläda oss ej i Guds vapenrustning.

5:o. <i>Glöm ej vapenrustningen. Gå i Andens kraft!</i>
Då engelsmännen i april månad 1868 hade
berett sig att med storm taga Magdala,
inrapporterade en soldat den häpnadsväckande
nyheten, att man hade glömt krutsäckarna till portens

sprängning; och genom denna oförlåtliga glömska,
som väl saknar motstycke i krigshistorien, hava
de gjort sig själva till ett åtlöje. Vad skall man
säga om ett regemente, som kommer till platsen
med hästar, gevär och kanoner men utan
ammunition? Med alla sina vapen kunna de intet
uträtta. De falla ett offer för sin tanklöshet.

Långt mera klandervärd är en kristen, som är
tanklös nog att gå till verket utan bön. En
allaredan vunnen erfarenhet manar oss framåt men
gagnar intet för dagens strider, om vi sakna den
helige Andes kraft. Den kristne må hava gått
igenom tiotusen floder, han står dock vanmäktig
inför dagens Jeriko, om han icke på morgonen har
talat med »Fursten för Herrens här». Tusenden,
som varit inne i vilans land och högt benådade,
hava småningom sjunkit i anden genom slapphet
och försummelse. De tro sig vara välsignade av
Gud, men deras torra bekännelse och nederlagen
i vardagslivet bära vittnesbörd om ett tynande liv.
Vad är orsaken? Kanske en försummad morgon.

O, jag besvär dig, min käre vän, försumma ej
din morgonstund. Innan jordiska tankar och
världsliga bekymmer hava såsom en svärm
gräshoppor uppfyllt hjärta och sinne, ödeläggande
hela din själ på högre intressen, fröjder och
förhoppningar — höj dig på bönens och
tacksägelsens vingar till de himmelska höjder av
umgängelse med Gud, där eldskriften förnyas, så
att du kan gå ut i vardagslivet med detta
segerjubel i ditt hjärta: »Si, jag kommer för att göra
din vilja, o Gud, och din lag är i mitt hjärta.»
Det är ofta nog, som om en här av främmande
tankar stode vid hjärtats port om morgonen.
Stundom är deras gestalt så härlig, att de
intressera oss; ibland röra de sig t. o. m. omkring
andliga ting, men göra oss likväl förströdda.

Sucka till Herren, då du vaknar, och bevara
din själ från världens lockelser genom tidig
umgängelse med Gud. Låt Jesus tala med dig först
av alla. Var från dagens början helt intagen och
fördjupad i honom, hans kärlek, hans blod och
sår. Syssla med sådana ting, som för hans bild
närmare din trosblick. Häri ligger en källa till
ständig frid, oavbruten grönska och fruktbarhet.
<i>Allt vad han gör, det lyckas väl.</i> Ps. 1:3. Varför?
»Han tänker på Herrens lag både dag och natt».
Behjärta vad jag säger! En dag blir ofta retfull
och svår, därför att vi gått till dagens arbete
utan bönens välsignelse, och mången orolig Marta,
som springer ut och in, uträttar så litet, emedan
hennes morgonbön var mindre hjärtesak än
gammal vana. Den himmelske vännen står i
morgonens port med hela rikedomen av sin nåd, liksom
modern väcker den hemkomne sonen med
blombuketten och kaffepannan. Har du ingen tid för
din Vän, intet att säga honom rörande din själ
och andras frälsning eller rörande din familj, din
sysselsättning, din dag, din framtid o. s. v.

<i>Hur använder du din morgon?</i>

*
</chapter>

<chapter name="12. Bönen">
12.

<h1>Bönen.</h1>

<tab><tab><tab>»Allt vad I bedjen Fadern
<tab><tab><tab>i Jesu namn, det skall han
<tab><tab><tab>giva eder.»

Den lungsiktige behöver andas djupt. En
svårmodig själ och en, som lider av andlig
tvinsot, kan återställas genom bön. Om bönen är det
kristliga livets andedräkt, så kan ingen kristen
leva utan bön. Varför nutidens kristna
understundom föra ett tynande liv, beror ej på bristande
kunskap utan på bristande gemenskap med Gud»
Vi bedja för litet.  Och vi bedja icke rätt.

1:o. Herren har icke blott undervisat om
bönens makt, utan även lärt huru vi skola bedja.
Då Herren sade: »Allt vad I bedjen Fadern i
mitt namn», har han själv intagit ställningen av
en borgesman. Det är för hans egen skull vi få
allt vad vi bedja om i Jesu namn.

En man gör konkurs, och många lida förlust
på honom. Ej nog därmed. Han har genom
falskhet och bedrägeri förlorat allas aktning och
förtroende; ingen lånar honom ett öre. Men en
dag kommer han understödd av godkänd borgen.

Bankiren får ett annat utseende, kassören bugar
sig för låntagaren. Han har fått en aktad och
rik borgesman. I den personens namn lyfter han
den summa han behöver.

Din borgesman är Kristus. Och han säger:
Allt vad I bedjen Fadern i mitt namn, det skall
han giva eder. Om du skrivit »Jesus» på den
växel du ämnar draga hos Gud, nekas ej din
begäran, om du beder i Jesu namn. Så ovärdig
och usel du än är, kan du frimodigt nalkas
Fadern och säga: »Det är en ringa sak för dig,
som utgav din Son för mig, att välsigna min
själ och uppfylla mig.»

2:o. <i>Men du måste vara sann i ditt framträdande 
inför Gud.</i> Varje människa är av naturen
osann. »Fåfänglighet och lögn äro alla
människor, höga som låga.» Blott <i>en</i> Människa är
sann, och lika mycket som Han vinner gestalt i
oss, lika mycket äro vi sanna. Jesus sade: <i>Jag
är sanningen.</i> Den som vill vara en
framgångsrik bedjare måste grunda sin bön på Jesu dyra
förtjänst; men ingen kan bedja i Jesu namn utan
att vara sann. Sanningens Ande är en ömtålig
duva. Vårda sanningens dygd.

Är du barn av sanningen, var sann i ditt väsen,
och gå fram med uppriktigt hjärta, sådan som du
är. Ebr. 10:22. Sanningens Ande gör en
människa sann och skyr all efterapning. »Du älskar
sanning i hjärtat. Lär mig ock vishet i mitt
innersta.» Bönens port öppnas aldrig för den som
har någon skötesynd med sig. Och det vore

illa för oss, om Gud erkände någon dubbelhet
hos oss genom att välsigna våra själar i synden.
Därtill har han oss för kära. »Om jag hade
förehaft något orätt i mitt hjärta, så skulle
Herren icke hava hört mig. Rannsaka mitt hjärta,
o Gud, pröva mig, och förnim hur jag menar
det.»

Det beror icke så mycket på din värdighet som
därpå, att du är sann. Varför Gud välsignar oss
mera genom enskild bön, beror ofta därpå, att
vi då framträda mera okonstlat än i den
offentliga bönen. Låt ditt hjärta tala.

3:o. <i>Förbida Herren.</i> Likna ej barnet, som
gläntar i dörren men springer bort till sina lekar;
och fordra ej, att Gud skall välsigna dig <i>var</i> som
helst. Den som beder i tron <i>väntar</i> bönhörelse
och stannar kvar inför Herrens ansikte, såsom
Abraham.

I sin barnsliga tro är själen ofta djärv i sin
bön. Hon beder Gud om hela världens frälsning,
och allt synes vara möjligt. När jag fann frid
med Gud, trodde jag, att varenda människa, jag
nådde, skulle emottaga samma frälsning. Men
de gjorde sina hjärtan till diamant. Vi få ha
tålamod. Herren har haft tålamod med oss.

Herren har lovat höra de eländas rop men
aldrig förbundit sig att följa våra planer. »När
du blir stor», säger fadern, »skall du få det.»
Men fader och son hava olika mått för den
mogenhet, som är nödvändig för gåvans
emottagande. Låtom oss vara andarnas Fader 

underdåniga, att vi må leva. Vi ha en fader, som ej
allenast har goda gåvor att giva, utan ock
<i>förstår</i> att giva.

Lev ett bönens liv! Hav en bönevrå ute eller
inne. Gå ofta dit. Tala med Gud om <i>allt.</i> Ingen
är dig så nära som han.

Och minns, att han <i>känner</i> för sina barn.

*
</chapter>

<chapter name="III. Grunddraget i barnets karaktär">
III.

<b>GRUNDDRAGET I BARNETS KARAKTÄR</b>

*
</chapter>

<chapter name="13. Kärleken">
13.

<h1>Kärleken.</h1>

<tab><tab><tab>Si, skön är du!   H. V. 1:15.

Ett älskande hjärta giver karaktären skönhet och
behag, den upphöjda själen en ljuvlighet, som
är tilldragande. Kärleken omgiver "kristendomens
högsta adel med ljuvliga, balsamiska dofter,
såsom Libanon strömmade sin vällukt över nejden.
»Dina kläders lukt äro såsom lukten från Libanon.»
Kärleken är full av inspiration, liv och ljus.

Den har inga stickord. Dess tal är ljuvligt. Kol.
4:6. Kärleken förjagar <i>all</i> bitterhet. »Hans mun är
idel sötma.» Den utgjuter sig i glödande
skildringar av sitt föremål och är av större värde för Moses
uppdrag samt oumbärligare för evangelisten än
själva Arons vältalighet. Ur ett varmt hjärta
framkvälla sköna ord, och det giver poesien högre lyftning.
»Min tunga vare en god skrivares penna.» Ps. 45:2.
Det bästa vi kunna giva är ett varmt hjärta.

Kärleken tager den förolämpades parti och tar
den felande i försvar men tillrättavisar honom med
gråtande allvar. »Är icke Efraim mig en dyrbar
son, är han icke ett älsklingsbarn, vilket, ju mer
jag bannar det, jag vårdar desto mer? Därför
uppröres mitt hjärta för hans skull.» Jer. 31:20.
Kärleken avundas ej, han förtalar ingen. »Ty kärleken
överskyler en myckenhet av synder.»  1 Petr. 4:8.

Kärleken har ömt hjärta men fast karaktär. Den


är stark såsom döden, dess nitälskan är hård såsom
dödsriket, dess glöd är en elds glöd, en Herrens
låga. H. V. 8:6. Kärleken dör hellre än att vika.
»Därav hava vi lärt känna kärleken, att han gav
sitt liv för oss.» 1 Joh. 3:16. Ingen makt har
ännu kunnat besegra kärleken. »Starka vatten
kunna icke släcka kärlek, strömmar ej förkväva
den.» H. V. 8:7. Den sannskyldiga kärleken har
en enda person och ett enda föremål för sitt liv
och är ett enda hjärta och en odelad vilja. Han
dör för den älskade och återfinner sig själv i
honom.  <i>Man bliver den man älskar.</i>

Kärleken består ej uti att älska utan i att <i>vara
älskad,</i> ej uti att giva, utan i att taga emot;
men kärlekens natur är sådan, att han offrar allt.
»Däruti består kärleken, icke att vi hava älskat
Gud, men däruti, att han har älskat oss och givit
sin Son till försoning för våra synder.» 1 Joh.
4:10. Och har Jesus blivit enda föremålet för vår
kärlek, så att vi för hans skull förlorat allt, som
delade våra hjärtan, giver denna hänförelse en
underbar lyftning åt hela vårt liv och grundlägger
en skön, helig karaktär.

Ej under, att skalder och poeter hava sjungit
kärlekens lov, och likväl ha de flesta varit
främmande för kärleken själv. 1 Joh. 4:16. Det
kan ej förnekas, att en person är värd lika mycket
som han älskar. Joh. 14:23, 24.

<tab><tab><tab>O, låt mig vara till för Jesu hjärta
<tab><tab><tab>Och gömd uti hans välbehag,
<tab><tab><tab>Så att jag må i både fröjd och smärta
<tab><tab><tab>Behärskas av det högre livets lag.

*
</chapter>

<chapter name="14. Den lärjungen, som Jesus älskade">
14.
<h1>Den lärjungen, som Jesus älskade.</h1>

<tab><tab><tab>»Var och en som älskar, han är
<tab><tab><tab>född av Gud.»           1 Joh. 4:7.

Den lärjungen, som Jesus älskade, är uppfylld av
samma kärlek som Mästaren. Han lever i
kärlek, vakar i kärlek, sover i kärlek, arbetar i kärlek,
vilar i kärlek, tiger i kärlek, talar i kärlek och skriver
i kärlek. Han synes icke veta av något annat liv än
Jesu kärlek; och vare sig han är ute bland vänner
eller hemma i kammaren, bär han alltid samma
solsken av ett älskande hjärta. Han sover sött, ty
Herren gör oskuldens boning fridfull; han vaknar
med kärlekens leende på läppar, som fuktas av
brudgummens vin. H. V. 7:9. Han står upp och
går till sitt arbete med ett hjärta, fullt av Jesu kärlek.

Kärleken har behov av att offra sig. Gud, som
är kärleken, skapade en värld; och endast den
rika mångfalden av olika föremål, danade av en
och samma vilja, kunde motsvara den rikedom av
tankar, önskningar och behov, han kände i sitt
hjärta. <i>Sommar och vinter har du gjort, Tabor
och Hermon lovsjunga dig.</i> Regnet har en fader,
rimfrosten talar om hans andedräkt. Allt är en
värld av kärlek, som under väntan på Guds barns
härliga frihet sjunger hans lov. Från Patmos
klingar dess lov: <i>Honom, som älskar oss</i> etc.,
Uppb. 1:5; från »torget» sprides ryktet om
honom. Allt vittnar om en älskande faders omsorg.

Från Jesu hjärta talar Jesu lärjunge om det

högsta av allt. Hur han tänker, talar och skriver,
kommer han åter till samma grundlag: <i>Gud är
kärlek.</i> Tankarna i hans brev flyga utan
systematisk ordning från det varma hjärtat, liksom
gnistorna omkring städet, utan annan ordning
än dess inre lag: kärlek. »Den som icke älskar,
han känner icke Gud, ty Gud är kärlek. Låtom
oss älska, ty kärleken är av Gud. Den som
älskar, han förbliver i Gud och Gud i honom.
Den som icke älskar har icke sett honom eller
känt honom. Detta är kärleken till Gud, att vi
hålla hans bud» o. s. v. Så talar Johannes.
Där finns ingen utredning av lärobegrepp, han
besitter ingen logisk skärpa, och likväl talar han
såsom ingen annan om den högsta tillvaron.

Kärlek! Kärlek! Du är allt, och allt är intet
utom dig. Det ligger en mycket skön och djup
tanke i Pauli bön för efesierna: ... »att Kristus
måtte bo genom tron i edra hjärtan, på det att
I, rotade och grundade i kärlek, kunnen förmå
begripa med alla heliga vad längden och bredden
och djupet och höjden är och känna Kristi kärlek,
som övergår kunskapen, på det I mån uppfyllas
intill all Guds fullhet.» Ty att känna Kristi
kärlek i hans offer såväl som hans hjärta kan blott
hava en enda verkan: att vi fyllas intill all Guds
fullhet. <i>Allt,</i> som innefattas i ordet kristlig
fullkomlighet, såsom renhet, helighet, självuppoffring,
ädelmod, Kristi sinnelag, Andens kraft,
barmhärtighet, mildhet, godhet, trohet, saktmod, tro,
kunskap och ljus, förstånd, hängivenhet, frid och
fröjd, alla kristliga dygder och alla Andens
frukter, innefattas i ett enda litet ord: <i>kärlek.</i>

Teologien om det »högre kristliga livet» är
kort och enkel. <i>Kärleken är lagens fullbordan.</i>
Alla spörsmål, alla strider om lärobegrepp, all
räddhåga för syndfrihetsläran och lagisk helgelse
upplösas och försvinna i Jesu Kristi kärlek. I
stället för utredning av läran om helgelse drivas
vi genom kärlek till praktisk utövning av Guds
vilja; och saken blir så enkel, att ett barn kan
förstå den. Detta är det liv, som är fördolt med
Kristus i Gud. <i>Si, jag kommer, i boken är
skrivet om mig, att göra din vilja, o Gud.</i> Vad
skulle en fältherre göra med en soldat, som blott
kunde stå rak i ryggen och »skyldra gevär» men
icke lydde hans kommando! Skulle den bäst
utförda artighetsbetygelse kunna rädda honom?

I Jesu Kristi stridsmän, och I alla, som frukten
Gud! Haven I ingen högre uppgift i dessa allvarliga
tider än att hålla Kristi lära högtidlig? Har
missionen blivit ett yrke, eller är det kärlekens verk?
»Om jag utskiftade alla mina ägodelar och gåve
min kropp att brännas, men icke hade kärlek, så
vore det mig till intet nyttigt. Kärleken är
långmodig och mild, kärleken förhäver sig icke, han
uppblåses icke, han skickar sig icke ohöviskt, han
söker icke sitt, han förtörnas icke, han tillräknar
icke det onda. Han fördrager allting, han tror
allting, han tål allting.» Vad skall man säga om
den, som för en hög bekännelse och är häftig,
egenkär, klandersjuk, misstänksam och partisinnad?
Kännetecknet på barnaskap är, att vi älska.
Födelse av Anden är ett liv, söm tändes av
kärlek. <i>Gud är kärlek.</i>

Min älskade! Jag bestraffar icke, men jag vill
väcka ditt rena sinne. Vari består kärleken? Vem
som vill eftersinna kan svara: Kärleken består uti
att vara älskad. Varför älskade Johannes mycket?
Därför att han hade gått i kärlekens skola. Jesu
Kristi person är så mäktig, att varje handtryckning
i nådens förbund överför likasom en elektrisk våg
av ren, gudomlig kärlek. <i>Den som icke älskar har
icke sett honom.</i> Så älskvärd är han. Genom att
leva och ständigt förbliva uti Jesu kärlek kan du
älska. Ej din kärlek till honom, utan hans kärlek
till dig är källan till ett innerligt och varmt liv.

Med innerligt hjärta söker han vinna hela vårt
förtroende. Han tål icke det avstånd en död och
förvärldsligad kristendom har uppställt emellan
honom och församlingen. Den sympati, som
förenar hjärtan i samma syften, tankar och begär, kan
aldrig ersättas av religiös artighet och högtidlighet.

Ack, hur det grämer honom, som är vår själs
frände, att hans egna blivit så andäktiga, att ingen
förtrolighet finns i deras umgänge med Gud. Barnen
ha växt upp till söner, som tagit höga
bildningsgrader och lyfta på hatten för sin far men trampa hans
vilja. Den första kärleken har kallnat under
utövande av plikten, och kristendomen är »vardaglig».

Min vän! Tillhör du Jesus helt? Äger han ditt
hjärtas odelade kärlek, och är du helt och hållet hans?

*
</chapter>

<chapter name="15. En tjänarinna och hennes lön">
15.
<h1>En tjänarinna och hennes lön.</h1>

<tab><tab><tab>»Och Abraham tog en flaska
<tab><tab><tab>med vatten och lade på Hagars
<tab><tab><tab>skuldra.»              1 Mos. 2:14.

Inneliggande kapital äro döda. Den rike
kornbonden efterlämnade en stor förmögenhet men
dog, innan han börjat <i>leva.</i> Han saknades
därför icke heller i döden, ty han hade aldrig levat
för någon annan än sig själv. Ej under, att
skriften kallar honom en dåre!

Livets ändamål är att tjäna. I allmänhet värderar
man en sak för nyttans skull. Krokodilen skapades
för att leka, människan för att <i>arbeta.</i> Ps. 104. Den
som, hindrad av en eller annan orsak, förlorar det
ena tillfället efter det andra att tjäna Gud i sina
medmänniskor, känner icke Mästaren i konsten att <i>leva</i>.

Den ödmjuke Himlaprinsen utblottade sig själv
och blev fattig för att kunna tjäna de fattiga och
göra dem rika. <i>Jag är mitt ibland eder såsom
den där tjänar.</i> Under det att hans egna umgingos
med tankar på att vinna någon storhet inom hans
rike, nedlät han sig själv till den ringaste. Salomo
hade tolv tusen ridhästar. När Guds Son gjorde
sitt inträde i Jerusalem, red han på en lånad åsna.
Kejsaren av Kina kan berömma sig av 425
funktionärer, vilka äro upptagna med att vaka över
hans enskilda person. Människosonens ära bestod
i att tjäna och giva sitt liv till lösen för många

1:o. Klaga därför icke: <i>Jag är blott en
tjänarinna!</i> Utan tacka Herren, att du har fått ingå i det
ämbete, som han så högt ärade genom att själv
antaga en tjänares skepelse. Vad blev Guds Son, då han
kom hit på jorden? <i>En timmerman.</i> I sin
lärareverksamhet gjorde han väl och hjälpte alla, och slutligen
gav han sitt liv till ett skuldoffer. Vad lön fick han
på jorden? En sargad kropp, en törnekrona, ett kors
mellan tvenne rövare. Svaret på hans förbarmande
kärlek blev det hårdnackade folkets rop: <i>korsfäst!</i>

Hagar, se på den störste ibland tjänare! Om
ingen förstår eller ens vill uppskatta och värdera
din ringa tjänst, var trogen intill döden. Din
tåresådd skall bära frukt i sin tid.

Du är Guds tjänarinna. Till denna hushållning
hör ej allenast en Petrus med himmelrikets
nycklar, utan även en snäll och vänlig Rode med
nyckeln till den gamla porten. Apg. 12:12. Och inför
Gud är det en lika dyrbar gudstjänst att insätta
en liten häkta i tabernaklets tapeter som att
utskära nådastolens keruber. Det ena är lika
nödvändigt som det andra; och samme Gud, som
meddelade sin tjänare lagens ord, gav Besalel och
Oholiab vishet och förstånd till helgedomens
arbeten. 2 M. 36. Gud verkar lika stort och lika
kraftigt i barnkammaren som i kyrkan.

Vilket solsken en vänlig Rode sprider, då hon
sjunger lika glatt vid skurbaljan som i det
samlade bönemötet! De nätta stegen, som bära en glad
tjänarinna till porten för att lyssna efter en Jesu
lärjunge, leda upp till hans tron, som sade: <i>»Den,</i>
<i>som vill vara störst ibland eder, han skall vara
allas dräng.»</i> En ängel, som öppnade fängelset för
Petrus, och en Rode med sin portnyckel äro i
samma uppdrag. I mån som du får klart för dig, att din
plats är dig given av Gud, skall ditt hjärta värmas
att helga varje ögonblick <i>där</i> till Mästarens tjänst.

Tröttna ej! Var överflödande i kärleken mot
alla! Beder någon: »Giv mig att dricka!» så
vattna även hans kameler. Du anar ej, vart en liten
handling, gjord i kärlek, kan föra dig. Det
betecknande för Lammets brud är ett uppoffrande
sinne. Den mödosamma axplockningen för dig
med varje dag närmare brudgummens hjärta, om
du är på skyldemannens åker. Tro ej, att din
plats är alltför ringa för det stora offret av ett
människoliv. Låt Kristi kärlek upphöja din ringa
tjänst. Hagar! <i>Du är Guds tjänarinna.</i>

Du kan utöva ett vidsträckt inflytande genom
överförandet av ditt hjärtas kärlek i små ting.
Varje människas karaktär synes i hennes arbete,
och våra händers verk bära spår av de
bevekelsegrunder, som driva oss. En avdammad stol
och en ringa huvudgärd kan understundom utöva
större inflytande än predikstolen, då dessa
vardagliga ting bära spåren av en tillgiven kärlek.
En sann lärjunge giver en bägare <i>friskt</i> vatten.
Och denna tjänst lönar <i>Gud</i>.

2:o. <i>En flaska vatten för Hagar!</i> Det bästa en
människa kan giva motsvarar på sin höjd det minsta
Gud giver. Dock böra vi vara tacksamma för varje
kärleksbevisning vi få röna av våra medmänniskor.

Abraham sände en flaska vatten med Hagar. Denna
handling vittnar om deltagande omsorg, då Sara
däremot ej synes hava någon tacksamhetsgärd för
sin Hagar i avskedsstunden. En gammal
trotjänarinna avskedas utan pension. Hagars sista lön
på jorden var en flaska vatten.

Det finnes tyvärr mången husmoder, som
värderar tjänarinnan icke för hennes egentliga värde
utan av egennyttan. Så länge pigan är flink i
sina göromål och gagnar familjens intressen, är
hon avhållen för sin duglighet, ehuru hon sällan
torde röna den uppmuntran hon behöver. Hon
betraktas icke såsom medlem av den familj hon
tjänar, utan bara som tjänarinna. Vad är då
tjänarinnans lön? Understundom otack, klander,
ovilja, hat, en törnekrona, ett kors.

Förgäten och glömd for hon bort ifrån det
hem, där hon i början omfattades med varma
sympatier men sedan göt så många tårar. Se
på henne, där hon drager å färde, kanske en
föräldralös flicka, med sin lilla packning av slitna
kläder. Låt vara att hon är blott en tjänarinna,
hon har ett hjärta även hon, och det skulle vara
tacknämligare att i avskedsstunden offra en tår
eller ett par vänliga ord för hennes skull än att
bjuda sina vänner på en dyrbar aftonmåltid.

En vänlig blick kostar ju så föga, ett par
vänliga ord äro så lätt uttalade men hava en
underbar verkan. Har du ej ett gott ord för Hagar?
Du kanske aldrig får se henne förrän på
uppståndelsens morgon. Hurudant skall mötet bliva där?

*
</chapter>

<chapter name="IV. Varning för synden">
IV.
<b>VARNING FÖR SYNDEN</b>

*
</chapter>

<chapter name="16. Fly synden">
16.

<h1>Fly synden.</h1>

<tab><tab><tab>»Fly ungdomens lustar.»

En sommar vissnade många plantor i
blomstersängen, ehuru den hade det bästa läge emot
solen och jag vattnade, när så behövdes.
Förgäves ägnade jag min plantering all möjlig
omsorg och flit. Den ena plantan dog efter den
andra. En dag undersökte jag några plantor,
som börjat vissna, och fann, att orsaken till deras
död var en liten mask, som nedifrån ätit sig in
i märgen och steg uppåt, tills han nådde
hjärtbladet. Då föll plantan. Ingen kunde rädda
henne.

Min käre vän! Du kan ej vara Guds bara
och leva i synden. Du måste genom tron döda
passionernas eld och dräpa synden, om du vill
vara en kristen. All möda är förspilld på dig,
om du giver näring åt hemlig lusta. Du kan
väl frodas till en tid, men verkan av en hemlig
synd uppenbaras snart i ett syndafall, som
bringar både  sorg  och vanära över dig och den tro

du bekänt. Lek ej religion! Tag saken på
allvar! Skämta ej!

2:o. Sedan gräshopporna lagt sina ägg i
jorden, framträda små ungar i otalighet och
övertäcka marken. De gå sakta framåt men lämna
intet grönt efter sig; och när den tid kommit, att
de få vingar, flyga de ut såsom rövareband,
spridande nöd och fasa överallt på sin väg, tills även
de, omkring ett år gamla, lägga sina ägg i
hundratal och fortplantas i oändlighet.

Så har synden en ringa begynnelse. Det frö
en ond böjelse, en oren blick, en syndig tanke
nedlägger i människans inre var ofta nog
begynnelsen till den kedja av synder, som ödelägga
ett livs gyllene skördar. Likasom gräshopporna
vandra på marken under sin fortplantningstid,
så kommer synden ofta till oss i en förklädnad,
som döljer hennes verkliga karaktär, och vi döpa
girigheten till omtanke, vreden till nit, förtalet till
medlidande, lättsinnet till glättighet, ohöviskt tal
till tillbörligt skämt, halv sanning till nödlögn,
synden till svaghet o. s. v.

Från Adams tid, då lögnaren sade: »I skolen
bliva såsom Gud», har djävulen sminkat synden
och lagerkrönt världen med dess lusta för att
göra henne så skön och tilldragande som
möjligt. Hur mången har ej stupat över de
glitterverk, som världen utkastar på livets vädjobana
och under namn av kristen börjat leva för denna
världen. Åter andra hava dukat under för en
lusta, som gick under namn av kärlek. David
gick på taket en sommardag, då en kvinna
badade i älven. Han såg, att hon var däjlig, och
bedårad av hennes skönhet begick han en svår
synd, som bringade sorg och lidande över honom.
Simson var slav under sin egen lusta och dog
med utstungna ögon. Judas var kassör och tog
penningar ur kassan, han föll i dåraktiga
begärelser och slutade som självmördare. I alla dessa
fall har den grova lasten, de skändliga brotten
en ringa begynnelse men fruktansvärda följder.

3:o. Många ha förlorat sina själar genom
tankesynder; ännu fler hava lidit skeppsbrott
genom orena fantasier. Vänd bort dina ögon ifrån
allt, som uppväcker orena bilder i din själ! Vakta
dig för intim vänskap med världen. Håll dig ren
från sådana människor, som leva i sina lustar.
Lika troget, som fonografen upprepar de ljud,
han i sig själv upptagit, återgiver karaktären de
intryck, vårt hjärta emottager från personer och
föremål, som inverka på oss. För längre eller
kortare tid kunna vi, såsom fonografen, dölja
verkan av dessa intryck, till dess en ringa
omständighet, som berör någon svag sida i vår
karaktär, föranleder utbrott av en sämre natur.

Därför kunna vi aldrig nog vaka över oss
själva, så att vi bevaras <i>rena och sunda i intryck</i>
och aldrig medgiva, att våra sinnen upptagas av
sådant, som icke främjar livet i Guds Son.

Såsom duvan — efter vad naturforskaren
Andiovaldus sagt — är så förskräckt för höken, att hon
till och med skulle bli rädd för en hökfjäder, så
har du fått en räddhågans ande av Gud, som
varnar för varje flyktigt vidrörande av synden. Denna
heliga räddhåga är din fyrbåk under livets
segelfärd. Akta på den!  Fly varje anledning till synd!

Var även på din vakt i ensamma stunder. Om
David hade tillbringat sin lediga stund i
umgänge med Gud eller i sådant som gav en
upphöjd åskådning av livet, så hade han ej blivit
tjusad av en kvinnas skönhet, som bragte honom
i vanära och skam!

Fly synden!  Fly till Jesus!

*
</chapter>
<chapter name="17. Skämta ej!">
17.

<h1>Skämta ej!</h1>

<tab><tab><tab>»Intet dåligt tal gånge ur
<tab><tab><tab>din mun.»               Ef. 4.

Till och med »kristliga» författare tala om
tillbörligt skämt. Men det är svårt att skilja
mellan det tillbörliga och det otillbörliga
härutinnan. Vad vi med visshet veta, det är, att
skriften varnar för skämt och gyckel och ställer det i
jämbredd med sådana synder, som icke må nämnas,
bland de heliga. Men skörlevnad och all orenhet
eller girighet må icke ens nämnas bland eder,
såsom det anstår heliga, och skamligt väsende och
dåraktigt (eg. narraktigt) tal eller gyckel, vilket
allt icke höves, utan hellre tacksägelse. Ef. 5:4.
Intet dåligt tal gånge ut av eder mun. Ef. 4:29.
Det ligger i de ungas natur att vilja roa sig,
och det skulle vara mördande för den glättighet,
som utgör det unga livets blomma, att truga på
dem en trumpen religion. Ingen människa kan
hava flera skäl att fröjdas än unga troende. Men
varken Jesus eller hans apostlar efterlämna såsom
arv åt församlingen »det tillbörliga» skämtet, och
så vitt jag känner min bibel, har ingen av dess

författare kryddat sitt tal med religiösa kvickheter.
Låt vara att bibelns författare understundom
använda helig ironi och framställa sitt budskap under
många bilder och liknelser. Det ligger dock alltid
en allvarlig tanke i deras tal. Ingen har talat för
att roa samtiden eller för att tillfredsställa det
avfälliga hjärtats törst efter någon förströelse. Vem
vågar med sin hand på den heliga skrift försvara
ett lustigt, löjeväckande och dåraktigt väsen.

Det är sålunda orätt enligt Guds ord och Jesu
Kristi Ande att skämta.

Skämt är ett förnekande av den troendes liv
och principer. Vid krigslekar kan soldaten
urskuldas, om han tager ett språng utom krigsreglerna
eller spelar någon lustig komedi med kamraterna;
men har han gått ut för att strida under sin
konungs baner för sitt fosterland, kan ingen överse
med hans lekar och skämt under pågående strid.
Hela bibeln visar, att det kristliga livet alls icke
är ett skämt. Det är en strid. Och ingen av
den stora vitklädda skaran (Uppb. 7) har skurit
sina palmer i ungdomens lekar eller under en
glad afton med vänner och bekanta. Nej, de
hava kommit ur den stora bedrövelsen, och —
kämpande intill blods emot synden (Ebr. 12) —
hava de tvagit sina kläder och gjort dem vita i
Lammets blod. Därför äro de inför Guds tron.
Tror du, att soldaten, som Napoleon upphöjde
till kapten, dansade eller dukade upp någon
lustig historia för kejsaren, och därför vann så hastig
befordran? Nej, han vågade livet för sin härskare.
Unga vänner! Vakten eder för den ytliga ande,
som råder bland många Kristi bekännare i vår
tid. Tag icke allt för gott, som går under namn
av kristligt, och tänk aldrig, att du kan skämta
och vara litet rolig, därför att andra göra så. All
synd är orätt, även om en kristen begår den, och
därför bör du akta Guds egen röst mer än dåliga
exempel. Till min sorg har jag sett någon s. k.
fri predikant, som bröt det konservativa allvaret,
bliva en intressant gyckelmakare, som ansågs vara
oumbärlig för fester och roliga möten. Men en
onykter ande är lika mördande för själen som
alkoholen för kroppen.

Hur skulle det taga sig ut för en del
nykterhets- och festtalare i vår tid, vilkas föredrag mindre
avse själens frälsning än framkallande av applåder
och skrattsalvor — huru skulle det te sig, fråga
vi, om Jesus från Nasaret infunne sig på en dylik
sammankomst? Och hurudan verkan skulle hans
uppenbarelse hava på dem, som äro samlade
för att hava en »trevlig afton»? Ett utmärkande
drag för vår tid är en avskyvärd blandning av
»synd och högtid». Litet religion vill den
ogudaktiga världen också hava; men vad skall Herren
Jesus tänka om den, som har kommit från lekar
och skämt till ett bönemöte för att vittna om
härlig frälsning? Vem har lagt bryggan mellan teatern
och Lammets tron? Skulle du med fröjd kunna
möta Jesus, om han komme helt oförmodat,
medan du i din ungdomsyra lekte med likasinnade
kamrater?
Min unge vän! Du anar icke satans list.
Ungdomstiden är den tid, då man lätt tager intryck.
Vakta dig! Det kan ej beräknas, huru många
som fallit i djävulens garn, tjusade av ungdomens
lustar genom skämt och gyckel. Var glad, men
synda ej.

Vi kunna nog göra en middag trevlig utan
skrattsalvor, och tebordet behöver ingen »kristlig
roman». Det finns bättre medel att höja det
arma hjärtats liv. »Frid vare eder!» säger den
store Mästaren, efterlämnande ett större arv än
alla tiders furstar och prelater. Att vara så
genomträngd av Kristi liv genom lydnad för hans vilja,
att man bär friden av ett älskande och helgat
hjärta med sig till varje samkväm, är tusenfaldigt
mer än en uppodlad talang att kunna roa andra.

I gamla tider hade konungen en hovnarr, som
genom kvickheter och lustiga upptåg roade honom
och hans gäster. En större upplysning har gjort
anden mera allvarlig och insatt <i>rådgivare</i> i stället
för hovnarr. Man är upptagen med allvarliga
ting, sedan samhällets barnaålder förrunnit.

Så äro dagarna för Jesu ankomst avsedda att
genom en allvarlig Herrens tuktan fostra och
uppenbara »Gudssönerna». Människosonens rike
är ej en boningsort för gyckelmakare. Och i
Andens ämbete finns ingen »hovnarr».

*
</chapter>

<chapter name="18. Prata ej bort din religion">
18.

<h1>Prata ej bort din religion.</h1>

<tab><tab><tab>»Den som råder över sina
<tab><tab><tab>läppar, han är klok.»

Så allvarlig kan en förtroendepost vara, att ett
par ord, som voro förhastade, kunna göra, att
en man riskerar sin plats, såsom vi minnas, att
en minister för några år sedan i en »stridsfråga»
fällde ett mindre välbetänkt yttrande, som
föranledde att han måste avgå.

Men om det vilar så tungt ansvar över en
statsman, huru mycket allvarligare är dens liv,
som har fått sig en uppgift av Gud, konungarnas
konung, att vara världens ljus och jordens salt!
»För vart och ett fåfängt ord» — säger Herren
Jesus — »som människorna tala, skola de göra
räkenskap på domens dag». Och varnande
betygar Jakob: »Den som säger sig tjäna Gud men
icke tyglar sin tunga, utan bedrager sitt hjärta,
hans gudstjänst är fåfäng.» Därför må vi akta
på den vises råd: »Där orden varda många, där
saknas icke fel; men den som råder över sina
läppar, han är klok». Har du tänkt på de stora
verkningarna av ett ord?

Likt snöbollen, som rullar ned från bergets
topp och under färden växer till en lavin, som
kan begrava en stor by under sig, så har ofta
nog ett enda litet ord, där ett ont hjärta utgöt
sin bittra galla, förjagat friden och väckt årslånga
strider mellan personer, vilka hade levat i god
sämja förut. Det solsken, som förklarar de ansikten,
vilka röra sig omkring dig, fader eller moder, kan
plötsligt vara förbytt i sorg och vemod genom ett
hastigt ord, en vredgad blick, likasom den klara
himmelen, varunder världen fröjdas och sjunger, hastigt
övertäckes av åskmoln och skördemännen gömma
sig och fåglarna tystna. Avskyvärda grymhet, att
avskjuta det onda, elaka, otåliga lynnets giftiga
pilar emot enfaldiga och menlösa hjärtan!

Det finnes tyvärr även sådana människor ibland
Guds barn, som fördärva anden genom sina ord.
»Hade icke denna smörjelse kunnat säljas för mer
än tre hundra penningar och givas åt de fattiga?»
sade Judas, kassören och tjuven, då Maria utgöt
sin nardus över Jesus, vilken hade vunnit hennes
hela hjärta. Och en ond ande, kritikens och
knotets demon, rusade in bland Jesu lärjungar
med draget svärd emot den fromma själ, som
ägnade Herren sin tillbedjan. Ett högmodigt språk,
varmed någon vill mästra och bedöma andras verk,
ett ord av klander, förorsakat av avundsjuka hos
den, som menar sig vara förbisedd, har ofta nog
varit den brandfackla, som djävulen kastat in för
att bränna en gyllene skörd till aska. Ve den,
som lånar sig till satans verktyg.
Likasom träden befrukta varandra, då frömjölet
bäres av vinden, så överföres anden i vårt liv
genom ett ord, som bäres från man till man och
växer ut till omfång, likt den rullande snön.
Verkningarna av ett ord uppenbaras måhända i andras
avundsjuka, förtal, klandersjuka, världslighet,
högmod, egenkärlek, lättsinne. Ty ditt hjärtas
beskaffenhet utövar större inflytande än dina ord.
Därför är det något, som är långt viktigare än
dina ord, <i>och det är du själv, din karaktär.</i> Ty
av hjärtats överfullhet talar munnen. Och vem
kan hindra den ofantliga verkan av de ord, som
du en gång har uttalat.

Vi ha så få, som äro tillbörligt andliga, och
det har sig mycket lätt att bli indragen i onyttiga
samtal. Var därför hellre tillbakadragen än
framfusig, hellre den sista än den första. När dina
vänner börja ett samtal, det må vara huru andligt
som helst, rusa ej till för att deltaga, utan, innan
du börjar, stilla ditt hjärta inför Gud. Det är
denna eftertänksamma, ödmjuka, stilla och
allvarligt gudfruktiga ande, som med hela sin gripande
innerlighet behöver genomtränga och helga den
kristnes hela liv. Besinna väl, huru ett lättsinnigt
ord, även om det uttalas av en tanklös, kan såra
vakna samveten, huru ett förhastat omdöme,
varigenom du skadar en persons anseende, eller en
förströelse, som giver näring åt en oren lusta,
kan lämna så djupa sår efter sig, att de aldrig
kunna läkas av tiden; och bed Herren genomfrälsa
ditt hjärta och så rena dina läppar, att du i stället
för tomma, oandliga ord må överflöda av hans
lov. All sinnlig fröjd slukas av en gnagande oro.
Den oskyldiga leken stupar i synd. Prata ej bort
din religion.  Var stilla.

<i>»Jag tänker»,</i> sade en vän till en pratande man,
som frågade, varför han satt och hängde huvudet
som en säv. Det skulle, att döma härav, således
vara ovanligt i vår tid att tänka allvarligt. Ja,
det är en olycka för många ibland oss, att vi
tala först och tänka sedan. Den som ej har tid
att tänka sig för, utan pratar och är inställsam,
skall få tid att tänka efter, då han begråter ett
förhastande, varigenom Kristi namn försmädas.
I vårt »lättsinne» öppna vi dörren, och djävulen
far in. Du har åstadkommit avundsjuka, trätor
och kiv. Du, som var genom hög fostran utkorad
till att sprida Abrahams välsignelse, vart en
förbannelse genom din tanklöshet och har förlorat
större delen av ditt inflytande såsom kristen. Inga
tårar kunna återkalla vad du har sagt. När skall
du lära att vara stilla?

Då jag en gång gick från »Norra Salen» i
Örebro, efter att hava predikat över texten: »Han
teg!» sade en broder: »Ja, han teg!» — »Och»,
inföll en annan, »vi prata så mycket.» Vill du
bliva Jesu Kristi bild, var glad, men fåordig!
Ingen fäster avseende vid en sladdrares ord.

<i>Säg ej allt vad du vet, men vet vad du säger.</i>

*
</chapter>

<chapter name="V. Källor i tåredalen">
V.

<b>KÄLLOR I TÅREDALEN</b>

*
</chapter>

<chapter name="19. I sorgens natt.">
19.

<h1>I sorgens natt.</h1>

<tab><tab><tab>»Om du fäller modet på
<tab><tab><tab>nödens dag, är din styrka
<tab><tab><tab>ringa.»

<i>Sorgsna hjärta! Var vid gott mod!</i>
När du får vila hos Jesus med allt och vara
hans, sådan som du är, varför icke ära honom
med Abrahams tro? Han trodde, där intet hopp
var, och han kunde ej komma på skam. Måste
icke all mänsklig kraft uttömmas och
svårigheternas Jordan svälla över sina bräddar, innan Guds
kraft uppenbaras och vågen delas av en levande
och verksam tro?

Känslan är ej att lita på, än mindre att
behärskas av, och den som vill hinna upp till
offerhöjden måste livas av tron på en kraft, som
uppväcker döda. Guds ord måste i allt vara den
auktoritet, som utgör det kristliga livets grundval.
»Den rättfärdige skall leva av tro.» O, min
älskade, skola vi, som bett andra lita på Gud, svikta
i prövningens stunder?

Låt stormarna rasa! Vindarnas Gud för dig
igenom. Öva självbehärskning med blicken fästad

på den leende allmakten. Lita helt och alla
stunder på Jesus. Ingen skall rycka dig ur dens hand,
som är större och starkare än alla. »Förbida
Herren, så skall han upphöja dig att ärva löftets land.»
Håll i! Ännu har du ej vallat Jetros får i fyrtio
år. I morgon kanske du får se den stora synen.
Rannsaka och se efter. Har någon av Herrens
heliga kommit på skam? Slår han dövörat till
för sina barn? Finnes ingen himmel över Jobs
lidanden, ingen faders hand bakom lerskärvan,
ingen värdefull livserfarenhet i askhögen? Är
det bara Job du ser i den underbara historien?
Ack, där finns nog en, som skipar rätt bakom
molnet. Vi ha sett utgången av Jobs lidanden,
ty vår Gud är kärleksrik och barmhärtig.

<tab><tab><tab>Bakom molnet står ju Herren,
<tab><tab><tab>Varför suckar du så tungt!
<tab><tab><tab>Tro på Gud, så blir det lugnt!

Fatta mod! Vare din själ full av hopp! Glatt
mod är liv och hälsa, men dåligt lynne är en
benröta. Du har lagt dig på hans altare. Driv
bort modlöshetens rovfåglar ifrån altaret! Herrens
råd är underligt, men han går det härligen igenom.
Han strandar ej mot någon omöjlighet. Men som
han har hela tiden och evigheten på sig, går han
sakta framåt. Han fuskar ej. Väl den som
förbidar honom.

Öva din själ att vila på vingen under flykten
genom denna värld.

*
</chapter>

<chapter name="20. De heligas tillflykt">
20.
<h1>De heligas tillflykt.</h1>

<tab><tab><tab>»Herre, du är vår tillflykt
<tab><tab><tab>ifrån släkte till släkte.»

<tab><tab><tab><tab><tab>Ps. 91

Trons almanack har ingen solförmörkelse,
hoppets himmel är klar och molnfri. <i>»Med
gammal kärlek älskar jag dig; därför vill jag ock
framgent bevisa dig nåd.</i> Jer. 31:3. Hos »den
gamle av dagar» finnes ej någon växlingens
skugga. Jak. 1:17. <i>Hans barmhärtighet varar ifrån
släkte till släkte.</i> Luk. 1:50. Med hjärtan fyllda
av hopp till Gud gå vi att möta — okända öden?
— nej, försynens skickelser. Ödet spelar ingen
roll i de kristnas liv. De heliga äro i Herrens
hand.  5 Mos. 33:3.

1:o. <i>I tider av trångmål.</i> Han öppnade en
källåder för Ismael i Beer-Sebas öken, 1 Mos. 21,
och för Simson »den ropandes källa» i Lehi, Dom.
15:19. Prövad men aldrig övergiven kan en
kristen bli. Och hellre ville jag, som Elia, äta
bröd från korparnas mun och dricka vatten ur
bäcken än tjäna Baal och frossa vid Isebels bord.
<i>»Vi veta, att för dem som älska Gud samverkar
allt till det bästa.»</i> Smärtsamma prövningar äro
endast förklädda tjänare, som löpa framför
konungens vagn. Gud har befallt hela världen och alla
ting att tjäna hans barn. Till och med djävulen

måste tjäna som hantlangare i den store
Läkarens apotek och bereda nyttiga pulver och
hälsobringande mixturer åt Guds barn.

2:o.<i>I en ond och farlig tid.</i> Enok vandrade
med Gud, och vänskapen vart så förtrolig, att
Herren helt öppet sade honom sin kärlek. <i>»Ty
förr än han togs bort, fick han det vittnesbördet,
att han täcktes Gud.»</i> Ebr. 11:5. Men i världen
var han utskrattad, hånad och förlöjligad. Så
även predikanten Noa. Men då en hel värld
förgicks, då seglade han trygg över hemsökelsens
vatten. 1 Mos. 7. Eldsprofeten, den store
Gudsmannen, lämnar världen som en furste, hämtad
av Jehovas vagnar. 2 Kon. 2. Då tager hans
efterträdare upp Elias mantel och frågar: <i>»Var är
Herren, Elias' Gud?»</i> och svårigheternas Jordan delar
sig. »Vattnen sågo dig, o Gud, vattnen sågo dig
och skälvde, och djupen darrade.» Ps. 77:17.

3:o. <i>Uti svåra strider.</i> Segra måste vi, skall
än striden utkämpas på knä, fram måste vi, skola
vi än trampa på lejonet och draken. Ps. 91.
<i>»Fridens Gud skall snarligen förtrampa satan under
våra fötter.»</i> Rom. 16:20. Visserligen är
striden hård mot satans andemakter, men »striden
är Herrens» och <i>»han har en arm med
hjältekraft.»</i> Ps. 89:14. »Han har avväpnat
herradömena och väldigheterna», Kol. 2:15, »och för
styrkan av din arm stå de stilla såsom stenen,
till dess ditt folk, o Herre, har tågat fram», 2
Mos. 15:16. Mose, den store generalen för
Jakobs här, såg Israel i hans armar och sjöng: En
tillflyktsort är urtidens Gud, och nedåt sträcka
sig hans eviga armar. 5 Mos. 33. Då han drog
ut för sitt folk, då skalv jorden, och rymderna
genljödo av de frälstas lovsång: Du ledsagar med
din nåd det folk, som du har förlossat, du förer
dem med din kraft till din helighets boning. Ps.
68:8; 2 Mos. 15.

4:o. <i>Mitt i en fientlig värld.</i> Så snart himmelen
märkte, att Syriens konung skickade sina härar
för att tillfångataga Elisa, ilade vaktparaden från
helgedomens berg, och profetens omgivning
vimlade av brinnande vagnar och hästar. 2 Kon. 6.
Ack, det gällde ju en av Herrens ögonstenar! Och
varför skulle icke lejonkulan ha sin ängel, då
Daniel är på väg dit? Dan. 6. Och hans
medkämpar, som icke akta konungens påbud, blevo
kastade i eldsugnen; och där fingo dessa allvarliga
själar ett »hallelujamöte». Dan. 3. Församlingens
förste martyr såg himmelen öppen, och anden
flög genom stenregnet in i Guds paradis. Apg. 7.

Den gudsfientliga världen är sig alltid lik, och
någon har sagt: »Världen har alltid korsfäst, det
bästa hon haft, mellan tvenne rövare. Men vad
mer, om Johannes utkastats som ett avskräde på
uppenbarelsens klippö? Han är i anden på
Herrens dag, och se, han vandrar med Jesus på
andevärldens guldgata. O, den käre Guden! Han
möter sina vänner överallt. Därför ha de kärlek
överallt, därför ha de himmelens fördolda manna
och levande vatten mitt i öknarna.

*
O, du kära Guds barn, du Herrens lilla
ögonsten! Göm dig undan stormarna i världen. Fly
in i Jesus, glöm ej, att han är din enda säkra
tillflykt. Framåt i Herrens namn! Tag din
omätliga egendom i besittning. Förtro ditt hela
liv åt Herren. Fattiga hjärta, varför litar du icke
på Jesus? Kasta ankar i Jesu hjärta, och sedan
kan du vila mitt i stormarna, ty du känner, att
din frälsning håller, och du vet, att Herren är
trofast. Väl kan han stundom förefalla dig
»långsam och tålamodsprövande»; men han <i>menar</i> så
väl, han tänker så väl, han gör allt så väl. Vad
mer, om nöden bränner och djävulens kanoner
giva eld?  Vi sjunga bakom muren:

»Gud är vår tillflykt och starkhet, en hjälp i
bedrövelserna, väl beprövad. Därför frukta vi icke,
om än jorden förvandlades och bergen mitt i
havet sjönke.»   Ps. 46.


Amen, halleluja!

*
</chapter>

<chapter name="21. Förtal">
21.

<h1>Förtal.</h1>

<tab><tab><tab>»Bortläggen allt förtal.»

<i>Käre vän! Var stilla!</i>

Onda rykten och förtal äro en bisvärm, som
samlar honung i din kupa, om du är stilla, men
stinga allt värre, ju mer du slåss med dem.  Det

tager ingen ände på att försvara sig själv, och
den som varit med därom glömmer det aldrig.
Ekot svarar, så länge du ropar; och ondskan
träter, så länge du vill. »stå på din kant». Är
icke detta ett uselt liv? Tig, så bliver det tyst!
<i>"Den som tager till svärd förgås genom svärd".</i>
Men Lammet, som tiger stilla för den som klipper
det, <i>Lammet</i> skall få välde över alla folkslag.
Världen hånar vid Jesu kors men bävar, då han
bryter Pilati insegel; och nattens väktare fly från
den tomma graven. Var stilla! En ädelsinnad
man är svarslös, då Mirjam bannar, men icke
försvarslös.  Gud skall föra din talan.

I går afton såg jag utanför fönstret en hund,
som skällde och sparkade med fötterna inför en
stor kamrat, som tillika <i>var</i> sjudubbelt större och
starkare än han därigenom, att han gick sin väg
fram med ovanligt lugn och låtsade om
ingenting. Han syntes vilja säga: »Låt världen rasa!
Är du oskyldig, så är du osårbar. Det är långt
under din värdighet att fästa avseende vid andras
ondska eller upptaga onda rykten. Låt dem skälla
och sparka upp jorden över sig, tills de äro som
en mullvadshög. Var lugn. Det goda är alltid
större och starkare än det onda.» Jag sjönk ned
inför Herren och bad om den lejonkraft, som
uppenbaras i ett lamms natur.

En man, som står i vägen för andras
ärelystnad, såsom Daniel, må vara beredd på att bli
anfallen till höger och vänster. Men det är lika
omöjligt för världen att undertrycka en god man,
som det är omöjligt för dimman att hindra
soluppgången eller för havsvågen att föra bort
strandklippan. Renad genom missförstånd, slipad
genom klandersjuka och förtal, höjer sig karaktären
till majestät och inflytande, likasom strandklippan
över upprört hav. Hon siras med pärlband av
vågornas skum, som Josef med Faraos juveler,
hon badar i havsvågen och bliver alltmer
glänsande. Låt vara, att hon under sin »förklaring»
log genom tårar!

Det är vanligen så, att <i>den som behöver stukas
ned får tukta andra och därigenom bli krossad.</i>
När David jagas som ett rapphöns på bergen, gå
ej in i Sauls armé för att fälla en oskyldig man;
ty Saul måste falla för David. När Josef höljes
av smälek och Daniel föres till lejonkulan, när
Haman rest sin galge och världen sitt kors, följ
icke hopen, som skränar: »korsfäst! korsfäst!» utan
var stilla inför Herren och förbida honom. Korset
var ofta nog en trappa till tronen.

Avund och förtal äro ett lika främmande
element för heligt liv som junisolens glöd för en fisk.
Vårt element är Gud. Och Gud är kärlek. Dyk
ned i hans oändliga kärleks hav. Han har stort
hjärta för sina barn! Du är hans ögonsten. Visst
må du le under morgonrodnadens ögonbryn.

»Ty han skall låta din rättfärdighet framgå
såsom ljuset och din rätt såsom middagens sken.»

*
</chapter>

