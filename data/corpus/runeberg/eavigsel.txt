
OM VIGSELFORMULÄRET

AF

ADELAÏDE EHRNROOTH.


Föredrag hållet vid Unionens möte den 31 Jan 1894.

——×——


HELSINGFORS 1894.



OM VIGSELFORMULÄRET

AF

ADELAÏDE EHRNROOTH.

————

Föredrag hållet vid Unionens möte den 31 Jan 1894.

——×——


HELSINGFORS
J. SIMELII ARFVINGARS BOKTRYCKERI AKTIEBOLAG,
1894.





I Sverige har nyligen ett förslag till
nytt vigselformulär varit föremål för
kyrkomötets behandling. Då frågan helt
visst också hos oss är af intresse för
många upplysta personer, som måste
finna Gamla Testamentets åsikter om
hustruns förhållande till mannen något
antikverade, vågar jag här taga den till
tals.

Vid det svenska kyrkomötets
diskussion af det synnerligen reaktionära
förslaget till nytt vigselformulär framträdde dels
ganska liberala yttranden, dels
försäkringar om »att den gamla lydelsen vore
kär för många». Och härtill fogade man
den äfven här ofta nog hörda åsikten,
att aposteln Paulus' uttalanden i 
Epheserbrefvets 5 kap. 22—25 v. Hustrurna vare sina män underdåniga
såsom Herranom. Ty mannen är hustruns hufvud,
såsom ock Kristus är församlingens hufvud.
Såsom nu församlingen är underdånig Kristo,
så skola ock hustrurna uti all ting vara sina
män underdåniga. I män älsken edra hustrur,
såsom Kristus älskade församlingen och hafver
utgifvit sitt lif för henne. »vore ett
verkligt uttryck för äktenskapet, ett
återspeglande af förhållandet mellan Kristus
och församlingen». »Det skulle», säger
en talare, »vara en stor förlust, om
kyrkomötet af malplacerad artighet mot vissa
kretsar af stadens damvärld skulle
besluta sig för att borttaga dessa ord».
En annan, en teologie professor, betonar
att »ingenting så ofta framhölls i
Skriften med afseende å förhållandet mellan
man och hustru, som att hon skall vara
honom underdåning. — — — Hvad 
orden »ett kött» beträffade, ville talaren
äfven att dessa skulle stå kvar, enär
äktenskapets karaktär i detta stycke väl
icke undergått förändring sedan dess
stiftande.»

Nästa presterliga talare fann, att 
anmärkningarna mot både det äldre och
det nu föreslagna vigselformuläret gällde
ingenting mer eller mindre, än om Nya
Testamentet skulle ha någon gällande
auktoritet. Någon eftersmak af
orientaliskt tänkesätt fann han för sin del icke
uti att kvinnan skall vara sitt hufvud,
mannen, underdånig.

Ännu en svensk teolog, vid namn
Norrby, fann det nya förslaget »bygdt på
trogen biblisk grund och kunde ingalunda
finna en förnedring för kvinnan i att
vara mannen underdånig i allt.
Offervilligheten vore kvinnans adel och styrka
— — — allt bör kunna vinnas genom
kärleken som lider».

Kvinnosaksbladet Dagny, som egnar
förslaget en granskande artikel,
sammanfattar sin åsikt i yrkandet — »att
vigselformuläret från 1811 måtte hällre
oförändradt eller med några smärre
omskrifningar bibehållas och brukas efter
brudparets val alternativt med det nya» — —
ifall detta antages. Härtill bifogar Dagny
anmärkningen: »Då Paulus ger viljan fri
från så många bindande stadgar i
afseende på männen, tro vi det väl borde
vara oss protestanter tillåtet att tillämpa
samma kristliga frihetslag äfven för den
gifta kvinnans räkning. Men vi hafva
naturligtvis ej härmed tänkt oss att en
sådan frigörelse skulle leda till kallt
oberoende man och hustru emellan. Tvärtom
tro vi att just den frivilliga, ömsesidiga
sammansmältningen af två fria viljor till
en då blefve regel, i stället som nu
undantag.»

Vid slutlig votering, sedan liberala
röster uttalat sig mot den för kvinnan
kränkande uppfattning, som innehålles i
det anförda Epheserbrefvet, förkastades
först dessa epistelord och därpå ett
yrkande på nytt förslag hos Kongl.
Majestät.

*

Efter denna kortfattade framställning
af frågans behandling i vårt broderland
Sverige, ber jag att få bringa den på
dagordningen äfven inom vårt
kvinnosaksförbund. Icke heller vår finska kyrkas
vigselformulär torde kunna synas alla
tänkande och själfständiga män och
kvinnor fullt tidsenligt, ehuru de af
gammal slentrian ej uttala sig däremot utan
låta sig nöjas därmed.

När kristendomens store förkämpe, —
som dock i alla fall endast var
människa och barn af sin tid, — gaf hustrurna
de stränga förmaningarna »att i allt vara
sina män underdåniga» talade aposteln
Paulus till orientens folk, där kvinnan än
i dag lefver i djup okunnighet och
förnedring såsom mannens slafvinna. Det
var ej stötande för hans åhörare eller
åhörarinnor, då det förkunnades dem, att
»kvinnan är skapad för mannens skull,
men mannen är icke skapad för
kvinnans skull». Detta tyktes dem
naturligt, liksom att mannen var af Gudi satt
till kvinnans »förman». Den starkares
rätt erkändes ju öfverallt i dåvarande
samhällen. — Nära tvåtusen år ha dock
radikalt ändrat vesterlandets rättsbegrepp
härutinnan, och man har därför svårt att
inse, hvarför några af Paulus' påbud
beträffande kvinnan skola gälla som
rättesnöre för alla tider, mer än andra i lika
bestämd ton uttalade påbud till hans
församlingar.

»I tjänare varen lydige edra herrar
med bäfvan och räddhåga» anbefaldes
af aposteln på en tid, då 
slafinstitutionen var öfverallt rådande; det ljöd i
hans samtids öron icke så hårdt och
grymt som i våra. Men kulturarbetet
har visat oss slafveriets orättmätighet
och sträfvar att upphäfva det öfverallt.
Vidare befallde Paulus:	»Hvar och en
vare öfverheten, som väldet hafver,
underdånig.» Om häruti dåförtiden ej
ansågs ligga någonting för individen
kränkande eller nedsättande, så betviflar jag
att till och med de ifrigaste nutida
bekännare af Paulus' kristendom gå in på
att med ofvananförda ord sanktionera
militärväldet eller någon annan despotisk
regering med Guds nåde, som för
tillfället upphäft sig till öfverhet. — Paulus
tillstadde ej kvinnan »att hon andra
lärer», och detta var ett vist förbud då det
gälde den ytterligt okunniga, under
mannens ok förslöade judiska kvinnan. Men
jag frågar, om någon i våra
kultursamhällen ville rösta för att från
undervisningsämbetet utmönstra
folkskollärarinnan eller någon annan skicklig lärarinna,
med ordres till henne att »tiga i
församlingen?» —

Då jag anfört här så många citat från
Paulus' epistlar, har det skett för att
påpeka, till hvilka ohållbara konsekvenser
det kunde leda, ifall staten och kyrkan
från sekel till sekel med seghet fasthölie
en föråldrad och skadlig världsåskådning.
Skall ett dylikt betraktelsesätt, som gälde
den judiska kvinnan, fortfarande ha
anspråk på att strängt respekteras af det
19:de seklets kristna kvinna? Hennes
hedniska och mohamedanska medsystrar
stå som afskräckande exempel på de
moraliska begrepp och seder, som bli
rådande i samhällen, där mannen
obetingadt är hennes »herre, den hon bör vara
underdånig i allt».

Emedan en slik uppfattning går igen
äfven i vårt nu gällande vigselformulär,
må det tillåtas att bildade män och
kvinnor häremot inlägga vissa reservationer,
afskakande gamla, orättvisa fördomars
auktoritet. Både för förnuft och känsla
ligger någonting lika motbjudande som
oklart och förmätet i den analogi, som
uppställes mellan mannen — hurudan
han än må vara — och
människosläktets högsta ideal Jesus Kristus. Båda
skola vara »hufvuden;» den förre för
kvinnan, den senare för »församlingen».
Liknelsen är äfven därför misslyckad, att
den är onaturlig, utan logik och utan
historisk sanning. För det första torde
näppeligen någon äkta man kunna tänka
sig kärleksförhållandet till sin hustru
sådant, att hon vore identisk med
begreppet om en »församling». — Och äfven, om
han kunde göra det, torde han i
vanligaste fall knappast tro sig ha förpliktat
sig till att, som liknelsen fordrar, gå i
döden för henne. Däremot inträffar det
stundom att hustrun i ordets fulla betydelse
måste gifva sitt lif för att uppfylla de
plikter äktenskapet ålägger henne. Men härom
tiga visligen såväl äkta män som teologer.

För det andra, framgår vid flyktigaste
genomläsning af de fyra evangelierna,
alt det ej på Kristus' tid kunde tala som
någon »församling» i ordets egentliga och
kyrkliga mening, lika litet som om
någon kyrka. Åtföljd blott af tolf fattiga,
okunniga män af folket, vandrade
Människones son omkring i det judiska
landet, talande i synagogorna för allehanda
åhörare, som ej tyktes på minsta sätt
erkänna »Nazareern» för sitt hufvud.

Sin nya lära om hela mänsklighetens
barnaförhållande till Gud,
brödraförhållande till nästan, visshet om en
uppståndelse efter döden och om helt andra
sedlighetsbegrepp än de då gällande —
denna lära, som omgestaltat världen,
predikade han ej för någon ordnad
församling, utan hälst för fattiga folkhopar,
tillströmmande för att lyssna hänförde, »ty
aldrig hade någon så talat som denne
mannen». Jag har vandrat öfver de
ställen, dem den Gudomlige Mästarens
fot beträdde, oeh med rörelse tykt mig
återfinna hans fotspår bland Judeens
vilda klippor och afgrunder, i öknens
torra sand, vid Jordans sköna stränder
och mellan prunkande liljor på
betesmarkerna, där herdar alldeles som för
tvåtusen år sedan valla sina hjordar under
Orientens genomskinliga himmel — och
det föreföll mig där än mera oförklarligt,
hvarför Paulus, och alla kyrkans män
efter honom, nytjat ordet församling,
för att beteckna de tillfälliga folkmassor,
som samlades kring den milde
folktalarens predikstolar i den fria naturens
sköte, där hans åhörare liksom mera
omedelbart stodo under den Himmelske
Fadrens öga, än om de samlats under
kyrkors hvalf. Också förkunnades ej här
att äktenskapet — den af kärlek
ingångna förbindelsen mellan en man och
en kvinna bör ha formen af en
trosakt, hvarigenom hon måste låta sig
förvandlas till en viljelös varelse, stäld
under sin herres lydno, ty det är ju, som
vi alla veta, icke Kristus som sagt, att
»mannen är kvinnans hufvud», eller att
han skall vara hustruns förman, öfverse
med hennes svaghet, såsom med den där
ock arfvedel skall hafva i Guds rike,
o. s. v.

Det har fordrats ett skickligt och
långvarigt arbete från klerikalt håll till
stiliseringen af vigselformuläret, i ändamål
att förläna denna mystiskt patriarkaliska
anda åt en borgerlig institution —
aktningsvärd och nyttig, när den är hvad
den bör vara, en sedlig förening mellan
två inför Gud jämlika individer af olika
kön, afsedd till hvarderas inbördes
förädling och lycka och det höga
ändamålet att fostra nya släkten åt samhället.
Men äfven den hängifnaste, trognaste,
mest själfuppoffrande kärlek mellan två
makar kan ej förvandla dem till »ett
kött», hvarmed vigselformulärets
motbjudande och krassa uttryckssätt betecknar
denna själarnas, kropparnas och viljornas
förening under kärlekens fria lag.

Det har alltid synts mig obegripligt,
hvarför kyrkans män till helgande af denna
vackra förening, icke gjort ett lyckligare
urval af Paulus ord än alla de ofvan
anförda. Huru mycket mera passande
hade här ej varit t. ex. påminnelsen om
denne apostels ojämförligt sköna
definition af kärleken, som står att läsas i 1:sta
Corintherbrefvef: »Han är tålig och mild,
han uppblåses icke, han söker icke sitt
och han vänder aldrig åter.»

Ur de synpunkter jag här framhållit,
har jag vågat draga den kanske i
mångens tycke kätterska konsekvensen, att
vårt vigselformulär borde, för att
tillfredsställa vår tids moraliska begrepp, få en
annan ordalydelse än det har, äfven i
den för finska kyrkans behof senast
utgifna handboken. Ty, därest den blifvande
hustrun nu icke låter största delen af
det som vid altarets fot påbjudes henne
såsom plikt, tanklöst gå in genom ena
örat och ut genom det andra, stötes hon
af förmaningar, mot hvilka hennes
aktning för sig själf måste inlägga en
hemlig men bestämd protest. Därpå begår
hon, medvetet falsk, den enda högtidliga
ed, hvilken hon under hela sitt lif har
att som mogen kvinna offentligt inför
vittnen aflägga! Och huru månne en
finkänslig, bildad, samvetsgrann man vara
till mods, om han allvarligt fäster sig vid
de ord, som uttalas för honom och hans
brud vid beseglandet af deras äkta
förbund? Det borde nästan vittna om en
viss uppblåst dumhet och löjlig själftillit
hos en nutids ung man, ifall han, utan
att i sitt inre känna sig litet flat och
generad, aksepterar som sin rättighet den
öfverlägsna myndighet, hvilken han hör
sägas vara honom af Gud gifven öfver
sin hustru, därför att »han är begåfvad
med större förnuft och starkare natur»
än det så kallade »bräckliga
kärilet». — Måste icke sådana ord en smula
skära i öronen på enhvar, som uppfostrats
i den lika arfsrättens,
kvinnomyndighetens och samskolornas tidehvarf? — Men
det är ej tillbörligt att någon skugga af
löjlighet får falla på en helig ceremoni,
instiftad för det kristna samhället. Blotta
ordet makar, som enligt vårt vackra
svenska språkbruk betyder två som äro
lika, är en protest mot vigselformulärets
ordande om underdånighet.

Tidskriften Dagny säger i anledning
af det nya förslaget till ändringar: —
»För vår del äro vi öfvertygade, att
första följden af ett obligatoriskt
vigselformulär sådant som det föreslagna, skulle
blifva påbudet om obligatoriskt
civiläktenskap. Det går nog därhän ändå och
behöfver ej innebära någon olycka, om det
sker i lugn och under godvilligt
tillmötesgående. — — Men om lagen skulle
framtvingas genom ett missgrepp af
kyrkan och under formen af fiendtlighet mot
nyare tider, så vore det i sanning illa
och skulle kunna göra klyftan mellan
vår kyrka och vårt folk ännu större och
mera hotande än den redan är.»

Dessa ord tåla att tänkas på. Den tid
är förbi, då auktoriten hos kyrkans män
stod obestridd af majoriteten inom
landet, då de ansågos vara samvetenas rätta
ledare, såsom mystiskt invigda tolkare af
Guds till dem särskildt uppenbarade ord.
Nu är det ej mera så lätt att lägga band
på tankefriheten, ej ens hos kvinnan.
Skolan har öppnat för henne samma
vetandets källor som för mannen, och det
gamla förbudet att däri släcka sin törst,
är upphäfdt för Evas döttrar. Intet
kyrkligt påbud kan därför numera hindra
henne att känna sig som mannens
jämlike. Må man äfven betänka att det icke
endast är dygdiga, rättskaffens män, som
ha rätt att träda i äktenskap; detta
tillstädjes äfven skojarn, drinkarn och den
sedeslösa oduglingen. Utan minsta
förbehåll beklädes han med rättigheten att
vara förman och råda öfver en kvinna,
honom måhända mycket öfverlägsen både
andligt och moraliskt. Hans öfvermod
växer genom en obetingad
maktfullkomlighet, som ingalunda inom det
civiliserade samhället bör tillkomma den ena
människan öfver den andra. Och att
vigselorden, högtidligt stälda till obildade,
råa män af folket, falla i god jord, därpå
fins dessvärre alltför talande exempel.
Många se häri ett privilegium för sitt
kön att utöfva styrkans rätt inom
hemmet och göra för hustrun
äktenskapsplikterna till det tyngsta af alla ok. Det är
på tiden att åtminstone ej
vigselformuläret ger sin sanktion därtill genom
förmaningar, stälda med glödande trosnit
till judar och hedningar af den samma
apostel, som med helt andra ord i 1:sta
Corinterbrefvets 13 kap. väcker hos oss
begreppet om kärleken i ett kristet
äktenskapsförbund, det hvarken lättsinne
eller egennytta knutit. — När den äkta
kärleken i lust och nöd, sammansmälter
två hjärtan och två viljor hos fria
individer, är den oförenlig med begreppet
om en befallande part och en
underdånigt lydande.

*





