<b>SAMLADE SKRIFTER</b>

AF

<b>ZACHARIAS TOPELIUS</b>

-

TIONDE DELEN

<b>FÄLTSKÄRNS BERÄTTELESER</b>

TREDJE CYKELN

*

STOCKHOLM.
ALBERT BONNIERS FÖRLAG


<img>

ILLUSTRERAD AF CARL LARSSON

-

STOCKHOLM. ALBERT BONNIERS FÖRLAG.
STOCKHOLM.
ALB. BONNIERS BOKTRYCKERI 1900.
FÄLTSKÄRNS BERÄTTELSER. 

VII. 

DE BLÅ. 


Fältskärns sjunde berättelse.

En hel sommar hade förgått, sedan fältskärn slutat
sin sjette berättelse. Under den tiden hade man
sällan sett honom i staden, och när han visade sig i
den gråa fiskarejackan, med de stora becksömsstöflarna,
bar han öfver axeln sin knöliga käpp, på hvilken en
aktningsvärd pundsgädda hängde som en trofé, bestämd
för gamla mormors bord. Då föll det af sig själf att
Bäcken var bjuden till middag, och för hans skull
bestods till efterrätt den dagen de skönaste smultron
med oskummad mjölk. »Kusin strör för litet socker
på», brukade mormor säga med en god min, ehuru
Bäcken lät hela drifvor snöga öfver smultronen. Han
var visst ingen goddagspilt, han kunde framlefva långa
veckor i sin fiskarestuga med surmjölk och kokta simpor,
men för sötsaker var han svag, den hederlige gubben,
när det bestods. Det visste mormor, och fast hon ej
rörde vid ströskeden åt sig själf, sade hon vänligt ånyo:
»litet mera socker, kusin Bäck!»

Fältskärn fick då höra allt nytt som stått i avisorna
och utlät sig ej just i artiga ord om Don Miguel, som
den tiden grasserade. I utbyte visste han vanligen någon
rolig historia från skogen eller sjön, till exempel huru
bror Svanholm nyligen var ute på jagt. Kamraterne
och Bäcken bland dem, hade på förhand skjutit en
hare, upptagit dess mage, lagt däruti stek, strömming
och kokta potäter samt åter sytt magen ihop. När det
var gjordt, ställdes haren på passligt ställe i skogsbrynet, 
och Svanholm fördes oförmärkt ditåt. Hundarna
drefvo, det hette passopp! och då ropade någon: passopp,
bror Svanholm! Bror Svanholm var ej heller sen att
skjuta -- paff, haren tumlade och fördes i triumf till
stugan. En större bedrift hade Svanholm ej utfört alltsedan 
den stora reträtten. Den tappre kaptenen var
dagens hjälte. Han förbehöll sig att själf uppskära sin
hare efter konstens reglor, för att gifva hjärta och lefver
åt hundarna. Mirakel, då finner han fårstek i haren.
Hvad f-n, bror Svanholm, dina harar äta upp våra får!
-- Sedan finner han strömming; hvad böfveln, dina
harar gå ut på fiske! -- Slutligen kokta potäter
rider dig attan tusan, bror Svanholm, dina harar förstå
sig både att koka och steka! Men Svanholm vardt däröfver 
mäkta grym och morrade i mustascherna åt Bäcken
en hel vecka efteråt.

Sommaren gick. När det led inemot slutet af
Augusti och Bäcken, som vanligt, var bjuden till middag
på egna gäddor, kom lille Jonathan ganska viktig en
dag och räckte honom en kvist med tre stora mörkröda hallon uppå.

-- Nå? sade fältskärn och lyftade efter sin vana
den lille vid nackskarfvet, ungefär som man lyftar en kattunge.

-- Ja, gufar -- svarade Jonathan hurtigt -- nu
ha hallonen mognat i skogen.
-- Det är bra, sade fältskärn och ställde pilten
åter på fötterna, efter en circumflex genom luften.

Anne Sofi högg socker i skänken bredvid.

-- Ja, ropade hon, nu äro hallonen mogna i skogen,
och nu ha vi att fordra en ny berättelse.

-- Hm, sade fältskärn. Löfsiken stiger som bäst,
och andkullarna börja att flyga; om tre veckor få vi se.

Man försökte några invändningar, men ingenting
halp. Tre veckor gingo förbi. Fältskärn hade saltat
rätt vackra fjärdingar sik och hemskickat rätt många
par sjöfågel med benen sammanknutna. Det blef mörkt,
kulet och stormigt att vistas därute på sjön. Då
hörde man en dag den gamle själfmant säga vid middagsbordet:

-- I kväll kunna vi börja.

Sagdt och gjordt. Klockan sex, när det begynte
mörkna, satt det vanliga sällskapet åter i fältskärns
kammare. Kapten Svanholm tummade, längesedan försonad, 
sina mustascher framför spiseln; magister Svenonius, 
skolmästaren, makade veden bättre tillsamman;
mormor stickade strumpa; Anne Sofi rensade lingon,
och barnen sattes att sprita dun ett stycke därifrån, för
att icke frestas för mycket af lingonen.

Fältskärn såg på den lätta ljusgula lågan, som
slingrade sig uppför den hvita björkveden, och syntes
icke alls ha brådtom att börja. Barnen blefvo otåliga.

-- Nu få vi höra om Carl XII, hviskade Jonathan
med flit så högt att de andra hörde det.

-- Damma till sade Svanholm. Bror har i dag
en d-n så bussig karl att göra med. Den som luktat
litet krut i sina dar, som bror och jag, förstår sig något
bättre på Carl XII, än alla pennfäktare, som skrifvit 
om honom.

-- Af krutrök bli människor bara svarta, sade skolmästaren, 
retad af utmaningen. -- Jag håller för att
Carl XII har att tacka pennfäktarne, som skrifvit om
honom, för en god del af sin storhet. <i>Posito</i> att man
frågat det förblödda, folktoma och uthungrade landet
efter hans död ...

-- Ja fråga bara, svarade kaptenen. Fråga bara,
så skall minsta torpare svara bror: vi ha klappat både
dansken och tysken och turken och ryssen, djäflar och
hjältemod, det ha vi gjort, herre, och det ha vi gjort
under Carl XII. Han var ingen petig karl och gnidare
som far hans, och sparade han ej andra, så sparade
han ej heller sin egen kungliga person. Skrifkarlarne
skulle ha gjort något till hans heder? Fy f-n, de skulle
ha plumpat ned hans blågula fana med bläck!

-- Bernhard Bertelsköld är nu död, sade gamla
mormor, för att afleda ordväxlingen. -- Jag tycker mig
ha känt honom alltifrån barndomen, och en bra karl
var han, ja jag måste säga att jag hållit af honom alltifrån början.

-- F-n heller! inföll kaptenen framfusigt. Sådana
sötmjölksgrefvar ha inte för två styfver ruter uti sig.

Mormor sänkte rösten och sade med en ton, för
hvilken den tappre kaptenen tvärtystnade:

-- Jag har sagt det så många gånger, det är
oanständigt af kusin Svanholm att svära så där i barnens
närvaro. Om kusin låtit mig tala till punkt, skulle jag
sagt något mer. Kusin borde minnas att framlidne
grefve Bertelsköld varit med i flera bataljer än kusin
ens upplefvat, och om han var en artig och godsint och
bildad herre, i stället för en grobian och en slagsbult,
så var han icke desto mindre en tapprare karl än kusin
och allsicke skapad af hvarken söt- eller surmjölk. Men
hans slut kan jag ej rätt förlika mig med. Jag tycker
det är okristligt och hemskt, att en så hjärtans god
och förståndig man på sistone blir så fången i vantro
och världsliga tankar, att han alldeles förgäter att tänka
på sin fattiga själ. Hvad är det han lefvat för? Adelsväldet? 
Vi äro allesamman borgerligt folk; icke förstå vi det där.

-- Våra likar komma nog fram, när det blir
Larssönernes tid, anmärkte Svenonius. Mellan adelsvälde, 
folkvälde och konungavälde är en strid <i>per sæcula
sæculorum</i>. Jag skall någongång berätta för kusin om
de gamle patricier och plebejer i Rom.

-- Tack, kusin, jag är ej nyfiken; papisterne går
jag helst ur vägen för. Något påfligt otyg lär ock
vara med uti konungens ring. Rättfärdiga himmel, ett
sådant olycksspöke! Man skall få se att den ringen
ännu fördärfvar hela släkten Bertelsköld. Jag kan ej
förlåta den präktiga Greta, att hon ej kastade ringen
i sjön, som hon tänkte. Det hade varit förståndigt och
beskedligt gjordt af människan, i stället att låta narra
sig och ge trolltyget åt grefven. Sanna mina ord, jag
tänker att Torsten Bertelsköld skall tacka henne lagom för det.

-- Men -- inföll Anne Sofi lifligt -- att lyckas i
allt! Tänk, mormor! Beständigt växer den släktens
makt, och går ringen från far till son, så blir man i
sjette led konung! Nu är den redan i tredje eller fjärde
led hos Torsten Bertelsköld. Hvilken skada att man
ej kan bläddra i gufar, liksom man bläddrar uti en
bok, när man gärna vill veta slutet på förhand!

-- Kära barn -- sade mormor allvarligt -- det
synes mig som skulle konungens ring rätt skarpt vilja
inprägla hos oss de orden: hvad båtar det människan
om hon vinner hela världen och dock tager skada till
sin själ? Hvad glädje hade äldste Bertelsköld, hvad
vinning hade Janssen af all deras lycka? Två människor,
ämnade till något bättre, har ringen redan fördärfvat;
den tredje har han vändt ifrån Gud vid lefnadens slut.
Var säker uppå, han fördärfvar nog flera. För resten
tycker jag ej om unga Torsten, och hans bror Gustaf
Adolf är jag ännu för litet bekant med. När jag undantar 
Greta, så ha alla de, som jag haft någon vänskap
för i de förra historierna, redan gått bort. Vi måste få
nytt folk, efter vi nu ha en ny tid.

Vid dessa ord såg mormor med frågande blick på
gamle fältskärn, som tyst och begrundande fortfor att
se på lågornas lek i den stora gammaldags öppna spiseln.
När eldskenet föll på hans höga gestalt och hans solbrända, 
ännu kraftfulla drag, föreföll det alla som hvilade
nu ett ovanligt bistert uttryck öfver hans fårade panna.
Ofta förut hade den enkle, torftige mannen likasom
vuxit med sitt ämne, så att han icke mera var samme
man, när han talade. Nu skärptes hans allvar så
dystert, att barnen betraktade honom nästan med skrämsel.
Och han sade, likasom till sig själf:

-- En ny tid!

Strax därpå vände han sig med återhämtad fattning
och klarnad blick till Anne Sofi:

-- Lägg mera ved på brasan, min flicka, jag vill
hellre se lågen än askan. Och sätt dig så att jag får
se dig bättre, mitt barn. Det gör min berättelse godt,
om jag hela tiden får se ditt goda och glada ansikte. 

-
<h1>De blå.</h1>

<b>1. Lejonet sofver.</b>

Det stora kraftfulla och höghjärtade sjuttonde
seklet hade nyss lagt sista slutstenen till sin
världshistoriska byggnad. Förhänget hade fallit öfver
dess väldiga strider om makt och ljus; dess långa rad af
år och bedrifter upprullade sig som en tafla för tänkarens
blick, och man frågade sig hvad som nu månde komma
härefter. Ty icke blott den tillfälliga slutpunkten af
årtal och siffror bildade här ett tidskifte för världen;
där hade stjärnor slocknat och välden gått under, och
nya riken och nya tankar arbetade sig upp, och hvar
fanns den man, som kunde beherska dem? Han, som
nu i mer än en mansålder gällt för både snillets och
maktens lagstiftare; han, som i sina beundrares mun
gaf hela tidehvarfvet sitt namn, Frankrikes konung
Ludvig XIV, lefde ännu och trodde sig kallad att skrifva
lagar för det nya seklet, likasom han skref för det
gamla. Men under det att skalderne ännu sjöngo hans
lof och konungarne fruktade hans statskonst nästan mer
än hans vapen och guld, begynte hans hufvud att tyngas
af ålder, hans sinne af botöfningar; medan han utsträckte
sin hand efter nya spiror, begynte förgyllningen på
hans egen att nötas; och tviflet, som förut varit stumt,
och begabbelsen, trött vid sitt munlås, begynte nagelfara 
med samtidens loftal och söka i dem det mänskligas 
lott, det öde som förr eller senare träffar <i>Gloria mundi</i>.

Ju lägre solen sjönk emot horisonten af Ludvig
XIV:s tidehvarf, desto klarare blef det för tänkarens
blick och för själfva folkens instinkt, att tiden behöfde
nye män, likasom den behöfde nya idéer. Idéerna
kommo af sig själfva; de hade länge vuxit i det tysta
och väntade blott på sol och luft, för att skjuta nya
hjärtblad. Men förgäfves såg man sig ännu om efter
männen. Man tänkte på Eugen och Marlborough; man
betraktade den stora kampen mellan Bourboner och
Habsburgare. Man såg England hastigt stiga och vinna
alltmera försprång framför dess rival Holland; man
vände sina ögon från det sjunkna och förtrampade
Spanien, från det söndrade och förvekligade Tyskland,
från det själfviska och själfförstörande Polen, till den
hoppfulla anblicken af Turkiets börjande vanmakt -- 
Europas buse, afklädd dess skråpuk. Öfverallt funnos
massor och makter, men sällan män. Få voro de som
sågo mot norden. Det barbariska Ryssland låg till utseendet 
liflöst och tvistade om korstecknet borde göras
med två eller tre finger. Sverige, Östersjöns herskarinna, 
hade medlat i Rysvyks fred, men dess svärd hade
hvilat, medan guldet flöt in i Carl XI:s reduktionskamrar, 
och en skägglös yngling utan håg och hufvud,
sade man, hade bestigit dess tron, för att -- jaga björnar.

Man visste ej då, att Peter den förste arbetade som
timmerman i Zaardams verkstäder. Man visste ej då,
att Carl XII redan som barn hade sagt, när han läste
Curtius och man frågade hvad han tyckte om Alexander
den store: »jag ville likna honom.» Och när man invände: 
»Alexander den store blef endast trettiotvå år
gammal»; så svarade den tolfårige prins Carl: »är det
ej nog, när man eröfrat konungariken?»

Man skref år 1700 vid nyårstiden. Det var en
kall, men klar vinterafton. Stjärnorna sågo ned på
Mälarens isar, där stundom hästtraf och bjällerklang
hördes uti den frostiga kvällen. Några timmar förut
hade scenen varit lifligare. En del af hofvet hade åkt
uti granna med fransar behängda slädar ut på ett lustparti, 
och där hade mången liten röd frökenkind blifvit
ännu rödare, och mången högboren kavaljer hade egenhändigt 
styrt sin frustande springare öfver isfältet. Men
nu på kvällen hade änkedrottningen Hedvig Eleonora,
konungens farmoder, inbjudit hofvet till en aftoncirkel
på Drottningholm.
Den goda drottningen hade ledsamt. Hon hade så
gärna haft sin hand med uti rikets styrelse, nu som i
Carl XI:s ungdom, men hon var gammal vorden, och
sonsonens hastiga ord till grefve Piper vid mönstringen
af ett kompani, att han »ville själf befalla så tappre
män», hade gått i fullbordan nästan i samma stund han
uttalade dem. Hedvig Eleonora tog sitt parti. Hon
fortfor att bygga vackra lustslott, omgaf sig med ungt
och gladt folk, i synnerhet artister, och förlefde så
rätt muntert sina gamla dagar och sina rundliga inkomster.

Vaxljusen i Drottningholms höga fönster lyste klart
ut emot sjön, när två ryttare, insvepte i korta fältkappor, 
galopperade fram öfver isen mot slottet, medan
tre eller fyra slädar på afstånd tycktes förgäfves bemöda
sig att upphinna dem. Komne på slottsgården, steg den
ene ryttaren af och närmade sig den andre, som kvarsatt
till häst, hvarpå denne sade honom några halfhöga ord.
Den förste ryttaren band därpå sin häst vid porten och
sprang uppför slottstrappan, medan den andre satt kvar
i den skarpa vinterkylan och syntes mån om att dölja
sitt ansikte för skenet af de facklor och tjärtunnor,
som brunno på gården.

Om en stund kom den förste tillbaka och sade med låg röst:

-- Hård är sjuk, han kan ej följa med, så gärna
han än önskade det. Ögonen tindrade i hans hufvud,
när jag berättade honom ers majestäts äfventyr, och
han svarade blott: aldrig hade honan brutit sig genom
nätet, om jag varit med.

-- Om han varit med? upprepade den andre misslynt. 
Sade han så, det gamla tjurhufvudet? Nå ja, det
är ära nog för honom att jag kommer till Drottningholm
enkom för att hämta honom. Vi rida tillbaka till
staden, slädarna följa oss, och vi försöka vår lycka i morgon.

-- Det är knappt värdt att försöka ringa björnhonan, 
när Hården är borta, sade följeslagaren. Ers
majestät har i dag fällt den ludnaste tass, som någonsin
brutit sönder ett spjut. Jag slår vad att salig kungens
jagtjournal ej har någon dylik att framvisa.

-- Vi försöka i morgon, var det korta svaret.

Konungen -- ty det var han -- vände sin häst
för att åter rida bort, då i detsamma änkedrottningens
stallmästare Hoghusen, åtföljd af betjenter med facklor,
anhöll å sin herskarinnas vägnar att hans majestät ville
hedra lustpartiet i slottet med sin höga närvaro. Öfverraskad 
att vara igenkänd, likasom en gosse när han
ertappas i grannens fruktträd, kastade konungen om sin
häst, lät honom göra en sats framåt trappan och red
med afsikt rakt på en sirlig kammartjenare, som trippade
i silkesstrumpor och skor öfver gården med ett fat
syltade frukter och andra läckerheter åt hofdamerna.
Raljeriet var hårdhändt; den stackars mannen snafvade
omkull med näsan i blod, och hela det rara innehållet
af hans bricka tömdes i snön. Skrattande kastade
konungen åt honom ett guldmynt och gick upp till sin
farmor vid bättre lynne, än han kanske varit förutan
denna tillfällighet.

Inre trappan i Drottningholms slott är, som bekant,
ett mästerverk af Nikodemus Tessin -- ett arbete i så
lätt och behagfull stil, att hon tyckes enkom byggd
för gracernas fot och prinsessors tåspetsar. Konungen
stöflade uppför denna trappa med klingande sporrar och
steg så tunga, att man kunnat tro honom rida upp. I
öfra vestibulen mottogs han af änkedrottningen, 
kostymerad till Ceres; åtminstone bar hon ett respektabelt
ymnighetshorn och en knippa försilfrade ax, och efter
några komplimanger, som å konungens sida voro rätt
enstafviga, leddes han in i en af de stora salarna, på
hvilkas väggar man än i dag beundrar Carl Gustafs och
Carl XI:s bataljer, målade af Ehrenstrahl.

Carl XII hade ärft en god del af sin faders skygghet 
för fruntimmer och var, om möjligt, än liknöjdare
för behagens tjusningskraft. Sjutton år gammal, snart
tre år konung, hvilket mål hade han ej varit för all
förförelsens konst och all oskuldens beundran, om ej
hans tvära likgiltighet redan på förhand afväpnat skönhetens 
pilar! När han inträdde i salen, där en brokig
samling vimlade i de bjärtaste kostymer, blef där
plötsligt en tystnad, likasom hade en vintersnö fallit
ned öfver den vår af ungdom och glädje, som skämtade
nyss i vaxljusens sken. Konungen gick, något förlägen
tycktes det, med små och korta bugningar genom de
lysande raderna, tilldess han längst borta i salen fann
några officerare af lifgardet, med hvilka han började ett
samtal, glad att sålunda undkomma de nyfikna blickar,
som besvärade honom.

Knappt hade han försvunnit i vimlet, innan ungdom 
och lättsinne återtogo sin rätt bakom honom. Ett
skalkaktigt löje, blandadt med stickande anmärkningar,
spelade på de unga damernas och kavaljerernes läppar.
Man såg ned på det bonade golfvet, sedan såg man åter
på hvarandra under försök att dölja en munterhet, som
därigenom blott blef ostyrigare. Anledningen var tydlig.
Utan att tänka därpå, hade konungen kommit, efter tre
mils häftig ridt, från en äfventyrlig jagt, som han gick
och stod, in i balsalongen. Spåren däraf voro tydliga
nog i hans dräkt; det är troligt att den ännu var fläckad
af björnens blod, som strömmade så nyss för hans
korta spjut. Men vid sådant var man van, och jägarens
mod förfelar, likasom krigarens, sällan sitt intryck på
lifliga sinnen. Det var dock något annat ännu därtill,
som retade hofvets munterhet -- en liten omständighet,
som ej ens en konung kan glömma ostraffad af löjet
-- och det var att han inkom i sina höga jagtstöflar
snöig om fötterna. Följden var att för hvarje steg den
kunglige ynglingen tog öfver det blankt bonade golfvet,
som tycktes enkom bestämdt att trampas af idel sidenskor, 
blef där en mörk våt fläck efter de stora stöflarna,
och det var på dessa kungliga spår som ungdomen
skämtsamt pekade, när en af fröknarna var nog djärf
att bedja sina vänner betrakta »kung Carls vintergata».

De visste icke då, dessa glada och stojande hofvets
fjärilar, att kung Carl skulle lämna många spår efter
sig där han framgick i världen, men icke spår af den
hvita snön, utan röda blodiga spår, som ledde från
Stockholms salar tvärsigenom Europa ända till Svarta
hafvets kust.

Bland dem som ej sparade sina stickord öfver
dessa oskyldiga spår af konungafoten, var en lång smärt
yngling af blekt och sjukligt utseende, med blondt hår
och fina, kloka, men något spefulla drag. På hans
läppar sväfvade just ett nytt skämt öfver »björnens
tassar», när han kände en hård hand på sin axel och
hörde någon hviska i sitt öra med af vrede darrande stämma:

-- Akta dig, Torsten, att gyckla med björnen;
det kan hända att du under hans tassar finner lejonets klo.

Den tilltalade vände sig om och såg framför sig
en vacker svarthårig yngling af knappt sexton år, men
af en så högbröstad och axelbred kroppsbyggnad, att
han, oaktadt sin ungdom, påtagligen ej var en motståndare 
att förakta. Denne yngling var samme ryttare,
som åtföljt konungen till Drottningholm, och bar samma
jagtdräkt som den, hvilken ådragit hans herre hofvets skämt.

Den bleke ynglingen, kostymerad till Merkurius, mätte
den andre med en min, som skulle föreställa faderligt
bekymmer, men som innebar en god portion gäckeri.

-- <i>Mais qu’avez-vous donc, Gustave?</i> sade han; 
hvilken dräkt! Se dig omkring, <i>mon ami</i>, du är för
tillfället ej uti skogen. Misstag dig ej om högheten;
denna societé är hvarken tallar eller granar, och för
all del, <i>mon coeur</i>, tag icke damerna för enrisbuskar.
Är du säker på att vara bjuden, <i>pauvre Gustave?</i>
Jag ber dig, låna mina vingar och <i>eloignera</i> dig, eller
byt åtminstone kostym; du kan ju till exempel föreställa
Cerberus.

Den mörke ynglingen, hvars arm helt säkert var
starkare än hans tunga, skulle sannolikt gifvit ett hetsigt
svar, om ej i detsamma en mycket ung, knappt femtonårig 
flicka, kostymerad till skogsnymf, hängt sig vid hans
arm och hviskat:

-- Bry dig ej om honom, Gösta, han är van att
slipa sina ord mot de hvassa hoffröknarna. Kom, jag
hör också till skogen; jag skall hämta åt dig en barett
med grön plym, och så låta vi kammartjenaren borsta
din rock. Du är ändå vackrare än alla de andra, tillade 
hon skalkaktigt och med en så strålande godhet i
de milda blå ögonen, att Gösta kände sig blidkad och
villigt lät henne leda sig till ett af sidorummen.

Torsten log och svängde sig på klacken, att söka
nya föremål för sin kvickhet.
Lejonet sofver.
-- Kan min nådiga säga mig hvilka de tre unga
äro därborta, sade en nyss ankommen främmande
diplomat till en af drottningens uppvaktande fruar. -- 
Den ene synes mig vara hufvud, den andre hand och
den tredje hjärta af samma stam.

-- Rätt gissadt, min bäste vicomte, svarade statsfrun. 
Ni ser där tre unga syskon af familjen Bertelsköld -- kanske 
kände ni framlidne grefven, en <i>aimable</i>
kavaljer, men ruinerad genom reduktionen. Den bleke
ynglingen, grefve Torsten, egnar sig åt diplomatiska
banan och har nyss fått en anställning vid svenska
legationen i Paris. Den yngre, grefve Gustaf Adolf, är
kornett vid lifdragonerne och en af vår unge konungs
<i>va-partout</i>. Den söta blonda flickan är Ebba Cecilia
Bertelsköld, om hvilken själfva hofvets <i>malice</i> ej har
något illa att säga, fastän hon nyss, genom sin tant,
grefvinnan Sparre, blifvit anställd som tjenstgörande
kammarfröken hos prinsessan Ulrika Eleonora. Se där,
<i>mon cher vicomte</i>, en liten uppbygglig familjekrönika.
Men hvad ser jag! Hans majestät har behagat kostymera
sig till krigsguden Mars. Vågar jag underdånigst göra
en anmärkning, så saknar vår krigsgud en liten attribut,
som antiken aldrig förgäter att tillägga honom -- <i>et cela,
c’est la barbe</i>. En skägglös dundergud, på min ära, vicomte,
det förefaller mig lika naturligt som gracerna i mustascher!

Vicomten smålog, och på hans läppar sväfvade en
af dessa invändningar, som enkom äro ämnade att vederläggas. 
Men innan vi lyssna till fortsättningen af detta
samtal, gå vi att söka en förklaring huru man kunnat
förmå den buttre kunglige ynglingen att, nyss kommen
från en björnjagt, kostymera sig på en hofbal.

*
Änkedrottningen Hedvig Eleonora hade samma bekymmer 
om sonsonen Carl XII, som fordom om sin son
Carl XI. Den vilde, oborstade och otymplige gossen,
som ej en gång kunde tala fransyska, måste läras folkvett
och konungaseder; i sin moderliga omsorg ansåg
hon det ej nog att kunna dressera soldater och tala
latin; för att styra ett rike, måste man ännu därtill
kunna harangera en skön dam och figurera i en balett.
Stackars mor, hennes uppfostran åt det hållet hade alldeles
misslyckats med Carl XI, det hade hon med
grämelse erfarit under de långa tjugufem åren, då
hofvets krönika upptogs af andaktsöfningar, exerciser,
kapplöpningar, jagt och isfiske. Drottning Ulrika Eleonora
den äldre hade ej en gång lärt sig att spela femkort och
trumf; men nu var tiden kommen att få ett muntrare
lif här i Sverige. Carl XII skulle uppfostras till kavaljer;
det höll hårdt i, och den dagen när han själf satte
kronan på sitt hufvud vid kröningen, begynte gamla
farmor frukta att gossen, genom att själf regera, blefve
oregerlig för andra.

Huru hade hon ej redan förut tribulerat med lille
Carl, när han sade hofmålaren Behm midt i ansiktet
att denne såg ut som en markatta! Änkedrottningen
tog målarens parti, prinsen skulle göra afbön -- men
nej, han gick ej ifrån sina ord: Behm såg ut som en
markatta. Det var ej lätt att böja ett så styft sinne
till artighet. Men gamla farmor höll flitigt i och menade
säkert väl därmed, efter sitt sätt att se. Hon mindes
med saknad den gamla förmyndaretidens prakt; knappt
hade Carl XI lagt ögonen till, och knappt hade man
repat sig efter den stora slottsbranden, innan hans begrafning,
att börja med, firades med en ståt, som man
då icke sett på lång tid i Sverige. Sedan kom
kröningen, därpå ett kungligt biläger m. m., och så kommo
hoffesterna småningom åter i gång. Den unge konungen
gaf med sig, under förbehåll att få sköta <i>sina</i> nöjen
efter eget hufvud. Men icke egen böjelse, icke heller
eftergifvenhet för farmodern inledde Carl XII på denna
bana af lysande lustbarheter. Det var kärleken till hans
älskade och älskvärda äldre syster, Hedvig Sofia, just
då i sin ålders blomma förmäld med den unge och glade
hertig Fredrik af Slesvig-Holstein. För hennes skull utströmmade
reduktionens silfver ur Carl XI:s skattkammare
till maskrader och hofbaler; för hennes skull
glömde Carl XII mången gång sina egna jagtäfventyr,
för att deltaga i systerns mildare nöjen; det var hon,
det goda glada konungabarnet -- nog barn ännu för
att byta anbudet af Englands krona mot ett litet omtvistadt
hertigdöme, och nog oskyldig för att icke märka
sin lilla höghets tidiga törnekrona -- det var hon som
kom Europa att misstaga sig om det unga lejonets lynne
och därigenom indirekt väfde ihop det stora nordiska
krigets trassliga trådar.

Hedvig Sofia var nu i Kiel och skref därifrån en
adertonårig furstinnas bref till en sjuttonårig furste. En
kurir hade just anländt med ett af dessa bref, så fulla
af barnslig oskuld, och änkedrottningen hade mottagit
det i konungens frånvaro. Den gamla frun hade förstått
att dölja sin förtret öfver konungens uppträdande
i en fläckad jagtdräkt på hennes lysande bal och beslöt
att ännu engång »uppfostra» sin herr sonson. Hon
uppsökte honom bland militärerne, låtsande som hade
hon saker af vikt att meddela honom. Dessa saker af
vikt voro Hedvig Sofias bref och en därmed följande
sirlig harlekinsmask, inlagd i en prydligt arbetad holsteinsk korg.
Konungen läste brefvet, och ju mera han läste,
desto mera klarnade hans höga pannas moln, tills han
vid anblicken af masken utbrast i ett löje, så hjärtligt
och godt, att man såg huru varmt hans hjärta klappade
för systern -- för den enda kvinna som, näst hans
moder, någonsin kunnat berömma sig af att vara älskad
af Carl XII.

Småleende räckte han brefvet åt änkedrottningen,
som med någon möda hopstafvade följande älskvärdt
vårdslösa rader:

<tab><tab>»<i>Au Roy de Suede.</i>
<tab><tab>Stårmechtigste Kånung.

Jagh önskar att dhet her breve må finna E. M.
vedh en gådh helsa och efter iagh ågh har låvijt E. M.
utij mit föria brev tijll att beretta åm dhen divertissement
såm P. Christian då vijll gie, så beretter iagh her
medh att ij fredasse var her en ball, och en Colasion
dher håss, och sedhan når Colasion var förbij, så ferklede
sey P. Marie Elisabet, och P. Christian och dij
andra fruntimerna och cavelierna vtij Scarmusch klederna,
och danste en antré såm var ret artijg, når dij hade
dansij uth, så ferklede sey hertijgen och iagh och mitt
fruntimmert utij hella Harleqiens bande, och kåm så in
dansande, hertigen var Harleqien och iag var Madam
Harlequina, och dij andra representerede all dij andra
boufonerna, såm såg ret lölijgen uth, vij danste tes
dager var, her är miiket folk utav condition såm har
kummit hijt tijll Kieler umbschlag, vij har öfver trij
gånger åm vijkan assamblé och två gånger om vijkan
har vij ball her, och dij övrijga dagerna dra vij utij
comedian, nu är radan<footnote>Ordningen.
</footnote> åth hertijgen och mey tijll ath
giöra någon lust på vår sijda, så lerer vehl je (skie)
siart (snart), iagh vijlle önskar att vij kjnne vara så
lüklijgen tijll att ha E. M. her så våre all vår divertissemant
fulkåmlijgen, hertigen låter giöra sijn underdånnijgste
recommandation håss E. M. och hennes höghet har ågh
befalt mey detsam, ij dhet övrijga beder iagh tijll att
all stijlla conservera mey sijn nådh, såm är medh dhen
största soumision E. Maij:tt.

<tab>Kiel d. 16 Januarij
<tab><tab><tab>ödmiukesta trågnaste Syster
<tab><tab><tab>och tienerinna
<tab><tab><tab><i>Hedevig Sophie.</i>

iagh beder tijll att giöra min underdånnijsta recommandation
håss dråtningen, och helsa min Syster på mina
vegnar åm E. M. skulle behaga tijll att siij min Masque,
så schijkkar iagh hånåm her medh, håppas intet att
E. M. lerer taga ånådigt åp att iagh tager meij dhen
frijhetan ...»


Det var under intrycket af detta glada bref och
vid tanken på hertiginnan, som Carl XII utan invändningar
lät ikläda sig den kostym änkedrottningen hade
för honom i beredskap, krigsguden Mars.

Men krigsguden var denna gång icke förskräckande.
Solskenet på hans panna förfelade ej att lifvande verka
på alla dessa fjärilar, som fladdrade i konungasalarna.
Dansen blef ystrare; man uppförde en balett, hvari den
sköna Stina Fleming föreställde Calypso och den sedan
så ryktbare finnen Arvid Horn hade Ulysses' roll. Baletten
omväxlade med herdakväden, författade af grefve
Carl Gyllenborg, där man hörde Calypso deklamera:

<tab>Blida sol, gå, låt ditt sken
<tab>sig i hafvet skyndsamt dölja,
<tab>låt det tysta mörkret följa,
<tab>var ej i din nedgång sen.
<tab>Sjö och skog kan lyssna på,
<tab>del uti min ängslan taga:
<tab>alla, alla med mig klaga,
<tab>att min ängel dröjer så.

Konungen dansade icke. Bland hans lärare som
barn nämnes väl ock en dansmästare, men prinsens
framsteg i denna ädla konst voro och förblefvo, likasom
en viss kadetts, »omärkliga». Den tolfåriga prinsessan
Ulrika Eleonora var med som herdinna. Med sitt rosenröda
band ledde hon, icke ett lamm, som väl bort
höra till kostymen, utan konungens favorithund Pompe,
för tillfället smyckad med ett broderadt halsband. Det
var samma sedan så ryktbara Pompe, hvars latinska
grafskrift af Holmström blef mycket bekant äfven utomlands
och finnes sålunda öfversatt:

<tab>Pompe, kungens trogna dräng,
<tab>sof hvar natt i kungens säng.
<tab>Sist, af år och resor trötter,
<tab>led han af vid kungens fötter.
<tab>Mången täck och fager mö
<tab>önskade som Pompe lefva;
<tab>månge hjältar eftersträfva
<tab>att få liksom Pompe dö.

Under baletten såg man stundom änkedrottningens
erfarna ögon spana om icke skönhet och behag ändock
slutligen månde göra något intryck på det sjuttonåriga
marmorhjärtat. Hon hade så gärna önskat att engång se
början gjord. Hon vågade framkasta några ord om
Calypsos trollmakt, men konungen svarade snabbt:

-- Calypso var en häxa, och jag tänker icke låta
förhäxa mig.
-- Men den dag skall likväl komma, när ers majestät
förtrollas af en skön prinsessa och Sverige får en
drottning.

-- Hvem vet -- sade konungen skrattande -- när
jag blir trettio år!
<footnote>Detta skämt åberopade sedan systern Ulrika Eleonora. </footnote>

Emellertid fortfor diplomaten att på sitt sätt göra
sig hemmastadd med opinionerna om konungens person.

-- Hans majestät skall dock hafva ett kuragöst
sinnelag, däraf stora <i>entrepriser</i> äro att vänta, sade han.

-- Bevare oss Gud från ett sådant kurage, min
bästa vicomte, svarade nåden i fåtöljen. Om ni kallar
det kurage att bryta halsen af hästar, björnar och människor
-- <i>eh bien</i>, jag medger, hans majestät kan däri
täfla med själfva kung Orre. Föreställ er, i somras var
här en sjödrabbning. Hans majestät och kapten Horn
stridde i små båtar på Mälaren. Det är sant att de
i stället för kanoner hade stadens brandsprutor, och i
stället för gevär hade de handsprutor. Därmed sprutade
de så länge på hvarandra, tills Horns båt begynte sjunka
och han själf måste hoppa i sjön. »Är det språnget
farligt?» ropade hans majestät. »Nej, bara man icke
är rädd,» svarade Horn, som är en god simmare. Plums
hoppade hans majestät efter i sjön, och jag bedyrar,
vicomte, att pfalziska huset i den stunden upphört att
regera på svärdssidan, därest ej Horn fått konungen i
håret och dragit honom i land.

-- Äfven konungar äro ej frie från pojkstreck,
sade vicomten. Häri kan man likväl finna något
ridderligt.

-- Ridderligt? <i>Grand dieu!</i> Ni skulle då sista
våras ha sett vårt unga majestät vid Ystad i Skåne!
Där hängde lefvande gäss i galgar, och bondhustrur
och pigor samlades i myckenhet, för att rida i fullt
sträck och draga halsen af gässen; och för hvart gåshufvud
fingo de en dukat. Hvad säger ni därom, min
bästa vicomte?

-- Hans majestät skall likväl med mycken flit ha
vinnlagt sig om vetenskaperna, inföll diplomaten med en
axelryckning.

-- Mediokert! Man säger att han läst något matematik,
men sedan han blef konung, har han glömt hur
en bok ser ut.

-- Hans majestät säges vara sträng i sina seder.

-- Som en landtjunkare. Gud bevare mig att yttra
ett förklenande ord om vår unge herre. Utan tvifvel är
han en rätt sedesam yngling; likväl berättas det att han
visat en viss Sara Törne, hans kammartjenare Dübens
hustru, mycken uppmärksamhet. <i>Que voulez-vous?</i> --
en suverän från barnkammaren!

I detta ögonblick begynte baletten, och samtalet afbröts.

Efter baletten var supé, och det är troligt, att
därvid serverades -- såsom grefve Tessin beskrifver --
femton rätter, fyra små assietter och »pyramider» samt
sjutton konfektkorgar. Efter supén skedde återfärden till
staden och det på ett mycket särdeles sätt.

Så många af hofvet, både herrar och damer, som
därtill hade kurage, inpackades, två och två, i små
slädar som fastgjordes vid hvarandra med fimmelstängerna,
alla i en rad, så att man på det sättet fick
sexton slädar i raden. Framför främsta släden, hvari
konungen satt med Horn, spändes då sexton hästar,
men icke i spann eller parvis, utan alla sexton i en rad
efter hvarandra, så att jockeyen, som red på främsta
hästen, var den som styrde hela tåget. Och så bar det
af, sexton hästar och sexton slädar i rad -- i början
varsamt för vändningarnas skull, men, så snart man
kom ned på isen, i pin-karrier, så att snön yrde omkring
dem. Det var icke värdt att hisna och blekna
när man följde kung Carl, ty där var ingen pardon.
Bar det hasteligen omkull, så fick man hjälpa sig själf
och försöka att kasta släden på rätt igen, annars fick
man släpa i snön, och ingen brydde sig om att stanna.
Därför aflopp det ej utan många skråmor och bulor,
innan man åter var i staden, men konungen var aldrig
vid bättre lynne, än när det gick rätt vildt till, så att
både han och andra tumlade omkull med fara att köras
ihjäl.

Återkommen sedan till sina rum i staden, satte sig
diplomaten ännu samma natt att för sin regerings räkning
fullända en påbörjad skildring af den unge svenske
monarken, hvari denne porträtterades ungefär på följande
sätt: »Stark och härdad kropp, manligt utseende öfver
hans år, inskränkta själsgåfvor, vårdslösade kunskaper,
håglöst sinne, begifvet på allehanda barnsliga förströelser.
Därtill en otrolig halsstarrighet, förenad med en dumdristighet,
som utan tvifvel snart skall förkorta hans
lefnad, därest han ej förledes till utsväfningar, hvartill
han ej saknar anlag så fullkomligt som man trott.
Eders majestäts regering kan vara lugn för de politiska
följderna af en oinskränkt makt i denna rasande pojkes
hand. Han skall aldrig komma att spela någon stor
roll, och försöker han det, skall han ofelbart förlöpa
sig. Må vi lugna oss; af denna örnunge blir med tiden
endast en gök!»

Huru den mänskliga klokheten spår!

-
<b>2. Lejonet vaknar.</b>

Hvem har ej sett ett åskväder nalkas om sommaren
och svarta moln uppstiga vid horisonten? Landtfolket
dansar på ängen, barnen springa i gröngräset;
ingen tänker på faran, allt lefver i ögonblicket. Vildare
blir dansen, öfverdådigare blir språnget, luften trycker,
svetten dryper från panna och kind, och man känner
det icke; en yra har fattat de annars lugnaste; en
otyglad glädje hastar att tömma nöjets rågade bägare,
innan den störtas omkull; flugorna bitas djärfvare, fåglarna
flyga snabbare; det är ett öfvermått hos allt
lefvande, likasom ett öfvermått i den stumma naturen,
och de gamla skaka på hufvudet, talande om att »rifva
regn».

Då -- midt i dansens yra och lekarnas språng --
blinkar plötsligt en blixt ur det mörka molnet; ett skarpt
rullande dunder följer därpå, och regnet begynner att
falla i tunga droppar. Lekarnas leder lösas, hand ryckes
ur hand, löjet flyr, sång och musik bli hastigt stumma
-- skingrad åt alla håll, ilar skaran på fältet att söka
ett skydd mot det börjande ovädret.

Icke olikt en sådan tafla var svenska hofvet ännu
i början af året 1700. Skyarna mörknade vid synkretsens
rand: en siares blick hade där kunnat skönja
tsar Peters jätteskugga i öster och sachsarens Herkules-klubba 
och jutens knutna näfve bland molnen i söder.
Men Svedenborg teg ännu; kung Carl, den sjuttonårige,
trodde ännu på furstars eder, och den grånade statskonsts
varnande ord ljöd som en vidrig korpalåt genom
dånet af hofvets fester och ynglingajagten i nordens vår.

Flyende Danmarks angrepp, hade hertigen och hertiginnan
af Holstein sökt en fristad i svenska konungaborgen.
En solblink före åskan hade kommit med dem
att förgylla hofvets fester. Den unga hertiginnan Hedvig
Sofia hade förgätit sin landsflykt och sin mistade hertigkrona
för nöjet att ännu engång andas sitt hemlands
vinterluft och se ett gladare hof kringsvärma hennes
faders förbrända konungasalar.

Hade då en spåkvinna från Lappland trädt fram
under balens vimmel och sagt till den älskvärda »madame
Harleqvina»: »dansa, dansa, sköna furstinna,
medan lifvet ännu har rosor att bjuda dig! -- innan
två somrar förgått, stupar din unge hertig, det första
lysande offret, vid Carl XII:s sida -- i sju änkeår skall
du vårda din son -- denne son skall förmälas med
dottern af den som hans fader bekämpat -- din sonson
skall herska i den kejsareborg, som bygges på Sveriges
nuvarande mark, frånryckt din bror och din syster af
din sons svärfader -- din sonsonsson<footnote>Vid dessa 
fältskärns ord begynte gamla mormor att räkna på fingrarna.
</footnote> och hans ättlingar
skola led efter led bära österns spira -- af dig
skola komma de mäktige, som råda öfver vidare länder,
än någon dödlig har rådt före dem -- om hundrade år
skall din sonsonssonson fråntaga din faders och broders
land en tredjedel af dess återstående område -- om
hundradefemtio år skall Europa stå i härnad emot din
sonsonssonsonsson, och en främmande ätt skall med
möda hålla tillbaka dina fäders land» -- kanske hade
då den unga hertiginnan Hedvig Sofia hejdat i dansen
sin fot och tankfull nedslagit de milda blå ögonen för
de taflor framtiden upprullat. Men nornorna hade förbarmande
med så mycken oskuld och skönhet; de
höljde för hennes ögon framtidens öden i ett rosenfärgadt
flor, och hertiginnan fortfor att dansa, glädjas
och hoppas, såsom ungdomen gör, där den lefver i
sekunden och bygger på den sin drömda evighet.

Horisonten förmörkades, ovädret kom närmare. Danmarks
konung Fredrik IV inbröt i Holstein, belägrade
Tönningen, intog Gottorp. Hedvig Sofia begrät sitt slott
och log efter tårarna.

Sachsens och Polens konung Fredrik August, han
som kramade tillsamman en hästsko uti sin högra hand,
drog i tysthet sina härar mot Lifflands gränser, under
det att hans sändebud talade ord så söta som honung
om evig vänskap. Patkulls hat och fosterlandskärlek
bestormade skiftevis furstar och folk till Sveriges fördärf.
Svenska hofvet fortfor att roa sig.

Peter I hade begynt på sin jätteskuldra upplyfta
Ryssland. I det han lät Europas landluft blåsa in öfver
stepperna af sitt vida rike, sökte han andhål, hvarigenom
äfven en varmare sjöluft än Ishafvets kunde strömma
ditin. Från Azovs tinnar såg han ut öfver orienten och
Svarta hafvet. Men det tycktes honom ännu för långt:
hans längtan kunde blott svalkas af Östersjöns våg. Han
drog sina vilda skaror tillsamman och räckte sachsaren
handen i Birnau. Konung Carl lät befalla en björnjagt
vid Kungsör.

De kloke i landet sade: vår konung är blind. Men
kung Carl såg allenast ederna och fördragen. De skymde
för honom all vidare utsikt liksom en mur.

En dag i början af Mars år 1700 samlades jagtsällskapet
på Kungsör fjorton mil från Stockholm.
Konungen var vid gladt lynne, och hertigen af Holstein,
som beständigt följde honom, hade ett outtömligt förråd
af befängda jagthistorier. Än var det en dofhjort,
än ett vildsvin, än en kurfurste, än en vacker mjölnareflicka,
som i dessa äfventyr spelade hufvudrollen.
Konungen lät sig det väl behaga. Vårluften spelade
frisk öfver granskogen, drifvorna smälte vid middagstid,
och skaran bar förträffligt om morgnarna.

Redan första dagen hade man ringat en björn, och
Hård kom för att mottaga sin herres befallningar. Konungen
vände sig till hertigen:

-- <i>Mon frère</i> sade att kurfursten af Brandenburg
fångade helst sina vildsvin lefvande?

-- Ja, svarade hertigen. Han fångade sitt villebråd
i snaror, som han utlade än i bokskogen, än vid kvarndammarna.

-- Snaror kan jag icke fördraga, fortfor konungen.
Men har kurfursten fångat vildsvin, så vill jag fånga
björnar. Hård, låt spänna näten. Men ingen af jägarne
får medtaga gevär.

-- Björnspjuten äro i ordning, genmälde Hård.

-- Ingen af jägarne får medtaga spjut.

-- Men ... invände stallmästaren förbluffad, dessa
bestar äro dock för grofva att taga i kragen.

-- Skaffa åt oss alla goda påkar, sju kvarter långa,
ek eller björk, hvad du behagar. Ställ hvar och en på
sin post, och gif order att klappa dammet ur nalles
päls hvarhelst han visar sig. <i>Mon frère</i> skall se att
också vi förstå konsten, tillade han, gnuggande händerna
af belåtenhet med sin nya idé.

-- S-ns pojke -- mumlade Hård för sig själf --
fadern var ingen blöt karl, men sonen far fram som
vore han beslagen med järn. Man skall få se att en
vacker dag tar honom hin hårde.

Det dröjde ej länge, innan björnen drefs ut och
rusade mot nätet. Förste jägaren slog han omkull.
Näst denne stod Gösta Bertelsköld. Hans ekpåk hven
genom luften, och träffad vid örat, damp nalle i backen,
för att aldrig mera uppstiga.

-- Nej -- sade kungen misslynt -- det duger
icke, du är för hårdhändt. Välj dig ett lättare tillhugg
och haf då en smula förstånd, när du slår. Kan ni tro,
<i>mon frère<i> -- fortfor han, vänd till hertigen -- denne
pojke lyftar en fullvuxen karl på rak arm öfver gärdesgården.

Andra björnen var ringad. Han hann knappt ur
idet, innan ett hagel af påkrapp så förbryllade honom,
att han snafvade i snön och blef bunden utan synnerligt
motstånd. Konungen var missnöjd och lät nästa
gång spänna näten så, att björnen fick tid att betänka
sig, innan han blef angripen. Hård svor i tysthet en
ed, men lydde punktligen.

Denna manöver lyckades efter önskan. Tredje
björnen visade sig brummande och sökte först en utväg
att komma undan i godo. När detta ej lyckades, ställde
han sig, retad af hundarna, på bakfötterna, kastade till
marken fyra af jägarne, sårade hertigen och var nära
att bryta sig igenom, då han föll för konungens och
Arvid Horns förenade anfall.

Jagten fortgick i flera dagar. Man aflägsnade sig
långt nog från Kungsör. Man åt i bondstugor och torp.
Man sof i prästgårdarna. Knappt grydde dagen, innan
kriget mot skogens konung ånyo begynte.

Fjärde och femte björnarna fångades utan äfventyr.
Den sjette undkom, jagades en hel dag och fångades
slutligen i en varggrop. Den sjunde satte sig till motvärn,
dödade en hund och kramade så eftertryckligt en
af konungens stalldrängar, att karlen bortfördes mera
död än lefvande. Rusande mot nätet, fälldes han
slutligen af konungens egen hand. Om tapperhetsmedaljer
varit brukliga den tiden, skulle kung Carl ha unnat en
sådan åt sin tappre motståndare.

Efter hand hade man fångat tretton, och flera hade
man ej kunnat uppspåra. Befallning var redan gifven
till återtåg, då rapport kom från den yttersta jägarekedjan,
att ännu en björn var ringad vidpass en mil
ifrån kungsgården. Genast bröt sällskapet upp och begaf
sig ånyo in i djupaste skogen. Kung Carl var vid ett
öfverdådigt gladt lynne. Man ville, som vanligt, utspänna näten.

-- Bort med näten! ropade konungen.

Jägarne lydde, vana som de voro att se sin herre
lyckas i de djärfvaste äfventyr. Utan andra vapen än
deras påkar, ställdes de i sluten kedja kring idet, och
främst bland alla stod konungen.

Det höll hårdt i, att drifva björnen ut. Förgäfves
gläfsade hundarna; förgäfves instuckos långa stakar i ingången.
Björnen sönderbröt stakarna, och de närgångnaste
hundarna återvände med blodig nos. Man måste taga sin
tillflykt till rök. Granris och enris samlades kring idet
och antändes. En stund hörde man björnen brumma
därinne; slutligen såg man hans nos i öppningen, flåsande
efter luft.

Kung Carl lät jägarekedjan draga sig vidpass trettio
steg tillbaka. Vid sin sida bredvid idet behöll han
endast hertigen, Horn, Hård och unge Bertelsköld.

Svedd i sin päls och rytande af vrede, utrusade
björnen. Sökande sin fiende, kastade han sig, med detta
djurs märkvärdiga instinkt, rakt emot konungen. I samma
stund haglade öfver hans hufvud fyra väldiga hugg --
det femte, Bertelskölds, slant förbi, träffade en sten,
och ekpåken brast.
-- Ur vägen alla, och en mot en! ropade konungen,
lyftande sitt vapen för andra gången. Men innan det
föll, hade björnens tunga ram träffat hans högra arm,
uppslitit hans rock och fällt tillhugget ur hans domnade
hand.

Konungen ryckte med vänstra handen påken från
Horn, men kastades i detsamma omkull -- hertigen
och Hård sprungo till och lyckades draga björnens
vrede mot dem; kraftigt föllo deras hugg, men innan
kort voro de afväpnade och deras vapen sönderbrutna.
Jägarne närmade sig; dock innan någon hann fram,
hade Gösta Bertelsköld vapenlös kastat sig öfver björnen,
för att, efter ärlig svensk och finsk sed, brottas om
segern.

-- En mot en! ropade också han.

-- Rätt taladt! hörde man konungen säga, där han
åter rest sig, urståndsatt att strida.

<image>
Gösta hade sprungit sin fiende på lifvet, medan
denne stod upprätt på bakfötterna, och hoppades med
ett enda tag kasta honom omkull uti drifvan. Han
beräknade ej att han därigenom fick björnens flåsande
gap öfver sitt hufvud och hans tunga ramar en öfver
hvardera skuldran. Taget misslyckades, så stadigt det
var. Hade nu björnen begagnat tänderna, vore säkert
ingenting mera att säga om Gösta Bertelsköld. Men
förvirrad af röken och huggen, glömde nalle att bruka
sin fördel. Endast hans ramar och deras tolfmanna
styrka tryckte ynglingen oemotståndligt till marken.
Gösta föll, men icke ensam; han drog björnen med sig
i fallet.

Då sprang konungen ännu engång fram, försmående
alla vapen, för att ej öfverträffas af någon, men mera
blottställd än någon, emedan han blott hade vänstra
handen. Björnen lämnade sitt säkra byte ... man såg
honom vackla mot konungen, man såg honom lyfta sin
förfärliga ram ... ett rop undföll de kringstående. Men
den lyftade ramen segnade långsamt ned ... djurets
krafter voro uttömda ... några steg raglade björnen åt
sidan likasom en drucken; då grep konungen honom i
bringan och kastade honom utan möda till marken ...
och den tunga kolossen föll utan motstånd, utan ett
ljud, likasom medveten om rätta stunden, när han kunde
falla med ära för tolfte Carl.

Ett högt jubel från hela jägarekedjan beledsagade
björnens fall. Konungen betraktade det fallna djuret
nästan med vänskap.

-- Bind honom, men drag ej repen för hårdt, sade
han till stallmästaren. Skaffa en släde, smyckad med
unga granar, och låt musiken blåsa. Det skall bli ett
gästabud, hvars like man ännu aldrig sett på Kungsör.
Befallningen verkställdes. Stadigt bunden, med
mossa emellan, för att ej plågas af banden, fördes
björnen i triumf med musik till kungsgården. Solen
sken på det glada tåget; ögat bländades af den hvita
snön. Bondgummor och barn sprungo ut till landsvägen,
för att se den högljudda skaran tåga förbi. Gubbar och
bondgossar kastade sina hattar i luften och hurrade för
konungen. Jägarnes jubel svarade dem. Kung Carl
var lycklig -- lyckligare kanhända, än sedan efter sina
blodiga segrar. Nu sjönk solen sakta ned bakom granarnas
toppar. Hennes sista stråle spelade ljus och
mild öfver konungens höga panna. Barndomens glädje
skickade i denna stråle sitt sista afsked till den store
kung Carl. Ty i dag gick solen ned öfver hans barndoms,
hans ungdoms, hans hela lefnads frid!

*

På Kungsör vardt ett väldigt gästabud. I hast
restes på gården en spetsgård af granar, inom hvilken
de lefvande björnarna -- likasom fordom de fångne
konungar i romerska cesarers triumf -- förvarades
bundne och blandade sitt rytande med musikens glädjetoner. 
De döda björnarna tillreddes af hofvets skickligaste
kockar till välfägnad för gästerne.

Närmaste byars hela befolkning, män, kvinnor och
barn, samlades till kungsgården, för att bevittna konung
Carls största seger härintills. Något brännvin bestods,
dock måtteligt; men ölet rann i strömmar. Holländsk
tobak vankades allaredan ymnigare; man såg korta
pipor och långa bussar. De gamla satte sig att språka
om salig kungens tider och hans fredliga och lyckosamma
regemente, nu sedan reduktionen förlorat sin
hårdaste skärpa och den stora hungersnöden upphört
att svida. Oklara rykten om krigsbuller på långt håll
hade nått äfven till menige man. En komet hade blifvit
sedd, och i Dalarna hade det regnat blod. En klok
gumma i bygderna hade drömt att hela Sveriges rike
var betäckt med guld och beklädt med rosor. Detta
hade hon uttydt, efter drömmarnas sed, i motsatt betydelse,
så att däraf vore att vänta stor fattigdom och
mycken sorg. Men de hurtigare och gladlyntare vore
ense därom, att sådana drömmar borde tydas efter
bokstafven. Land och folk voro vana vid segrar, och
naturmänniskan, van att beundra modet och armstyrkan,
bedömde riktigare än diplomaterne den unge konungens
hjältekraft. En uppmärksam betraktare skulle ha anat,
att stora segrars förkänsla gick genom folkets håg på
själfva aftonen före kriget.

De unga fingo dansa i den största salen bland betjeningens
rum i gårdsbyggnaderna. Jagtmusiken spelade;
så ståteligt hade man aldrig dansat på Kungsör. Konungen
med sin svit kom själf för att se på dansen och mottogs
med höga jubelrop. Han hade, sin björnfest till prydnad,
smyckat sin jagtdräkt med några af den tidens prydnader.
Ännu bar kung Carl den långa allongeperuk,
hvari han finnes afbildad som kronprins och under sina
första regeringsår; ännu bar han den fina hvita spetshalsduken;
den dyrbara kragen var försvunnen, men ej
dessa manschetter, hvilka han i en senare tid brukade
sönderplocka från sina hofherrars armar och hvilka i
sanning voro för bräckliga ting för att rätt passa in i
de järnhårda napptagen under hans fälttåg.

Hertigen, ehuru lätt sårad i benet, var, likasom
konungen, vid muntraste lynne och utpekade skämtsamt
de vackraste bondflickorna. Troligen var det på
hans tillställning som man hade sirat den sista och
tappraste björnens lurfviga panna med en krans af
lager, bruten i orangeriet. Därpå hade man lagt den
bekransade björnen, bunden naturligtvis, på en släde
och sköt honom så oförmodadt in i salen midt ibland
de dansande.

Dessa, som icke visste något på förhand, foro med
häpnad åtskils; musikanterne glömde att spela, alla
trängde sig till väggarna, och där blef midt på golfvet
en rymlig plats, där man såg konungen något förundrad
vänta hvad björnen hade att säga honom.

Valborg Ersdotter hette den vackraste bondflickan,
en fyllig och rödblommig västmanländska, med rätt
varma och smäktande ögon, som skulle ha anstått en
skönhet vid konung Augusts galanta hof. Hon framträdde
nu -- klädd till Diana, så godt sig göra lät med
granris, båge och pilar -- till att föra ordet för björnen.
Ganska hurtigt och utan att låta skrämma sig af hans
brummande, tog flickan kransen från björnens hufvud
och lindade den kring konungens panna, under det att
hon uppläste följande verser af okänd författare:

<tab>Så långt som björk och gran the stå i vijda norden,
<tab>har skogens drott ey kjänt sin lijke uppå jorden.
<tab>Men alltfrån thenna stund then stoore skogens jarl
<tab>betvungen lägger nedh sin krantz för Konung Carl.

<tab>Så är thet rijke nu, som Konung Carl förvärfde,
<tab>långt större än thet land Han utaf Fäder ärfde.
<tab>Hans macht then går så långt som björk och granar stå;
<tab>hans Nampn med ähra skall till Ryktets tempel gå.

Konungen i sitt glada lynne upptog denna hyllning
både nådigt och muntert, i det han förklarade att han
icke ville röfva ärans krans ifrån en så mäktig och
tapper jarl, som björnen. För att strax gifva mening
åt dessa ord, tog han kransen från sitt hufvud och lade
den åter på björnen. Då blef han varse att björnen
ännu var bunden.

-- Illa anstår det en segrare, sade han, att bekransa
en bunden fiende, likasom till hån och blygd
öfver hans nederlag. Gack och var fri, för din mandoms skull!

Innan någon hann eller vågade göra en föreställning,
hade konungen framtagit sin jagtknif och afskurit
björnens band. Vid denna syn rusade stora och
små med förskräckelse på dörren. Allenast kung Carl
och några hans män, som icke ville vara fegare än han,
stannade kvar med handen på värjfästet och väntade
nyfiket hvad björnen månde företaga sig, när han kände
sig fri.

Skogens lurfvige konung syntes dock icke mycket
hugad att begagna sin frihet. Han lyftade sakta fnysande
sitt hufvud, sträckte ut sina domnade ben och tycktes
betänka sig. Därpå reste han sig med möda upp från
släden, såg melankoliskt omkring sig på ljusskenet, tog
några steg, vacklade framåt, suckade djupt och utsträckte
sig därpå orörlig framför konungen. Man betraktade
honom närmare -- han var död, och sin lagerkrans,
som konung Carl så vackert återgifvit, hade han låtit
falla framför sin besegrares fötter.

Konungen vidrörde djuret med sin fot; det låg där
utan ljud, utan lif. Händelsen var lätt förklarlig för
dem som varit vittnen till jagten. Men en så oväntad
upplösning på ett farligt skämt hade nästan utseende af
ett järtecken och förfelade ej sitt intryck på ett ungt
sinne. Konungen teg helt stilla.

Hertigen däremot utropade muntert:
-- På min jägareära, sire, denna plumpa best har
sagt eders majestät en komplimang, som den finaste hofman
skulle afundas honom. Hollah, tappre hjältar och
hjältinnor, som så hurtigt försvarat dörrarna utanför,
kommen in, här är ingen fara; nalle har haft mera
förstånd än I alle.

Folkhopen stormade in, och om jublet förut var
högljudt, så blef det nu nästan vildt. Den väldiga
björnen bars bort i triumf. I första ingifvelsen lyftades
konungen upp på menighetens axlar. Gubbar, ynglingar,
flickor, alla täflade om att få bära på sina händer denne
unge monark, hvars höghets blick var nog mäktig att
kasta skogens befriade kung för hans herskarefot.

-- Vin hit! ropade hertigen, medan konungen ännu
satt höjd på folkets skuldror.

Vin kom. Den improviserade Diana räckte konungen
bägaren. Han mottog den. I detsamma hviskade hertigen
i sitt öfverdåd så högt att han hördes af de
närmast stående:

-- Diana anhåller i djupaste underdånighet att
eders majestät värdigas hugna henne med en nådig
kyss.

Genast voro flera armar i beredskap och lyftade
den förskräckta flickan, utan att akta på hennes motstånd,
till jämnhöjd med konungen.

-- Kyss henne, hviskade hertigen saktare; folket
skulle anse eders majestäts vägran såsom förakt.

Aldrig, hvarken förr eller senare i hela sitt lif, var
kung Carl i en så besynnerlig situation. Sjutton år;
bägaren i ena handen; en vacker flicka vid den andra;
rundtomkring jubel och fröjderop. Alla ungdomens
känslor brusade genom hans själ. Han rodnade som en
gosse och önskade att han varit sju mil härifrån.
Då hördes från gården en kurirklockas klang.

Men konungen, ehuru tvekande, lyftade bägaren och
drack sina trogna dannemän till. Därpå lutade han sig
åt sidan, blyg och försagd, och kysste Valborg Ersdotter.
Ett omäteligt fröjdeskri höjdes i denna stund från det
kringstående folkets läppar.

<image> <från sid. 45>

I samma stund öppnades dörren, och in trädde
grefve Piper, mörk och olycksbådande, bland den församlade mängden.

Hopen märkte honom ej, men konungen, lyftad högt
under taket, såg honom strax. Med ett språng stod
han på golfvet, så att vinet ifrån den till hälften tömda
bägaren stänktes öfver de kringstående och öfver den
vackra Valborgs glödande kinder.

-- Hvad nytt? sade han kort och snabbt till den
nye gästen, hvars höga rang också genast lät ana viktiga
ärenden.

-- Onda nyheter! svarade grefven med låg röst. -- Behagar 
ers majestät förunna mig audiens i enrum?

-- Onda nyheter! upprepade konungen, som nu, så
i rättan tid befriad från sin farliga ställning, kände sig
åter modig och glad ända till öfverdåd. -- Nej, min
bästa grefve, jag ber er, spara då edra nyheter till ett
lägligare tillfälle. I dag ha vi ej tid att höra därpå.

-- Ers majestät täckes förlåta, men saken är af
vikt och tål intet uppskof.

-- Följen mig, mina herrar! fortfor konungen utan
att låtsa höra invändningen. -- Detta goda folket behöfver
en vederkvickelse, och -- Hård, hvar är du?
Ryker ej björnsteken redan uppe i matsalen?

-- Måltiden är färdig, ers majestät.

-- Kom, herr grefve -- sade hertigen, ej utan en
fin udd i sin ton -- jag bedyrar att ni ej skall löpa
Kung Carl och Valborg Ersdotter.
den ringaste fara, ty den buse vi nu gå att besegra är
parfymerad som en hofman, fet som en kapucinermunk,
aptitlig som en dalkulla och väl stekt som en ärlig
soldat. <i>Allons.</i>

Kungsörs kök och matsalar hade i dag öfverträffat
sig själfva. Borden dignade af anrättningar, bland hvilka
ett björnhufvud, siradt med persilja och lagerblad, intog
hedersplatsen. Franskt och spanskt vin glimmade i stora
silfverkannor. Framför hvar gäst stod en silfverbägare,
stor nog att pröfva dens kraft, som ville göra besked.
Man kunde tro sig försatt tillbaka i den frossande förmyndaretiden.

Och efter en kort bordsbön grepos fat och remmare
an med jägares hunger och jägares törst. Ingen fick
vara borta; de sårade jägarne linkade in; bland dem
också den till hälften ihjälkramade Gösta Bertelsköld.
Alla skulle dricka. När konungens blickar mötte den
förlägne och orolige Piper, var det blott för att fatta
kannan och nicka åt honom ett <i>res severas in crastinum!</i>
Aldrig hade man sett kung Carl dricka så mycket; och
likväl drack han ännu som en jungfru. Men de pröfvade
veteraner i konsten begynte hoppas, att han »med tiden
kunde lära sig mandom».

Vinet flödade, gästabudet blef högljudt. Vilda krigsbragder,
befängda jagthistorier, löjliga kärleksäfventyr
kommo på tal. Gyllenborg, uppmanad att improvisera,
steg på ett bord och deklamerade med anspelning på
»kung Carls första seger»:

<tab>När kyska fru Dian' sin mund åt Mars framräckte,
<tab>log Bacchus i sitt skägg, och Venus Astrild väckte:
<tab>Gack, käre son ...

Nu slog det stora vägguret tolf. Piper reste sig
upp, men konungen vinkade åt skalden att fortfara:
<tab>Gack, käre son, och bed Vulcanus snarligt komma,
<tab>ty pantzaret är bräckt, och dygden fått en skråma ...


Ännu ett högt skallande jubel -- det sista -- beledsagade
skaldens skämt. Men därpå reste sig kung
Carl med plötsligt allvar och sade, vänd till Piper:

-- Herr grefve, jag har lofvat mina vänner en glad
dag. Den är till ända, och jag är beredd att höra er.
Ni ser omkring eder män som ingenting förråda. Tala
högt och fritt; hvad har ni att säga mig?

-- Eders majestät, sade Piper tvekande, danskarne
göra framsteg. Holstein förhärjas. Tönningen är nära
sitt fall. <i>Kriget är oundvikligt.</i>

-- Fortfar! sade konungen med en hastig blick på
hertigen, som rodnade starkt.

-- Tsar Peter samlar 100,000 man mot Ingermanland.
Säkra underrättelser inlöpa, att han förbundit sig
med konungarne af Polen och Danmark, för att frånrycka
Sverige dess östersjöprovinser. <i>Kriget är oundvikligt.</i>

-- Fortfar! sade konungen, i det han mekaniskt
fattade en närastående bägare med spanskt vin.

-- Sachsare och polackar hafva inryckt i Liffland.
Fleming har tagit Kobrunner-skansen med storm och
beskjuter Riga. Grefve Dahlberg begär succurs. <i>Kriget
är oundvikligt.</i>

Vid dessa ord sprutade en röd stråle, likasom af
blod, öfver den hvita bordsduken. Det var det spanska
vinet i silfverbägaren, som konungen, utan att veta det,
hoptryckt uti sin hand. Ett mörkt moln hade lägrat
sig öfver hans höga panna; eder voro brutna, fördrag
gäckade, tro och heder förspillda. Men kung Carl svarade
endast:

-- Ni har rätt. <i>Kriget är oundvikligt.</i>
Därpå vände han sig till hertigen, hög, stolt, allvarlig,
såsom man aldrig sett honom förr. Allt det
ringa, alldagliga, som annars i lifvet fängslar människors
håg och smeker deras passioner, var nu försvunnet; för
hans ynglingaöga bredde sig de stora utsikterna till en
rättfärdig kamp, vore det ock mot en hel värld.

<image>

-- Det är förunderligt, sade han, att mina båda
kusiner vilja hafva krig. Det må då ske. Konung
August har brutit sitt ord och handlat mot ed och aftal.
Vi hafva en rättfärdig sak; Gud skall väl hjälpa oss.
Jag vill först uppgöra saken med den ena; därefter kan
jag språka ett ord med den andra!

Från den dagen aflade kung Carl all prydnad i sin
dräkt, allt öfverflöd i sin spis, all förströelse utom sitt
konungakall.

Från den dagen blef kriget hans väldiga jagt och
kulornas hvinande hans musik.

Från den dagen drack han hvarken öl eller vin,
blott vatten.

Från den dagen kysste han aldrig mera två kvinnoläppar.

Från den dagen blef han en hjälte, för hvilken
vanliga människors måttstock icke var gjord; stor i medgången,
större i motgången, ensam i dygder, ensam i
fel, beundrad af många, förstådd af få och uppnådd af
ingen.

-

<b>3. Huru lejonet begynner att jaga.</b>

Bref från kornetten vid lifdragonerne Gustaf Adolf Bertelsköld
till hans syster Ebba Bertelsköld, kammarfröken hos h. k. h. prinsessan
Ulrika Eleonora.
<footnote>Karolinska ortografin i detta bref har fältskärn för det
mesta rättat, utom i några få ord.
</footnote>

<tab><tab><tab><tab>Narven den 7 December 1700.

<tab><i>Ma très chère Soeur!</i>

Alltsedan vår sista sammanvaro i våras, då vi oss
så herrligen amuserade och jag på sistone något krank
var efter napptagen vid Kongsör och <i>ma soeur</i> mig så
kärligen botade med salfvor och strängaspel, det jag, Gud
bättre, nu får lefva förutan, sedan den tiden ha snart
åtta månader förlupit i mycket buller; hvaraf jag tager
mig <i>excuse</i> att ödmjukast bedja <i>ma soeur</i> min stora
försumlighet intet taga illa upp, alldenstund jag är klen
i skrifvande, det kan fuller magister Schönberg mig
betyga, där han tillförene på Majniemi förliknade min
<i>écriture</i> vid skatornas krafsande i nyfallen snö. Hafver
ock riktigt bekommit m. k. systers bref af den 8 Maj
och 17 Augusti, för hvilka jag ej nog kan säja huru de
mig kärligen hugnat; och beder jag <i>ma soeur</i> af dessa
krokota rader förnimma min broderliga erkänsla. Jag
hafver nu därtill mer tid, än mig förut tillfallen var,
alldenstund jag ligger här i Narven på lasarettet, till att
bota en skråma af siste <i>chocen</i> mot ryssen; var dock
intet värre än en muskötkula i vänstra axeln, och är
hon lyckeligen uttagen, så att jag nu efter två veckor
har lof till att skrifva, men intet lärer jag före julen få
sitta till häst.

M. k. syster har visst allaredan förnummit de stora
tidenderna om våra <i>victorier</i> så mot juten som ryssen;
tänker ändock det intet skall vara m. k. s. okärt att
höra något mera af en som där var med och klappade
armen trötter. Kära syster lärer sig nog påminna den
dag i vintras, när jag kastade Gustaf Otto Douglas utför
trapporna för den <i>malice</i> han om finska adeln sade, att
de voro oxmiklar, som intet skämdes att tala sitt otäcka
finska modersmål sinsemellan på själfva kgl. slottet; för
hvilket allt Douglas på återresan glömde att räkna trappstegen.
Och när jag arresten slapp därefter, lärer k. s.
minnas att Eva Falkenberg mig sade: jag vore nog
<i>courageux</i> att anfalla en stackars page, som var yngre
än jag, men hvad mandom jag månde visa rikets fiender,
det ville fröken hafva osagdt. Och k. s. minnes, att
k. systers bok just då låg uppslagen på bordet; hvarpå
jag sade, utan att räkna bladen: det skall fröken Eva
veta, att intet kommer jag hit till Stockholm tillbaka,
innan jag, där Gud så vill, har att skrifva en <i>victoria</i>
eller dock en ärlig <i>rencontre</i> på hvarenda sida i min
syster Ebbas minnesbok. Och härtill svarade Eva Falkenberg:
intet tror jag det, kornetten må vara glad att
klubba björnar; hvarpå jag sade: hvad lofvar fröken mig,
om det sker som jag sagt? Och därpå sade hon: då får
kornetten begära af mig hvad som helst, intet skall jag
neka därtill. Är det visst, sade jag. Ja så visst, sade
hon, som tuppen på Jakobs kyrktorn; förrän han galar,
skall jag det aldrig svika. Och nu beder jag <i>ma soeur</i>
begynna med inskrifningen och pränta på första sidan
<i>Seland</i> (eller Tiberup) och på andra sidan <i>Narva</i> med
litet större bokstäfver. Därefter får jag sakteliga sätta
raden fort, att bladen fyllas: jag törs visst intet därförinnan
komma till Stockholm igen; tör ock vara bättre
att jag ej vet huru många bladen äro.

Jag vill då härhos berätta m. k. s. att jag den 14
April i våras reste från Stockholm i konungens svit till
Malmö; och voro vi där i närheten 12,000 man, och
det var klart att nu gällde det jutens päls. Men under
tiden var <i>embarras</i> med flottan, som <i>partout</i> skulle
förenas med engelska och holländska flottorna, så att vi
kommo till <i>action</i> först den 25 Juli,<footnote>Allt gamla stilen.
</footnote> som var en söndag,
klockan mellan fem och sex på eftermiddagen. Jag ville
unt <i>ma soeur</i> det sköna <i>spectacle</i> vi den dagen hade
från flottan, när röda flaggan vardt hissad i stormasten
på amiralskeppet Friderika Amalia; men konungen var på
jakten Sofia. Blåsten var intet hårdt pågående, ändock
så att våra hästar på däcken stampade af otålighet; var
ock vädret annars herrligen klart och varmt. Där låg
framför oss det gröna Seland med sina bokskogar,
Humlebäcks gård och en fyrbåk och en väderkvarn, där
mjölnaren ingen tid hade att mala. Och lade då många
båtar ut från skeppen, roende åt land, men där blef
vattnet för grundt; då sprang major Carl Numers vid
gardet ut ifrån båten, vadande till land, och hans bataljon
med honom. När konungen det såg, vardt han betagen
af en träffelig otålighet, så att ingen honom hålla kunde,
utan sprang han ända under armarna i sjön, vinkande
med värjan att de andra skulle göra så med; det ock
strax följdes af grefve Piper, men löjeligt var att se
franske ambassadören monsieur Guiscard i sina fina svarta
silkesstrumpor springa ned uti sjön, änskönt konungen
sade: »monsieur har med danskarne ingenting otaldt».

Nu sköt juten fuller med sex små kanoner från stranden,
så att vattnet undertiden färgades rödt; men fyrahundra
ryttare, som lågo i skogsbrynet till att nedhugga de
svenske, vågade sig näppeligen fram innan våra grofva
stycken från skeppen haglade som ärter omkring dem,
rifvande upp sand och stenar, likasom ett yrväder, att
hästarna gingo durch och dem var intet att hejda; och gick
det intet bättre med danska fotfolket, som var trehundra
bönder, dem man frihet från träldomen lofvat hade, om
de ville tjena i fält. Vardt alltså juten jagad till skogs
innan mörkningen; och när kung Carl den sköna segern
vunnit, föll han strax uppå knä och tackade Gud. Samma
afton stacks läger på stranden.

Vi ryttare voro till allt detta allenast åskådare; med
hvad hjärtans åhåga kan <i>ma soeur</i> sig nogsamt föreställa.
Vi kunde ej mera den dagen landstiga för mörkrets skull,
och följande måndag blåste en grufvelig hård nordväst,
så att där en båt sattes ut, där slog strax sjön öfver
honom, att där några man förgingos. Var ock en hård
sjögång den dagen för hästarna, däraf allenast vid vårt
regemente väl ett halft tjog bröto af sig benen; men om
tisdagen var smult väder, och vi sluppo i land. I lägret
gick strax det tal, att rådlöshet och förskräckelse rådde
i Köpenhamn, ty deras konung var borta i Holstein, och
kommendanten Schack var af vår ankomst så schackmatt,
att han intet visste om han stod på hufvud eller
fötter. Men studenterne och en del borgare hade gått
upp på vallarna till att manligen möta oss och som
redlige män försvara sitt land; ty ingen kunde ju annat
förmoda, än att kung Carl skulle belägga hufvudstaden
med härsmakt och komma där hastigare in, än hans
salig farfader i tiden förmådde det göra.

<i>Ma soeur</i> torde <i>imaginera</i> sig, att jag för den
ringa möda att åskåda en seger väl intet rum kan få
uti minnesboken. Vill alltså ej hafva osagdt, att jag
med min skvadron blef utsänd till att rensa landet ifrån
danska rytteriet, som sig <i>sauverat</i> till skogs. Och hade
vi i den vefvan åtskilliga <i>rencontres</i>, dem vi bestodo så
godt, att vi återkommo med fyrtio fångar. Det är visst,
att vi hade mera omak att skydda Seland än att gripa
det an, ty någre af de våra, och fast mer de holländske
och engelske matroser, som gingo i land från flottorna,
togo sig före att plundra adelsgårdarna. Sådant måtte vi
med gevalt förhindra, och ej utan slängar; ty konungens
vilja var, att herre och bonde skulle behålla sitt. När
den lifegne danske bonden det förnam och tänkte på
huru fogdarne drefvo honom med piske till plogen, blef
han fast vänlig till sinnes mot oss; och när en bonde
bragtes fången till lägret, gaf konungen honom strax lös
och en blank riksdaler i handen, sägande: »passen på
edert arbete, käre far; icke är jag kommen att söka
eder undergång, utan allenast en god grannsämja.» Hvaruppå
jutefar grät så hjärtinnerligt, att tårarna trillade
honom neder i skägget, och svarade: »Gud välsigne eders
majestät, icke gören I oss något ondt; I ären ju vår
fromma Ulrikas son!»

När konung Fredrik förnam huru folket lopp i hopar
till svenska lägret, så att där rätt en marknad var fast
mer än i Köpenhamn, vardt hans sinne förändradt, och
han slöt fred i Travendal, lofvandes hålla de gamla fördragen
samt betala konung Carl 260,000 riksdaler för
krigskostnaden. Och kunde månge bland oss intet nog
förundra sig, när vi det hörde just som vi ryckt fram till
Rungsteds krog två och en half mil från Köpenhamn,
troendes att det nu skulle bryta löst. Somlige menade att
konungen handlade rätt som en pojke, vetandes segra, men
intet bruka sin seger; juten skulle nog bita oss i hälen,
när vi vändt ryggen till. Det må de <i>jugera</i>, som klokare
äro; Gud råder öfver oss alla. Allenast det må jag
m. k. s. icke förhålla, att hela Europa med förundran
hafver sett vår konung så olik andre furstar, att han
intet annat begär än <i>justitiam</i>, det rätt är för allom,
änskönt han hafver makten att <i>poussera</i> de hårdaste
villkor; ja ändock till att fordra hela Norge; jag tänker
juten hade med svidande ögon måst säga därtill ja. I
stället har konungen sagt till bönderne, när han for:
»det vore honom okärt, om något synnerligt ondt vore
dem skedt; hvad han gjort hade han gjort mot sin
vilja, men de kunde vara försäkrade, att han ifrån den
stunden ville vara deras konungs uppriktigaste vän».
<footnote>När jag vandrade genom Danmark, sade fältskärn,
visade folket ännu efter hundrade år Carl XII:s källa i Enerum,
och vid Rungsted står ett gammalt bokträd, hvars krona
kallas Carl XII:s krona.
</footnote>
Alltså blef den leken på Seland lustigt ändad på
fyra veckor, konungen och Sveriges vapen till stor <i>gloire</i>.
Finnar voro där intet med, eftersom <i>ma soeur</i> skrifver
att jag intet skall underlåta berätta deras </i>conduit</i>, där
så skedt vore att konungen haft dem i elden bland sina
blå gossar.

<i>Ma soeur</i> skulle fuller icke känna igen konungen
nu på en tid, sedan vi gingo i fält. Hans majestät har
lagt den långa peruken alldeles bort och strukit håret
uppåt, hvilket gör honom öfvermåttan hurtig att påse;
nyttjar ock svart halsduk, det kanske <i>ma soeur</i> ej skulle
berömma, och intet spel eller dobbel tillåtes i hela armén.
Det danska fruentimret har varit skräckeligen nyfiket att
få se hans majestät, så att där någre af adel varit reste
till lägret, hafva de haft sina fruar med, men hans
majestät har icke tagit det nådigt upp.

Här var ock i lägret en rysk knäs, Chilkoff, utsänd
ifrån tsar Peter med stora vänskapsbetygelser och försäkran
att där skulle intet vara annat än fred och rolighet
uti österlanden; hvaröfver konungen vardt mycket glad.
Och syntes det honom vara mycket illa gjordt af monsieur
Guiscard att så ofta tala om de trehundra järnkanonerna,
som hans majestät nyligen sände tsar Peter till present,
för att brukas mot turken; likasom kunde dessa kanoner
vändas emot hans majestät; men det ville hans majestät
intet tro, innan han i Skåne fick veta vederspelet.

K. syster må därefter förnimma, att sedan vi återkommit
till Sverige, mönstrade hans majestät sina lifdrabanter
i Christianstad; och äro de allenast etthundrafemtio
man, men hvarenda man en hjälte. Konungen själf
är deras kapten, hvar löjtnant är ingen ringare man än en
öfverste, hvar korporal är öfverstlöjtnant, och drabanterne
själfve äro ryttmästare eller kaptener, de där hafva sådan
<i>conduit</i> och <i>vigueur</i>, att ingen bättre hand hållit i värja
förr. Hjärtanskära syster, bed troligen för mig, att jag ock
engång må sådan stor ära värdig blifva, då vore jag lika
nöjder, om mig tillfölle att låta mitt lif i unga år för
konung och fädernesland. Men jag törs intet tänka därpå,
änskönt jag vill mig <i>portera</i> som skulle jag göra det:
torde väl hända att fröken Eva förglömt alldeles min
ringa person innan sådant kan ske.

Vi drogo då på hösten till Carlshamn, för att fara
till Liffland och draga finger med sachsiske konungen,
efter han lärer vara så ogement armstark. Som det
skedde, kommo tidender från Narven, att ryssen med
stor härsmakt fallit in uti landet och det förhärjat; och
var det skedt strax sedan krigsförklaringen utblåstes i
Moskva. K. s. lärer i <i>politiquen</i> intet vara bättre bevandrad
än jag; lämnandes alltså åt andre att betänka
hvad grunder ropades ut till kriget, såsom att hans
tsariske majestäts gesandtskap, där ock tsaren själf var
med, för tre år sedan blifvit illa undfägnadt af grefve
Dahlberg i Riga samt där blifvit prejadt för släta kvarter
m. m. Men ett vill jag ej förtiga: k. syster minns visst
hofjunkaren Casper Klingenstjerna, som Gud och hela
världen skyldig var: det klagades bland annat i krigsförklaringen
däröfver att han var skyldig ryssarne och
ville intet betala.

Hans majestät sade ej mycket, när han det hörde,
men till amiral Ankarstjerna sade han: styr intet till
Riga, utan till Revel. Vi gingo då till sjöss den 1 Oktober,
och var konungen samt med drabanterne på skeppet
Västmanland; där hade jag nåden att vara med. Det
vardt en svår resa, grufvelig storm och sjögång, att ock
konungen, fast han bet ihop tänderna, af sjösjuka helt
betagen var och måste gå på jakten Sofia in till Pernau,
dit några af skeppen följde med. Men de andra, efter
att ha kryssat i hårdt väder utanför Helsingfors, kommo
med nöd uti Revels hamn. Där fingo vi veta att ryssen
belade Narva med stor makt, men Henning Horn värjde
sig till det yttersta som en tapper <i>cavalier</i>. Hösten gick
stadigt på, och kung Carl var intet heller senfärdiger.
Drogos alltså alle disponible trupper till en stad som het
Wesenberg, och dit fördes ock finska trupperna öfver
från Åbo och Helsingfors. Konungen höll <i>revue</i> öfver
oss den 6 November, och befanns att hela armén,
kavalleri, infanteri och artilleri, var 13,000 man; den
dagen fingo vi extra förplägning.

Vid det att nu 5,000 man ungt folk lämnades kvar
att försvara Estland, voro vi intet mer än 8,000 och
kanske trehundra därtill, som ryckte ut emot moskoviten.
Voro därför månge som sade till konungen: varer intet
galen (jag vet fuller intet om de så ohöfviskt talade,
men intet tänkte de annat), och monsieur Guiscard var
besynnerligen den som flitigast afrådde konungen. Hans
majestät bestod ändock vid sin <i>dessein</i> och lät sig intet
förrycka; svarade fastmer: »om de ock vore dubbelt så
månge, skall jag frälsa Narven, ty Gud är med oss, och
vi hafve en rättfärdig sak.»

Den 13 November begynte vi marschera mot Narva
på de sämsta vägar jag någontid sett; vi tågade utan
bagage i regn och dimmor, och allt landet var öde omkring
oss efter fiendens framfart. <i>Ma soeur</i> lärer visst
ömka min trogne häst Bogatir, som <i>ma soeur</i> väl minnes
är född på Majniemi af polsk <i>race</i>; han fick på fem
dagar intet mer än två mått hafra och litet vissnadt
gräs; det pressade ur min finske ridknekt Daniel många
djupa hjärtans suckar. Men den 17:de togo vi ett ryskt
<i>partie</i> för hufvudet, som Schermetoff på furagering utsändt
hade, och anammades då så månge buntar hö,
att Bogatir fick äta sig magen mätter.

Än bättre var att Schermetoff i den samma fluxen
öfvergaf Pyhäjoki pass och strax därpå Sillamäggi
(Siltamäki), där alla väntade ett hårdt napptag, och så
kommo vi den 19:de på morgonen till Laggena skog en och
en half mil härifrån, men vi voro helt trötte och genomfrusne;
besynnerligen fotfolket släpade geväret af trötthet,
och hästarna hängde öronen rätt som skjutskampar.
Hvarpå vi den dagen voro nödde att rasta nästan i fiendens
åsyn; officerarne fingo vin och manskapet öl till att
värma sig, ty det var träffeligt kallt, och de meste sofvo
under bara himmelen. Jag kan intet säga min k. syster
med hvad underliga tankar vi den natten genomlefde;
vi visste att det skulle gå löst och att vi fattige stridsmän
i köld, mörker och trötthet hade 80,000 emot oss
i fullt rustadt läger, med all konst befästadt. Men vi
tröstade på Gud och vår unge konung, som delade med
oss all vedermöda, hafvandes i sitt tält värjan vid sidan
och bibeln vid hufvudgärden; och har konungens page
unge Stenbock berättat mig, att hans majestät den natten
bredde sin egen kappa öfver honom, efter det var
så kallt.

Nu, hjärtanskära syster, kan jag släte skrifvare intet
den dagen tillräckeligt afmåla, som var den 20 November,
och ingen lärer den snart förgäta. Det vill jag intet förtiga,
att fiendens förskansade läger med etthundrafyrtiofem
kanoner sträckte sig i en lång halfmåne på tre sidor om
staden, så att den månens båda spetsar stodo mot Narva-flodens 
strand, och staden hade floden på fjärde sidan
bakom sig. Tsaren var intet där, han hade samma
morgon farit bort och lämnat befälet åt hertigen
af Croy.

Klockan tio sköts dubbel svensk lösen, och vi
väntade förgäfves att fienden skulle rycka ut. Konungen
red omkring uti solskenet och såg noga på uppställningen;
vid det han höll stilla hos lifdragonerne, blef
hans majestät mig ringe tjenare varse och nickade åt
mig, sägande: »Gösta, nu skole vi jaga björnen ur idet»,
hvilket ock skedde som konungen sagt.

När då klockan blef två på eftermiddagen, sågo vi
två signalraketer från de våra stiga upp öfver skogen,
och strax såg man två andra till svar uppstiga från
staden. »Gud med oss!» var lösen, och så bröto vi
hurtigt fram, och så begynte fiendens stycken spela, att
marken skakade. Dittills hade vi haft klart väder, men
nu mulnade himmelen och blef svart, och där kom en
stark blåst nordanifrån genom skogen, och i detsamma
begynte det snöga, och blåsten dref hela moln af snö
öfver ryska lägret, så att fienden vardt alldeles förblindad
och kunde hvarken sikta eller se våra rörelser.

Våra trettiosju stycken begynte ock strax sin lustiga
<i>musique</i> uti snötjockan. Högra flygeln under general
Wellingk rusade framåt i kapp med stormen. Den förste
som hann fram, var löjtnant Rehnsköld med femtio
granadörer; efter dem följde gardet, efter dem kommo västmanlänningar, 
helsingar och Åbolänningar under Tiesenhausen.
Därpå följde kavalleriet under Wachtmeister:
först lifdragonerne under Hamilton, sedan nylänningarne
under Klingsporre; sedan Carl Magnus Rehbinders finska
dragoner och hans broder Hans Henrik Rehbinders
karelska kavalleri; och var det en öfvermåttan hastig
seger, ty ryska kavalleriet kastades öfverända, jagade
med lösa tyglar åt floden och red däröfver så månge
som kunde, men på det stället var en fors, och månge
drunknade. Men ryska infanteriet slapp ej öfver, och
då mörkret i detsamma bröt in, kunde den dagen intet
uträttas mera på den sidan.

Hårdare var leken uppå vår vänstra flygel, som
hade emot sig de starkaste skansarna och fördes i elden
af generalerne Majdel och Magnus Stenbock. Majdels
gossar bröto fram längre åt höger: först granadörer
under Klysendorf, Gründel och Roos; sedan en bataljon
finnar under Mellin, en annan under Lode och en
bataljon af Tavastehus regemente under major Berg,
som stupade i spetsen för sin bataljon; sedan vermlänningarne
under Fock, sedan samma infanteri under
Feilitz, sedan åter finnar<footnote>Chefernes namn tyckas vara pålitliga; om flera bataljoner vet man blott att de voro finnar, men ej hvarifrån.
</footnote> under Sasse. På samma gång
stormade dalkarlarne under Stenbock och Åbo läns
infanteri under Hastfer; bakom dem var konungen med
Rehnsköld och drabanterne intet att hålla; utan bröt
han fram med en del lifdragoner under B. Rehbinder,
adelsfanan under Liewen och en del Åbo läns kavalleri
emot Vepsekylä, som båda linierna kunde bestryka. Må
jag säga k. syster, efter jag var med, att där var intet
narri, utan bröto vi under en gevaltig eld där in i
retranchementerna och banade väg med pikar och värjor.
Om en kort stund hade vi kastat allt öfverända, hvarefter
fienden, som i villan och snöyran sig alldeles bortblandat,
så att intet ett regemente kunde lyda order
eller fäkta, i full fart störtade neder åt bron och trängde
så grufveligen på, att bron brast under honom och
tusende ömkeligen omkommo i ån.

Men det värsta arbetet stod oss åter. Med floden
framför sig, med nederlaget bakom sig stannade 
moskoviten och värjde sig med förtviflans mod bakom trossen.
De voro ännu fyra mot en; de kunde intet vika och
ville intet dö. Konungen kastade högra flygeln den vänstra
till hjälp, men höstmörkret föll öfver oss, och blef då
ett svårt skjutande mellan gardet och dalkarlarne, som
intet kände hvarandra i mörkret. Fogade ändock lyckan
så, att ryssen misstrodde sitt tyska befäl och ropade på
förräderi, så att Croy och de andre herrar vordo nödtvungne
att ge sig åt oss för deras lifs säkerhets skull.
Efter den betan gåfvo sig ock de fientliga hoparna,
somlige på natten, somlige dagen därpå, och förfors med
dem rätt vänligen, så att de svultne stackrarne fingo mat
och de blesserade efter lägenhet blefvo förbundne. Men
emedan de så månge voro, kunde vi dem intet behålla;
utan måste de nedlägga sina vapen och gå förbi
konungen barhufvade med käppar i händerna; sedan
fingo de löpa till hem sitt igen. På det sättet släppte
vi mer än 20,000 man; men Croy och de andre cheferne
behöllo vi fångne med all <i>égard</i>. Croy lärer fått af
konungen 1,000 dukater, efter han intet hade mer än
kläderna på kroppen.

<i>Ma soeur</i> lärer nogsamt förnimma af andra en
bättre utmålning af denna stora segerdagen; jag vill
allenast säga att den dagen stupade eller drunknade af
fienden till 18,000; af våra räknades döde och sårade
till 2,000 vidpass. Och togo vi där hela lägret och
undsatte staden, där vi under pukor och klockor drogo
in på tredje dagen.

Änskönt där hvar man af de våra slogs som den
där ej sitt lif aktar mer än ett murket remtyg, så var
dock konungen utan sin like. Där leken hårdast gick
på, var hans majestät beständigt till finnandes; fick ock
en kula i halsduken och miste i kärret sin värja och
ena stöfveln; där drogo vi honom med nöd upp, och
vann han en så stor seger i strumpfoten. Vill <i>ma soeur</i>
veta om finnarne, så skall jag för sanning säga, först
att allt rytteriet, utom lifdragonerne, var nakota finnar,
och därtill ännu tredje parten af fotfolket, så att fuller
hälften af hela armén vid Narva var finnar; de hafva,
liksom alle svenskar, ärligt betalat den dagens ära med
sitt röda hjärteblod.

Hvad mig ringe tjenare vidkommer, vill jag min
k. syster intet längre förtrötta, allenast att jag högg in
med de andra, och Bogatir slapp med en skråma i
halsen. I sista <i>chocen</i> vid stranden på vänstra flygeln
kände jag något litet sticka i axeln, men märkte där
intet strax att det en kula var, innan jag red ett stycke
och svimmade alldeles oförtänkt utaf blödningen. Sedan
jag där legat tre eller fyra timmar i den blodiga snön
vid sidan af månge döde, har man tagit mig upp och
fört mig till fältskärn, men han hade intet tid med mig
förrän andra dagen på aftonen. Och lopp det ej af utan
<i>grimace</i>, men intet är det att tala om, glädjen gjorde
mig frisk igen.

Ty aldrig kan k. syster sig föreställa hvad hjärtans
lust det är att kämpa och segra under den store kung
Carl. Där aktar ej någon hvarken sår eller död, utan
allenast den höga ära att blöda vid en sådan hjältes
sida; <i>ma soeur</i> skall ej tro mig när jag säger att ock
den gemene soldaten tycker sig ha del i konungens
storhet och är i den stunden mer än en adelsman. Det
är en lycka att k. syster intet nu får se vår konung;
k. s. skulle blifva af kärlek helt betagen, och han skulle
intet förstå't. Hälsa kärligen vår nådiga fru moder och
skicka henne detta brefvet. Glöm intet minnesboken
och m. k. systers redelige trogne broder

<tab><tab><tab><tab><i>G. A. B.</i>
P. S. Jag törs väl intet hälsa till fröken Eva. Detta
krokota brefvet har kostat mig åtta dagars arbete. <i>Adieu,
mon coeur.</i>

-

<b>4. Aurora Königsmark.</b>

En kall vinterafton i Januari
1702 sutto två unge officerare
i sitt tält strax invid
slottet Würgen i Kurland där
konung Carl hade sitt högkvarter,
likväl icke <i>uti</i> slottet,
utan bredvid. De hade, efter
konungens föredöme, täckt
tältet med halm och gjort sitt
bästa att värma det med
glödande kulor. Men alltför
svaga voro dessa hjälpmedel mot den skarpa januarikölden.
Vid skenet af det enda eländiga talgljus, som
upplyste tältet, såg man de unge krigarnes andedräkt
som en lätt rök bortdunsta i den frostiga vinterluften.

Grefve Carl Lindsköld, kapten vid gardet, drog
halmen på marken tätare under sin tältstol, fattade ett
glas på det närastående bordet och tömde dess ädla
rhenska innehåll, som han i hemlighet fört med sig
under kappan. Sålunda beväpnad mot kölden fortsatte
han det förtroliga samtalet med sin vän och jämnårige,
grefve Gustaf Adolf Bertelsköld, numera löjtnant vid
lifdragonerne.

-- Hvad d-n hade ni också att göra i Triski? Jag
hörde den kloke Stenbock glömma sin vanliga försiktighet
och säga till Piper: <i>Mais, monsieur le comte</i>, det där
är icke mera krig, det är pojkstreck.

-- Stenbock kan vara en klok karl, men hvad han
ej begriper, det är kung Carl. Skulle vi tåligt fördraga
att se Oginski alla dagar som en geting kringströfva vårt
läger? Än i vår flank, än i vår rygg, ingenstädes där
han söktes, öfverallt där han icke väntades, gjorde oss
den s-ns karlen mera förfång med sina tre- till femhundra
ryttare, än hela den öfriga polska och sachsiska
svärmen tillsammantagen. F-n skall ta honom, sade
kungen en dag -- nej, han svor icke; vet du, Lindsköld,
det är ändå dumt att svära, det har ingen välsignelse
med sig, och kungen svär aldrig. Nå ja, vi tågade ut
i början af December och samlades i Schauen; ingen
själ visste hvad det nu skulle bli af. Vi voro 1,100 till
häst, Hummerhjelmare och Meyerfeltare, och dessutom
väntade vi fyrahundra infanterister på slädar efter oss;
hade vi blott haft Oginski att göra med, så hade ett
par skvadroner varit nog, men kurländarne äro f-n gifne.
Är det icke f-n, att jag beständigt skall svära? Det har
du lärt mig, Lindsköld, det är ditt fel, och det får jag
vänja mig af med.

Lindsköld skrattade.

-- Akta dig att du ej en vacker dag får se hin
hårde i stubb, sade han. Du läser väl bibeln, du som
de andra?

-- Ja vet du, allvarsamt, det gör jag nästan hvar
dag, och det borde du också göra. Kungen läser hvar
morgon ett par kapitel ur bibeln.
-- Förstås, efter kungen gör det, så måste vi alla
göra så med. Nå vidare, låt nu f-n vara i fred, och
berätta hur det gick i Triski.

-- Öfverallt där vi kommo hade Oginski varit nyss
förut. Vi lupo efter honom som ett barn efter regnbågen.
På det sättet kommo vi till Samogitien, och
infanteriet kunde ej längre följa oss. En afton i skymningen
sågo vi framför oss ett slott och några eländiga
kojor, som hedrades med namn af stad. Det var Triski;
slott och stad tillhörde Oginski, alltså skulle de tagas.
Nu flöt där en liten å, och bryggan var förstörd; men
vi hade ej tid att vänta. Alltså -- häst och karl i
vattnet -- husch, det var som att doppas i en vintervak!
Men vi kommo lyckligt öfver, genomvåte ända till halsen
och frusne så att tänderna skallrade. Allt folket hade
rymt sin kos ifrån staden; endast prästen och klockaren
hittades på en höskulle. Emellertid var det godt att få
en brasa och en bit mat; kungen tog kvarter i slottet,
vi andre i staden, och alla mådde som kronor. Just då
vi blifvit någorlunda torra, sträckte oss behagligt på
halmen och höllo på att somna, voro de s-ns polackarne
som Jehu öfver oss -- nu svor jag igen! Vi väcktes
af rop och larm; staden brann; klockan var elfva på
aftonen. Oklädde eller half klädde -- somlige i hvita
linnet, efter de hängt kläderna att torka -- rusade vi
upp. Hvad står på? Oginski är här. Hvar? Ingen
visste. Sach och Fleming kommo först i handgemäng
och slogos som rasande. Det var så mörkt, att ingen
kunde se handen för ögonen. Om en stund hörde vi
kungen ropa: hugg in, gossar! Och det gjorde vi, utan
att så noga veta hvar hugget träffade. Då märkte vi att
det blef glesare omkring oss: Oginski hade kastat om;
innan vi voro rätt vakne, hade han undkommit oss.
-- Eller ni honom. Inga poster utställda -- medgif
att det var ett pojkstreck!

-- Han kom undan, däri låg det förtretliga. Vi
satte efter honom mot Kovno och redo i fiendens åsyn
öfver Niemen på det sättet att vi läto hästarna simma
bredvid pråmen. Oginski flydde, vilade garnison i Kovno.
Därifrån redo vi genom skogar och ödemarker tillbaka
till armén. »Tag mera folk med, ers majestät, ty landet
vimlar af fiender,» sade Hummerhjelm. »Mera folk?»
sade konungen och pekade på oss några, som följde
honom; »ser icke öfversten att jag är själf tionde?»
Ty bara tio voro vi. Det var en hård ridt. Mer än
engång smällde skott mellan buskarna. Polackar och
kurländare svärmade som myggor omkring oss. Men alla
ansågo oss för avantgardet af en större trupp och släppte
oss genom. Fem dygn redo vi natt och dag, slogos,
fröso och svulto. På sjette dagen hörde vi svenskt
fältrop och kände oset af fårstek. Jag försäkrar dig,
Lindsköld, att vi åto en gumse per man.

-- Hela lägret var i oro. Man ansåg kungen förlorad
och skickade Arvid Horn med drabanterne att
uppsöka honom. Ämnar du låta din syster skrifva
namnet Triski i minnesboken?

-- Tror du att det meriterar? Tiberup, Narva och
Düna stå där förut. Triski var bara småsaker.

-- Jag skall ge dig anvisning på något bättre. Har
du någonsin sett en häxa?

-- En häxa? Jo men, jag vill minnas att jag såg
en i Åbo för flera år sedan. Folket hade just intet
annat bevis emot henne, än att hon såg stygg ut och
hade röda rinnande ögon.

-- Käre Gösta, så barnslig du är. Icke se de
värsta häxorna ut på det viset. Tänk dig en hög, stolt
kvinnofigur, skön som en vårsol i mörka moln, blixtrande
ögon, yppiga former, förledande behag, kostym som en
drottning, hållning som en kejsarinna ... Med ett ord,
vi talade nyss om hin hårde i stubb, efter man ej för
dina fina öron får tala om fan. Vill du se titulus? Tro
mig, det vore en seger för din syster Ebbas minnesbok,
mera värd att presenteras för Eva Falkenberg, än Tiberup,
Narva och Düna ...

-- Hör på, Carl, jag tror du tittat för djupt i
buteljen. Riktigt -- ingen droppe kvar!

-- Där har man följden af teologiska studier midtunder
fältlifvet. Den stackars gossen föreställer sig alltid
fan med ett par knubbiga horn och ett stycke häst- eller
bockfot, efter behag. Men vi fritänkare, som lefvat med
uti världen, anse icke fan för så dum. Vi veta rätt väl,
att han kan göra sig älskvärd ibland, när han vill --
han, eller rättare hon, ty vi tala ju nu om en häxa.

-- Hvilken häxa?

-- Grefvinnan Königsmark.

-- Jag har ej den äran att känna hennes värda
person.

-- Har du ej redan ett par eller tre veckor alla
förmiddagar sett en vagn åka ut ifrån slottet, taga vägen
åt konungens tält och sedan, efter en lång omväg, köra
till slottet igen? I vagnen sitter ett fruntimmer --
bländande skönt!

-- Ja -- jag vill påminna mig det.

-- Du vill påminna dig? Se mig skarpt i ögonen,
Gösta! Ja vid Amors pilar, jag tror verkligen att gossen
icke engång har sett grefvinnan Königsmark. Och likväl
talar hela lägret om henne. Man säger att hon är hitskickad
af konung August och att hon satt alla medel
i rörelse för att få audiens hos vår konung. Men du
minns huru Valborg Ersdotters kyss svedde hans läppar
som glödande kol. Kung Carl är sirenen för klok.
Apropos, Bertelsköld, jag har ett förslag att göra dig.
Ställ dig i sju dagar vid vägen, där vagnen far fram,
och betrakta rätt noga grefvinnan, som sitter däri. Om
du efter dessa sju dagar ännu har kvar en enda vrå i
ditt hjärta för den spotska brunetten Eva Falkenberg, så
skrif med godt samvete till din syster: <i>mon coeur,</i> jag
har vunnit mer än Narva; jag har sett Aurora Königsmark
och icke blifvit besegrad!

-- Du är en tok!

-- Och du är ett barn. Adjö, min gosse, du har
fördömdt kallt i ditt tält, och vinet är slut. Lösen för
i natt är Kungsör. Jag önskar vi vore där!

Med dessa ord gick den muntre kaptenen, gnolande
på en visa, kanske för att uppsöka andra kamrater, som
hade mera att bjuda. Gösta Bertelsköld kastade sig på
sin tältsäng och sökte fördrifva den långa vinterkvällen
med att tänka på sina vänner borta i norden. Än kallade
han i minnet sin mor, den ädla och stolta grefvinnan;
än sin bror Torsten, som fortfor att andas Frankrikes
hofluft; än den älskade systern Ebba, som nu var i sin
ungdoms första fägring; än en mörkögd Eva, som kanske
redan glömt sin vandrande riddare; än Stockholms palatser;
än Kungsörs jagtmusik; än barndomsminnen från
Majniemi, som både hos Gösta och hans syster kvarlämnat
en outplånlig kärlek till Finland. Alla dessa
bilder väfde sig tillsamman i den unge krigarens tankar,
och med dem blandade sig ärelystnadens drömmar och
djärfva planer till kommande segrar. Gösta Bertelsköld
hade redan gått i Carl XII:s skola; han ansåg ingenting
omöjligt för ett godt samvete, en stark arm och ett
oförfäradt mod; men i allt bvad som gick därutöfver,
och särdeles i allt hvad som tillhörde den tidens fria
galanteri, var han, som vännen riktigt anmärkt, ännu
ett fullkomligt barn.

Och likväl, var det väl så förunderligt att under
allt detta den sköna grefvinnans bild mer än engång
återkom för den nittonårige ynglingens tankar? Hans
nyfikenhet var väckt; han sökte att påminna sig damen
i vagnen; han inbillade sig att hon verkligen var mer
än vanligt skön; och hvilket afbrott var ej en sådan
syn i ett vinterlägers enformighet! Ju mera Gösta tänkte
därpå, desto nyfiknare blef han att återse en kvinna, om
hvilken hela Europa talat redan i tio år som ett underverk
af snille och fägring.

Otålig gick ynglingen ut ifrån tältet. Klockan var
redan åtta på aftonen; en klar stjärnhimmel skådade
ned öfver den snöiga nejden, där tälten stodo i rader
som hopade drifvor. Knappt trehundra steg därifrån
syntes ljus uti slottet. Gösta visste att Stenbock bodde
i ena flygeln, och hufvudbyggnaden var upplåten åt fältkansliet.
Men han gissade också, att en mindre flygel
af slottet för tillfället var upplåten åt grefvinnan Königsmark.
Just i denna flygel glimmade ett ljussken så
förunderligt klart.

Hvem har ej någon gång erfarit den egna känsla,
med hvilken man en vinterafton betraktar ett sådant
ljussken, när inbillningen ställer det i sammanhang med
föremål som för oss ha ett särskildt intresse för ögonblicket?
Gösta Bertelsköld såg på ljuset, såg åter bort
och såg åter dit. Nästan utan att tänka därpå, befann
han sig snart vid slottsporten och väcktes ur sina tankar
af postkarlens anrop.

Han blygdes för karlen; det hade sett löjligt ut
att vända om. Jag kan ju hälsa på unga Stenbock,
sade han till sig själf, mån om att muta sitt eget
samvete.

-- Kungsör! svarade vår löjtnant, och snart stod
han på borggården.

<img>

Det var första gången Gösta besökte slottet. Dess
inre var honom fullkomligt obekant. Då han ej fann
någon på gården, gick han på måfå uppför den trappa
han i mörkret ansåg ungefärligen vara den rätta.

Trappan ledde till en lång och mörk korridor. Jag
måste väl slutligen träffa någon som kan visa mig Stenbocks
rum, tänkte ynglingen och trefvade uppåt, i det
han kände för sig med handen långs väggarna.

Då grep honom plötsligt någon i armen.

-- Är det ni? sade en obekant röst.
Bertelsköld for med handen efter värjfästet. Men
snart besinnade han sig och svarade i samma ton:

-- Ja, det är jag.

Åter var han fintlig att muta sitt samvete. Hur
kan en så dum fråga få ett annat svar? tänkte han vid
sig själf.

-- Följ mig! sade den obekante. Ni kan taga mig
i skärpet, så slipper ni trefva långs väggarna. Det är
för er skull jag fått befallning att släcka alla lyktor i
trapporna.

Jaså, för min skull! tänkte Bertelsköld.

-- Ni är punktlig på slaget, fortfor ledsagaren. Men
hur fick ni veta lösen i natt?

-- Hm! svarade löjtnanten i de gryende mustascherna.
För hvem tog man honom?

- Jag förstår ... litet guld. Icke är det värdt att
svenskarne skryta med sin ärlighet. Men ni träffade
väl ingen på borggården? Jag tänker ni skulle ej reda
er mer än jämnt, om Stenbocken hade väderkorn af
er härvaro.

-- Hm! svarade åter den unge krigaren. Inom sig
tänkte han: det ser ut att bli just ett artigt äfventyr.
Vänta, munsjör, jag hade god lust att skrifva den svenska
ärligheten på din rygg. Men tålamod! låt oss se hvad
det blir af.

-- Nu äro vi framme, sade ledsagaren, sedan de
passerat flera gångar lika mörka som den första. -- Stig
in och vänta här, tills jag anmält er.

*

Gösta Bertelsköld stod omkring fem minuter allena
i det mörka rummet. Allehanda besynnerliga tankar
korsade sig inom hans unga panna. Hvad ville man?
Hvad väntade man? Hvad fruktade man? Borde han
stanna? Borde han fly? Ingen svarade. Det förekom
honom som hörde han på afstånd en cittras toner; strax
därpå var allt åter tyst, mörkt och hemlighetsfullt.

Då uppslogos dubbeldörrarna vid fonden af rummet,
och för den förvånade ynglingens blickar visade sig en
tableau vivant, så bländande skön och tillika så konstnärligt
beräknad, att den yppersta målare ej kunnat arrangera
en sinnrikare effekt af skuggor och ljus, gruppering
och färg.

Det förekom Gösta som hade man inför hans ögon
upprullat förhänget till en teater. Mellan honom och
scenen var mörker; men scenen var upplyst och fängslade
ögat. I denna belysning af osedda lampor satt längst
borta i perspektivet en kvinnlig gestalt, en fé, eller
snarare en af dessa Olympens gudinnor, på hvilka
den tidens poetiska bildspråk hade en så outtömmelig
rikedom.

Hon var stolt och högväxt som en Juno och likväl
så skön och smäktande, som poeterne älskade att skildra
Afrodite. Dianas måne skulle ej hafva blygts att belysa
hennes kungliga panna, medan en Minervas snille och
kvickhet spelade kring hennes fina, svällande läppar och
under hennes mörka ögonhår. Om Gösta Bertelsköld
ägt på sin tid en Tegnér att beundra, så skulle han
genast ihågkommit huru

<tab>högbarmad, smärt, gullhårig
<tab>en ny Aurora kom;

men han skulle då genast ha korrigerat skalden uti ett:
detta gyllene hår var svart som en sydländsk natt och
flöt som en ram af skuggor kring pannans och kindernas
bländande hvithet. Alla de finare detaljerna af detta
bildsköna ansikte kunde den häpne ynglingen ej genast
och på afstånd urskilja. Han såg ej penselbågen af
dessa ögonbryn, hvilka tidens skalder liknade vid nattliga
skyar öfver den uppgående solen. Han såg ej rundningen
af denna mun, som af skalderne förliknades än
vid Helikons ros, än vid Aganippes källa och som var
så liten och körsbärslik, att den ej skulle ha gillats af
nutidens smak; men för den tiden och för flera efterföljande
släkten var och förblef den ett mönster af behag.
Han såg ej gracerna, hvilka, om man får tro samma
poetiska skildringar, ständigt lekte i yra flockar kring
läpparnas rosor. Han såg ej heller -- kanske lyckligt
för honom -- denna nästan omärkliga slapphet i nedra
ögonlocken och detta egna veka skalkaktiga drag i öfverläppens
sista försvinnande linie, som tyder uppå att en
skön kvinnas mun är skapad för andra kyssar än den
himmelska kärlekens.

Grefvinnan Aurora Königsmark förstod sig förträffligt
på att arrangera teatereffekter så att de för åskådarne
syntes alldeles naturliga och tillfälliga. Hon satt helt
enkelt vid skrifbordet i sitt kabinett, något vårdslöst
framlutad, medan hon skref ett bref vid det rosenfärgade
skenet af två alabasterlampor, som spridde en lätt parfym
öfver det lilla, med utsökt smak dekorerade rummet.
Hennes toilett var så enkel, som den var tvungen att
vara i Carl XII:s läger, men tillika så utsökt, som den
finaste beräkning vågade tillåta sig. Skada, att Carl XII:s
historieskrifvare, den lärde och omständelige Nordberg,
i sina tre stora folianter ej ansett det löna mödan att
kosta mer än några rader på den sköna grefvinnans
besök och icke ett verbulum på hennes toilett. Så
mycket är visst, att den enda solitären på hennes tinning
icke öfverstrålade de två dem naturen skapat därunder,
och att den svarta sammetsroben, beräknad att förhöja
halsens hvithet, icke var mjukare än de svarta lockarna,
hvilka grefvinnan aldrig fullkomligt, utan blott efter egen
smak behagade kröka under modets tyranni.

Bertelsköld tog några steg framåt, men stannade
åter. För första gången i sin lefnad kände han sig rädd,
emedan han för första gången ej hade handlat i sina
egna ögon öppet och ridderligt.

Ehuru där voro två mörka rum emellan, hörde
grefvinnan de tunga karolinska stöflarnas steg, lyftade
lätt sitt hufvud och sade:

-- Är det ni, lieber Törnflycht? Stig in, <i>mon page!</i>

Löjtnant Törnflycht, grefve Pipers svåger -- hennes
page! det var för honom man tog mig! tänkte Bertelsköld,
bemannade sig, tog åter ett par steg framåt
och kom därvid att blifva belyst af lampskenet. I
samma ögonblick trädde från yttre rummet emot honom
grefvinnans polske hofmästare, grep honom hårdt i armen
och sade med samma röst, som nyss förut hviskat i
trapporna:

- Ni är icke den rätte. Hvem d-n är ni, herre,
och huru har ni understått er att intränga hit?

Bertelsköld lösgjorde saktmodigt sin arm och hviskade,
utan att höra på mannens frågor:

-- Hvem är den damen?

Onyttiga fråga! Han visste redan svaret inom sig.

Hofmästaren misstog sig om den unge krigarens
saktmod och blef nog djärf att fatta honom i kragen
med en åtbörd som nog mycket liknade en anvisning
på dörren.

-- Ni vindböjtel, ni nattskojare, sade han, vågar
ni trotsa hennes höga durchlaucht i hennes högstegna
rum? Ni slyngel! Ni herr Ingenting! Jag skall ge er
lektion ...
Det fordrades anblicken af en Königsmark, för att
behålla sitt lugn vid första hälften af detta tilltal. Andra
hälften var dock påtagligen en hälft för mycket. Utan
att svara, tog Bertelsköld hofmästaren för bröstet, lyftade
honom från golfvet, höll honom framför sig på rak
arm, bar honom till dörren och kastade honom tämligen
omildt ut i den mörka korridoren. Den stackars
mannen var så betagen af förvåning, att han icke gaf
ifrån sig ett ljud, utan föll som en klump till golfvet
därute.

Oroad af larmet, glömde den sköna grefvinnan hela
sin lilla teatereffekt, steg hastigt upp och ringde på
kammarjungfrun. Men redan innan tärnan hann inträda,
stod Gösta i dörren till kabinettet. Naturen hade aldrig
ämnat honom till hofman, men han hade ju lefvat tre
glada år vid ett hof, och en riktig känsla sade honom,
att han var skyldig den sköna damen en förklaring öfver
sitt oväntade inträdande.

Han sade sitt namn, berättade sitt misstag om
trappan, sitt möte med hofmästaren, och bad hennes
nåd icke illa upptaga, att han svarade: det är jag! när
man frågade honom: är det ni?

Förklaringen upptogs mycket nådigt. Ett hjärteligt
löje, ett af dessa löjen som förtjusade halfva världen,
spelade kring grefvinnan Königsmarks läppar. Den unge
grefvens naiva förklaring, kanske också hans resliga,
starka, fast ännu icke fullt utbildade kämpagestalt, behagade
henne ögonblickligen. Kanske kom där ock genast
beräkning med, ty grefvinnan var känd att räkna bra.
Världen, lifvet och egna brokiga öden hade lärt henne
konsten i grund. Sannolikt hade hennes snillrika hufvud
genast funnit en plan att draga nytta af det ledsamma
misstaget.
Kammarjungfrun, som nu inträdde från ena och
hofmästaren från andra sidan, fingo en vink att aflägsna
sig. Gösta Bertelsköld befann sig <i>tête à tête</i> med den
kvinna, som stört så mångas lugn. Hon anvisade honom
en plats helt nära sig, och han satte sig -- ej utan
förlägenhet.

-- Jag prisar min lyckliga stjärna för detta misstag,
sade hon lätt och otvunget. -- Vet ni väl, min bäste
grefve, att jag har den äran räkna skyldskap med
er familj? Er mor är en Sparre; jag hoppas hon
befinner sig väl? Det är en dubbel släktskap mellan
oss och Sparrarne, både genom min far och genom
min svåger Lewenhaupt. Alltså, om ni tillåter --
<i>mon cousin</i> ...

Grefve Gösta rodnade och svarade blott med en
bugning.

- Jag hade äfven den lyckan att göra er fars
bekantskap i Hamburg, fortfor grefvinnan. Tillåt mig
som fruntimmer säga er, att jag sett få kavaljerer sådane
som han, <i>sans peur et sans reproche. Mon cousin,</i>
jag hoppas, att ni en dag skall likna er far.

Det var någonting systerligt, nästan moderligt i
grefvinnans ton vid dessa ord, och hon fortfor:

- Jag önskar er lycka till den hjälteskola, i hvilken
ni strider med så mycken utmärkelse. Jag beundrar
uppriktigt er konung. Tro mig, <i>mon cousin,</i> det gifs
intet starkare samband mellan upphöjda själar, än äran;
man kan ha den olyckan att stå emot hvarandra som
fiender och likväl förstå att hänföras af tapperhetens
segrar. Er kung är en ny Alexander. Lyckönska mig,
<i>mon cousin,</i> att jag hunnit öfver svärmeriets ålder; ty
ser ni -- jag har sett honom blott en enda gång, och
likväl har jag målat hans porträtt ur minnet.
Vid dessa ord framtog grefvinnan ett ovalt stycke
elfenben, på hvilket man såg ett ännu ej fulländadt
porträtt af Carl XII -- tämligen likt, men också nog
mycket smickradt.

-- Hvad tycker ni om porträttet? frågade grefvinnan
med en viss förnäm likgiltighet.

-- Ers nåd har kanhända sett hans majestät vid
hofvet; då var porträttet likt, men nu ser det för ungt
ut. Hans majestät är mera brynt af vädret.

-- Tror ni det? Jag vill då göra det litet mörkare
-- mycket mörkare! Jag har skäl därtill. Hans majestät
är en Jofur i molnet; man ser af honom ingenting annat
än blixten. Jag är ett vittne därpå, <i>mon cousin.</i> Men
att i veckor och månader stänga sig bakom detta åskmoln,
för att icke nödgas se en kvinna, hvars största
brott är att hon äger tvenne fädernesland, som hon ville
försona -- det är icke rätt, det är icke nobelt! Er
konung är ...

Brutal -- var sannolikt det ord, som sväfvade på
grefvinnans läppar, men hon hejdade sig. Häftigheten i
hennes ton sjönk genast till mjukhet igen; det lidelsefulla
i hennes blick flöt bort uti nya solsken.

-- Er konung är en heros, för hvilken vi andra
dödliga äro för små! utbrast hon med ironins udd lindad
i bomull. -- Jag har varit nog djärf att skrifva ett
epigram öfver honom; vill ni höra det? Ni är för artig
att vägra; ett ögonblicks tålamod! Ert läger, <i>mon cousin,</i>
är rätt <i>ennuyant;</i> huru vill ni jag skall fördrifva min
tid? Min cittra är förstämd, mitt lynne likaså. I förtviflan
skrifver jag vers.

Vid dessa ord framtog den sköna grefvinnan ett
litet blad ur sin portfölj och deklamerade med fulländad
talang ett poem, hvari alla forntidens gudar uppträdde,
den ena efter den andra, för att beprisa Carl XII:s dygder:
Mars för hans tapperhet, Apollo för hans skönhet,
Jupiter för hans rättrådighet, Minerva för hans vishet,
Diana för hans jägarebragder o. s. v.

<tab>Så leddes han i ryktets tempel in;
<tab>så prisade hvarenda gud hans dygd;
<tab>blott vinets gud, blott Afrodite teg!

Man skulle trott sig höra Afrodite själf deklamera
sin harm, sin förödmjukelse, med en finhet, ett behag,
som i sanning voro oefterhärmliga. Tyvärr gingo dessa
snillets blommor till stor del förlorade för karolinen
Gösta Bertelsköld. Han såg hvad ingen yngling kunde
undgå att se, sin tids skönaste kvinna med den sårade
stolthetens hänförelse skildra sitt eget nederlag -- mera
såg han ej; snillets eld och kvinnohjärtats gåtor voro
förborgade ting för hans oerfarna ögon.

Den unge ädlingen kände sin underlägsenhet; han
förekom sig själf högst tafatt och olycklig; han vågade
ej se upp, ty glansen af dessa ögon förbrände honom
likt tropikernas sol på en nordisk barrskog. Denna
ställning blef honom omöjlig att uthärda. Han stod upp
för att gå.

Grefvinnan, så van vid smickrets loftal öfver hennes
talanger -- och poesin var den tiden blott en talang att
lägga sina ord behagfullt och kvickt -- syntes ett ögonblick
förvånad öfver sin åhörares likgiltighet, men snart
hade hon genomskådat hans tankar. Det var ej så man
skulle vinna en af Carl XII:s krigare.

Hon ändrade genast ton.

-- Nej, min kusin, jag kan ej taga på mitt samvete
att ha tråkat ihjäl er med ett ledsamt poem. Visa mig
den godheten och hör mig ett ögonblick. Lät oss lämna
dessa leksaker, med hvilka man fördrifver en ensam och
sysslolös stund. Jag är på sätt och vis en fånge i ert
läger. Ni äger makten. Jag äger blott böner. Vill ni
ännu gå, min grefve?

-- Ers nåd ...

-- Ni har en syster; föreställ er att jag är er syster.
Ni har en mor; föreställ er att jag är er mor. Ni är
en sann ädling, jag kan därför tala uppriktigt till er och
säga er utan omsvep, att jag begär en tjenst af er.

-- Om det står i min makt ...

-- Det där säger ni mig med en ton som fruktade
ni att jag ämnar begära af er ett högförräderi. <i>Fi donc,
mon cousin!</i> Har ni någonsin hört en Königsmark
befläcka sin sköld med en trolöshet? Jag förmodar att
min familjs öden ej äro er obekanta. Sedan vi valt
Sverige till vårt fädernesland, tjenade vi det redligt. Vi
hade lyckan göra riket betydliga tjenster. Vi ägde en
omätlig förmögenhet; vi tryggade oss vid konungaord
och heder. Carl XI tog likväl ifrån oss allt hvad han
förmådde, och förolämpade, svikne, utarmade, lämnade
vi det otacksamma land, som dragit nytta af våra
tjenster och nu drog nytta af våra plundrade rikedomar.

Grefvinnan rispade tankfull med skaftet af sin solfjäder
den blankt polerade bordskifvan och fortfor:

-- Ni finner att vår tillgifvenhet för pfalziska huset
måste svalna vid sådana tilldragelser. Mina bröder föllo
i sin ålders blomma. Min syster och jag voro två
värnlösa fruntimmer. Den rättvisa Carl XI vägrat oss,
väntade vi af hans son. Carl XII vägrar mig till och
med audiens. I tre veckor har jag förgäfves anhållit
därom. Själfva grefve Pipers förord och böner ha varit
förgäfves. Jag har nedlåtit mig att bönfalla, där jag
ägde rätt att fordra. Ni är stolt, min grefve; ni vet då
hvad det vill säga att förödmjuka sig för en konungs
förtrogne ... Carl ville ej se mig. Ah -- han känner
ej en Königsmark. Han <i>måste</i> se mig, han <i>måste</i> höra
mig, antingen han vill eller icke. Och därtill, grefve
Bertelsköld, skall ni vara mig behjälplig.

-- Jag, min grefvinna!

-- Åter den minen, <i>mon aimable cousin,<i> alldeles
som skulle jag begära ett brott af er! Hvad tror ni då
om mig? Man har kanske sagt er att jag är hitsänd
af konung August för att bemedla en fred? Och om
så vore, hvilket ni kan tro eller icke, efter behag, vore
det något så gudlöst att vilja försona tvenne högsinte
furstar, hvilka förenade kunde vända sig mot bådas
farligaste medtäflare, Ryssland? Sachsen är mitt andra
fädernesland; jag skulle då tala i dess namn till mitt
första fädernesland. Med eller utan politik, äro icke
min familjs rättvisa fordringar hos Sveriges krona ett
nog talande skäl för en olycklig, en af världen smädad
kvinnas besök i det svenska lägret? Är det ett brott att
bistå henne däri? Är det riddaresed numera i Sverige,
att vägra den förföljda ända till möjligheten att återvinna
sin rätt? Nej, min grefve, <i>bon gré, mal gré,</i> konungen
<i>måste</i> höra mig, om jag ock skulle kasta mig under
hofvarna af hans häst. Vill ni bistå mig däruti?

-- Jag förstår ej er mening.

Grefvinnan fattade ynglingens hand, höll den emellan
sina och betraktade honom med en blick, som skulle
vara moderlig eller systerlig, men som, kanske mot hennes
egen vilja, var i stånd att bränna ett nittonårigt hjärta
till aska.

-- Hvarje dag -- sade hon -- en timme efter
middagen, tillbringar konungen en stund allena i sitt
tält. Några säga att han då skrifver till sin syster,
hertiginnan af Holstein -- han behöfver en vecka till
att författa ett bref. Andra säga att han är sysselsatt med
andaktsöfningar. Lika godt, Bertelsköld ... ni skaffar
mig inträde i konungens tält vid denna tid ...

Den unge krigaren teg.

-- Jag förstår er. Det skulle väcka uppseende.
Var lugn. Jag kommer inhöljd i en officerskappa. Det
är i skymningen. Ingen skall igenkänna mig.

Bertelsköld fortfor att tiga. Elden i grefvinnans
blickar flammade högre.

-- Ni tror kanhända att konungen blir uppbragt.
Det är möjligt. Jag fruktar honom icke. Jag känner
furstars lynnen. Jag vet att besegra dem. Konung Carl
skall kanske möta mig med harm, men han skall skiljas
försonad.

Bertelsköld teg allt ännu. En rodnad steg allt högre
på hans panna. Grefvinnan märkte det. Hon fördubblade
sin omätliga tjusningskraft.

-- Bertelsköld ... till er står allt mitt hopp. Alla
andra medel ha strandat mot konungens halsstarrighet.
Utan er är allt förloradt. Af er beror min familjs öde.
Ja än mer -- af er beror kanhända tvenne rikens väl
eller ve och världens fred. Och ni tvekar ännu! Ädle
grefve, fordrar ni en större lön -- en större ännu! Finns
det då något ännu högre, ännu skönare, säg, och den
tacksamma Aurora Königsmark är beredd att belöna er
riddaretjenst med sin aktning, sin beundran, sin eviga
vänskap ...

O häxa, häxa, du mörksens furstinna i änglaskepnad,
du som förtrollat halfva Europa med dina ögons glans
-- du, för hvilken furstarne legat på knä och skaror af
tillbedjare tändt sin afgudadyrkans rökoffer -- du sköna,
snillrika, oemotståndliga demon -- du lofvar en bländad
yngling den djärfvaste lön hans djärfvaste drömmar
bäfvat att ens ana -- du tjusar honom med musiken
af de fagraste ord -- och nu står han svindlande vid
branten af sitt fall, och ingen räddande stämma varnar
honom: akta dig, akta dig, syndens skönaste spöke omsnärjer
dig med rosor, men innantill äro där bittra törnen!

Dock -- denna stämma kom; ett ringa obetydligt
minne -- segrarnas bok, som systern förvarade hemma
i Stockholm. Denna tanke var nog. Gösta Bertelsköld
for med handen öfver sin glödande panna, likasom för
att förvissa sig att allt detta icke var en gycklande dröm.
Därpå bemannade han sig, drog sin hand ur grefvinnans
och svarade hårdt, strängt -- för att afskära för sig
själf hvarje tvekan:

-- Grefvinna -- ni sade mig nyss att en Königsmark
aldrig befläckat sin sköld med en trolöshet. Det
kan ej vara ert allvar att begära något sådant af en
Bertelsköld. Hvad ni begär är ett förräderi -- min herre
och konung förråder jag aldrig! Ni borde veta det,
ni; hvilken lön ville ni gifva mig, som skulle uppväga
hedern? Farväl, ers nåd! Ni kan ej missförstå mig.
Ni har frågat mig som kvinna; jag har svarat er som
soldat, och hvarje krigare i vårt läger skall svara er
detsamma som jag.

Med dessa ord ilade Gösta Bertelsköld bort, snabbt,
brådstörtadt, utan att ens våga lyfta sina ögon till ett
nytt möte med de farliga flammor, som hotade tända
hela hans väsen i lågor.

Återkommen i sitt tält, försökte han bedja. Han
ville tacka Gud att ha undkommit frestelsen. Förgäfves.
Det svindlade ännu för hans tankar. Allt hans blod var
i uppror. Han kastade sig på den hårda bädden; ingen
sömn! Han störtade åter ut i den frostiga vinternatten;
ingen kyla! En eldström brusade genom hans ådror.
En demon återförde beständigt för hans blickar den
tjusande gestalten därborta i det yppiga gemaket. Slutligen
tände han ljuset och satte sig att skrifva. Han
skref till sin hulda, sin älskade syster; han manade i
sitt minne en annan gestalt, hvars älskilga drag redan
länge vuxit in i hans själ. Och se, det lyckades honom.
Eldströmmen brusade mattare, den svalkades, slocknade
och öfvergick i det goda samvetets obeskrifliga lyckliga
lugn. Gösta Bertelsköld vågade till och med i ett postskriptum
bedja Ebba anteckna Würgen i segrarnas bok.
Mera vågade han ej yppa därom.

Men när han ilade bort från slottet, sköto grefvinnans
ögon mörka blixtar i ynglingens spår, och hon sönderbröt
bit för bit den glänsande solfjädern i sin hand.
Därpå ringde hon.

-- Czernicki, du har i morgon ditt afsked. Att
skicka mig en sådan tölp! Att förödmjuka mig inför
ett sådant marmorbeläte! Skicka efter Törnflycht! Nej,
låt bli, jag vill ej se honom. Jag vill ej se någon från
detta afskyvärda läger!

Hofmästaren gick. Den sköna grefvinnan utbrast i
tårar. Ack, hon var dock en kvinna, hon hade dock
ett hjärta, detta hjärta hade engång varit ädelt och skönt
som hennes gestalt, och synd och värld hade ej förmått
utplåna alla spår af dess ursprungliga höghet. En hel
samtids lättsinne, en hel väfnad af förledelsens finaste
snaror hade sammansvurit sig till hennes fall. Huru
mången dödlig bar ägt styrka att bära hennes triumfer
och undgå hennes öde! Den som det kan, må kasta
första stenen på den beundrade, den afundade och dock
i sitt hjärtas djup förkrossade kvinnan Maria Aurora
Königsmark, en konungs älskarinna och en hjältes
moder!

Om hennes besök i svenska lägret kan ännu tilläggas,
att hon utförde sin djärfva föresats och misslyckades
totalt. En dag lyckades hon möta konungen på en trång
väg, där han ej kunde komma förbi henne. Genast steg
hon ur vagnen. Men konungen lyftade på hatten, hvarken
mer eller mindre än han gjorde för den ringaste, kastade
därpå genast om sin häst och red bort utan att säga
ett ord. Detta var sista försöket. Med tårar af harm
lämnade grefvinnan det svenska lägret, medförande blott
den stolta vissheten, att <i>hon</i> var den enda dödliga, som
Carl XII någonsin fruktat.

<tab>Högharmad, smärt, gullhårig,
<tab>en ny Aurora kom;
<tab>från kämpe tjuguårig
<tab>hon vände ohörd om.

-

<b>5. Rex Regi Rebellis.</b>

De stormiga tiderna gingo allt framåt, och beständigt
framåt gick konung Carl. Segrarnas bok, som den
unga Ebba Bertelsköld förvarade i Stockholm, blef beständigt
riktad med nya namn på nya sidor. Intåget i
Warschau, segern vid Klissow den 19 Juli 1702 och
Krakaus eröfring voro det året de största och ärofullaste.

Under tiden drefvo ränker och partier sitt dunkla
spel om Polens krona, som nu blifvit insatsen i krigets
<img>
Gösta Bertelsköld.
blodiga hasardspel. Olyckan, ännu feg som en tjuf,
begynte att under mörkret nagga i segrarens hälar. Vid
Jesna, där Wiecnoviecki nedgjorde den tappre Hummerhjeims
ryttare, flöt det första svenska blod i ett polskt
nederlag. Patkull sprängde Schlippenbachs kår vid
Erastfer. Vid Krakau, där Magnus Stenbock ena stunden
brandskattade kyrkors och borgares rikedomar och andra
stunden därefter lät de ädlaste viner strömma vid sin
lysande taffel, bröt konungen sitt ben. Men sådant
aktade konung Carl för en ringa ting.

Ingen penna kan skildra allt hvad hans krigare hade
att uthärda under marscher och mödor, i hunger, hetta
och köld, en ringa hop, omgifven af otaliga förbittrade
fiender. Ofta blef segern deras lön just emedan de
slogos för lifvet. Ryktet gick framför dem som en stormhvirfvel;
förskräckelsen förlamade fiendens arm; under
polackens blanka harnesk klappade hjärtat hårdare; under
sachsarens broderade jacka gömde sig fruktan, när han på
långt håll såg svenska standarter svaja vid skogsbrynet.
Bakom Krakaus järnport stod den gamle Wielopolski,
fast besluten att försvara slott och stad. Konung Carl
satte med Stenbock och några få man öfver Weichseln.
»Öppna porten!» ropade konungen på fransyska -- porten
öppnades, Polens andra hufvudstad föll.

Men under dessa strider och segrar hårdnade
konungens hjärta, såsom järnet af ständig hamring blir
tätare. Alla hans konungsliga och mänskliga dygder
likasom styfnade under sitt eget öfvermått och blefvo
så efter hand de säkra förebuden till stundande fördärf.
Man bjöd honom fred: aldrig har en segrare med större
blindhet förtrampat segrarnas frukter. Sverige skulle
få Kurland, konung August skulle afsäga sig Sachsens
kurhatt, betala sex millioner riksdaler i skadestånd och
jämte polska republiken förbinda sig med Sverige mot
Ryssland. Carl vägrade; han ville oryggligen nedrycka
Polens krona från menedaren Augusts hufvud, »om han
ock därför måste dröja femtio är i Polen».

Dessa ord voro digra på öden. De inneburo i sig
Polens fördärf, Sveriges nederlag, Finlands förlust. Hade
den svenske hjälten då vändt sitt svärd emot öster, där
lavinen tungt, långsamt, men orubbeligt vältrade sig fram
ifrån Volgas källor mot västerländerna, då hade mycket
nu varit annorlunda; men Carl XII hade kanhända
ej då varit den man, om hvilken skalden säger att

<tab>han kunde icke vika,
<tab>blott falla kunde han.

Hela sommaren och hösten 1703 stod svenska
armén i spridd ställning framför den starka fästningen
Thorn. Sjutusen sachsare, kärnan af konung Augusts
armé, stodo därinne under den tappre Kanitz och svuro,
jämte borgerskapet, att försvara platsen till det yttersta.
Det var här som den grånade hjälten Bernhard von
Liewen stupade för en kanonkula vid konungens sida
-- den kännbaraste förlust för Carl, alltsedan den ridderlige
hertigen af Holstein föll för en falkonetkula vid
Klissow. Först i September, sedan svenskarne erhållit
groft artilleri och förstärkningar, kunde de börja beskjuta
fästningen, hvilken de härtills sökt uthungra. Hela
svenska lägret var öppet på alla sidor och ägde ej andra
förskansningar än sina försvarares mod. Det var en
djärfhet ända till öfverdåd -- den trotsigaste lek med
faran, som någon fältherre tillåtit sig; ty öfverallt
svärmade polackarnes lätta ryttareskaror under Brandt
kring lägret. Ej ens en jordvall var uppkastad framför
konungens tält; fiendens kulor sväfvade ständigt däröfver
och däromkring. »Bröstvärn, sade konung Carl,
äro tecken mindre af försiktighet, än af hjärtats feghet.»

En afton sent kom konungen åter från en rekognoscering
i nejden, gick helt sakta på tå in i tältet, för
att ej väcka den sofvande pagen, kastade sig på sin
hårda bädd och somnade tungt. Tidigt på morgonen
vaknade pagen af en hård stöt, som skakade tältstängerna
och den lätta duken. En kula hade träffat tältets spets
och slitit ett stycke däraf; dagen sken in genom det
improviserade fönstret. Men konungen sof.

En dag hade konungen och de tyska prinsarne
nyss uppstigit från taffeln, då en kula gick tvärtigenom
tältet och nästan vidrörde silfverservisen på bordet.
Konungen log.

En annan dag stod konungen i löpgrafven och framräckte
själf en fascin, för att påskynda arbetet. En kula
hven förbi och ryckte fascinen ur hans hand. Konung
Carl tog en ny fascin och fortfor med arbetet likasom
ingenting händt.

Dessa faror hade sin tjusning; detta personliga
hjältemod förfelade icke sitt intryck. Den ringaste soldat
lärde sig att icke akta lif och blod mer än deras konung
gjorde det.

En morgon i början af Oktober hade en skvadron
af lifdragonerne fattat posto vid de längst framskjutna
verken såsom betäckning för arbetarne och kanske mest
för att bevaka de olycklige polske bönderne, som tvungos
att midt i kulregnet uppkasta vallar och batterier till
att betvinga deras lands fastaste bålverk. Konungen
själf var som vanligt främst uti faran ej långt därifrån.
Mellan dragonerne uppstod då ett samtal, medan de ej
hade annat att göra.
-- Bogatir har magrat bra mycket på senare tiden,
sade en skäggig ryttmästare till Gösta Bertelsköld, som
höll stilla vid hans sida. -- Jag håller mina stighyglar
mot en afsigkommen hästsko, att han icke sträcker ut i
nästa chock. Skjut honom för pannan, det är det bästa
vi få nog bättre kampar i Thorn.

-- Då vore jag galen, svarade den unge löjtnanten
förargad. -- Bogatir är af finsk mor, fastän fadern var
polsk, och allt finskt är segt som synden; det håller ut,
när man tycker det som mest utslitet och alldeles hängfärdigt.
Nej, bättre det, än den polska lifligheten, som
brusar upp, galopperar i början och släpar benen efter
sig innan ridten är slut. När tror du, Lagercrantz, att
vi komma in bakom de där murarna?

-- När Gud och konungen vilja, var svaret.
Anfäkta, där står han igen vid yttersta batteriet. Ser
du, det är en kung! Kulorna hagla som ärter omkring
honom.

<img>

-- Nog står kung Carl. Gud är hans sköld.

-- Tro den som vill. Jag har min tro för mig.

-- Hvad behöfs där annat, än att tro på Gud och
ett godt samvete?

-- Jo ser du -- kungen är <i>hård.</i>

-- Prat!

-- Säg mig, du som varit med kungen i många
äfventyr, har du någonsin sett honom blöda?

-- Nej, det minns jag ej att jag sett.

-- Där ha vi det. Två gånger har du sett kungen
stupa under björnens ramar. Tjugu gånger har du sett
honom likasom vinka åt kulorna: förbi, hundsfottar! Men
aldrig har du sett honom blöda. Jag tycker det där är
klart. Kungen är hård. Där biter hvarken järn eller
bly, hvarken lefvande eller dödt uppå honom.

-- Aldrig kan jag det tro. Gud är hans sköld.

-- Icke är kungen sämre karl för det han är hård.
Det vet ju hvart barn, att Gustaf Adolf också var
hård. På honom bet ingenting annat än en silfverkula,
stöpt af en helgonabild. Din farfar var också hård,
säger man.

-- Jag har hört sägas det. Men jag tror att människorna
gärna söka små orsaker till stora ting. Det
är något stort att en man har ett hjältehjärta och att
en fältherre eller en konung icke väjer en tum undan
faran, utan fastmera söker henne mer än hans ringaste
knekt. Sådant begripa ej vanliga människor, utan dikta
ihop allehanda skrock, för att ej behöfva tro på ett
hjältemod, som de icke förstå.

-- Nej, Bertelsköld, nu gör du dig till. Du kan
ej neka att din farfar var hård, för det att en finsk
häxa gifvit honom en ring. Du är också en finne; du
vet mer än du låtsar om. Icke skulle jag skämmas för
det, om du kunde skaffa mig en sådan talisman. Då
först skulle jag bli en huggare; jag skulle ensam taga
hela Thorn.

-- Det kan du göra ringen förutan. Jag kan ej
skaffa dig honom; min bror Torsten har honom.

-- Det vore skada. En sådan pennfäktare som
han får aldrig i sina dar att göra med annat än bläck.
Men vänta ... jo nu minns jag något. Jag träffade
Torsten dagen innan han for till Paris. Det var tal
om ringen, och då svor han på att han förlorat den en
vecka förut.

-- Är det möjligt? Det sade han ej åt mig.

-- För det att ni båda beständigt voro i gräl.
Det faller mig något in. Man sade ju om din farfar
att han hade lycka i allting och att han däraf blef
så där liksom en smula hård till sinnes, så att han
brydde sig hin om allt annat, bara det gick, som han
hade för sig.

-- Jag har hört sägas det.

-- Nå, förstår du nu? Hvad säger du om kungen?
Är han ej likasom en smula styf till sinnes, så att ingen
f-n får honom att gå från det han engång föresatt sig,
om det också vore rosenbefängdt?

-- Ja för det att han alltid vill det som är rätt
och hurtigt och godt.

-- Basta. Nog har jag respekt för kungen, det
skall ingen trosspojke säga annat om mig. Men rår han
för det att han är en människa och kan förlöpa sig?
Då får platt ingen bukt på honom. När man nu lägger
till att han har lycka i allting, som hvar man vet, så ...

-- Så hvad?

-- Så vill jag svära på att han har den ringen,
som Torsten förlorat. Ja jämt opp densamma!
-- Du är galen.

-- Märker du -- fortfor ryttmästaren -- huru
sachsarne från den där bastionen skjuta immerfort åt
löpgrafven, där konungen står? Betsel och remtyg! De
ha släpat dit sin gröfsta kanon; jag känner honom, en
af öfverlöparne har sagt mig att de kalla honom Katten.

-- Den katten skall ej spänna vår hermelin.

-- Har du bättre ögon än jag, så säg; jag tycker
mig se artilleristen nalkas med luntan. Jag slår vad
att de ha nys om kungens närvaro och sikta på honom.
Hagel und Wetter, Bertelsköld! Rider jag dit och varnar
hans majestät?

- Rider du dit, så beder kungen dig veta hut.
Ännu aldrig har kung Carl besvarat en varning med
annat än rynkade ögonbryn och, där det så fallit sig,
litet smörj.

-- Men det är ju ursinnigt! Knappa fyrahundra
steg! Gif akt, du skall på stunden få se att Katten fräser.

Bum! Knappt hade ryttmästaren talat till punkt,
innan kanonen brann af på närmaste bastion, och det
med en djup bas, som öfverröstade kanonad och musköteld
rundtomkring. Ett starkt moln af damm och uppkastad
sand visade tydligt nog, att den tunga kulan slagit
ned i den låga vallen af skanskorgar vid löpgrafven,
där konungen stod.

-- Sapperment! skrek ryttmästaren. Hvart tog
kungen vägen?

-- Jag såg honom nyss förut stå där vid skanskorgarna.
Store Gud, om någon olycka ...? Man kan
ej se något för dammet.

-- Hvad sade jag! ropade ryttmästaren och gaf
hästen sporrarna. Gösta Bertelsköld följde honom i
första bestörtningen.
Vid löpgrafven var allt i förvirring. En bred fåra
i vallen betecknade den väg, där kulan gått fram; hon
hade tagit hufvudet af en bonde och armen af en soldat;
en tredje var likasom bortsopad från jorden, och det
var konungen själf.

Det är omöjligt att beskrifva den häpnad, som i
det ögonblicket fattade alla kringstående. Konungen var
allt för armén och, som man tyckte, för Sverige. Med
honom gick segern; med honom var det omöjliga möjligt;
utan honom var allt förloradt. Armén hade så vant sig
vid denna tanke, att ingen kunde tänka sig en framtid,
om konungen föll.

Detta första intryck varade knappt en minut. När
det första dammet bortdrefs af vinden, såg man konungens
arm och en flik af den välkända blåa rocken lyfta sig
upp öfver en sandhög, för att arbeta sig fram. Strax
skyndade alla dit med skoflar och spadar, afkastande
mullen med mera ifver än varsamhet. Och ett ögonblick
därefter såg man kung Carl uppstiga ur mullhögen,
likasom ur en graf -- grå som den moderliga
jorden, men hurtig och brummande öfver att han fått
sin mun full med sand. Ett mirakel hade skett: den
kunglige hjälten var fullkomligt oskadad; kulan hade
endast sopat öfver honom ett litet berg af sand och
småsten.

-- Hvad sade jag! hviskade Lagercrantz, glömsk af
sin förra fruktan. -- Han är hård -- hård som gråsten.
Alla kattor i världen bryta sina klor mot hans blåa rock.

-- Betyder ingenting! ropade konungen. Flera
korgar hit! Ladden på, gossar! Gen Katten ärter mot
ögonen, så låter hon bli att klösas!

En förfärlig eld från alla svenska batterierna, åtföljd
af ett skallande jubelrop, bevittnade för sachsarne
konungens fara, räddning och hjältemod. Om en stund
blef Katten demonterad. Stora stycken af fästningens
vallar och bröstvärn nedramlade.

Vid middagstiden begärde Kanitz att kapitulera mot
fritt aftåg. Konungen vägrade och låt fördubbla sin
eld. Retad kanhända af sista klösningen, beslöt han att
staden skulle stormas.

Först skulle generalerne Posse och Stenbock med
2,000 man taga en rundtomkring med kanoner späckad
holme midtuti Weichseln. Därifrån skulle sedan staden
bestormas. Men konungen hade i en sak missräknat
sig. Det var omöjligt att anskaffa båtar för mer än
sexhundra man.

När det anmäldes, såg man det välbekanta bistra
draget öfver konung Carls ögonbryn, och hans enda
svar var det likaså välbekanta:

-- Marsch, gå på!

Carl XII var en titan, beredd att trotsande storma
själfva himmelens åskor. Ofrivilligt runno i Gösta
Bertelskölds minne de tre bokstäfverna R R R i hans
släktarf, kopparringen, hvilka bokstäfver blifvit uttydda:
<i>Rex Regi Rebellis</i><footnote>Magister Svenonius underlät aldrig vid dessa ord att
mumla något om munklatin och reservera sig med ett: <i>rectius:
in regem.</i></footnote>, konungen är mot konungen upprorisk.
Dessa ord syntes honom så hemskt träffande,
att han mot sin vilja ihågkom Lagercrantz' osannolika
gissning om ringen och beslöt att i första bref fråga sin
syster Ebba därom.

Emellertid bröt natten in, när det äfventyrliga företaget
skulle utföras. Faran, ja omöjligheten af denna
stormning voro så ögonskenliga, att de tappraste tvekade.
Stenbock, alltid klok och försiktig, fattade mod af det
ovanliga uttryck han läste i allas ögon och vågade det
oerhörda att tilltala konung Carl med följande skarpa
ord i hela befälets namn:

-- Eders majestät, det ståt eder konungsliga vilja
fritt att företaga detta anfall, ändock det sker emot
hela befälets underdåniga mening och folket därvid föres
till en säker slaktbänk. Vi skola som trogne undersåtar
och krigare följa eders majestät ehvart det bär; men
vi förklara ock härmed alle, att i samma stund eders
majestät skjuter ut sin båt ifrån land skola vi löpa
blindt till storms emot vallarna, på det att vi alla må
finna döden där vår konung och herre icke kan undgå
att finna den.

Vid detta språk, lärdt i hans egen skola, studsade
konung Carl. Nattens mörker bredde sig öfver hans
hjältepanna, och han stirrade länge tigande utemot fästningens
skugghöljda torn och den breda floden, hvars
dunkla vatten, rördt af en storm, likasom girigt väntade
att få sluka tusende tappre i sin nattliga graf.

För första gången i sin lefnad tvekade Carl XII;
mäktiga tankar bröto sig mot hvarandra i hans järnhårda
sinne. Dock medan han ännu stod där obeslutsam
hvilketdera offret vore störst: hans vilja eller tusende
spillda lif -- nalkades Piper, den mannen som bäst
förstod sig uppå att leda med klokhet det obändiga
lejonet.

-- Eders majestät -- sade han varsamt -- värdigas
kasta en blick mot sydost. Dagen gryr; det är
för sent att storma.

Konungen vände mekaniskt sitt hufvud. Verkligen
syntes redan en svag strimma af den sena höstmorgonen
skimra i skyn och belysa tornspetsarna af det sofvande
Thorn.
-- Du har rätt, sade konungen, glad kanhända att
finna ett skäl för den första kontraorder han gifvit när
det gällde ett anfall.

Konungens uppror mot konungen var för den gången
besegradt.

Denna det rättas seger belönades snart af en yttre
triumf. Kanitz såg svenskarnes tillredelser att storma
och begärde för andra gången att kapitulera. Fästningen
gaf sig den 13 Oktober; officerarne fingo behålla sina
värjor; hela garnisonen blef krigsfångar. Thorn hade
manligt försvarat sig. Största delen af invånarne hade
omkommit af brist och sjukdomar. Af de 7,000 försvararne
återstodo blott 1,600 friska och 2,500 sjuke.
Den tappre Kanitz bemöttes med stor heder och fick
en plats vid konungens bord. Men fästningsverken
jämnades med jorden, och en brandskatt af 100,000 riksdaler
borttog sista kvarlefvorna af den nyss så rika
stadens förmögenhet.

Svårare kanhända än alla föregående segrar var klokhetens,
mänsklighetens seger öfver den oböjliga herskareviljan.
Likasom i Carl Gustafs dagar återkom ännu ofta
den frågan, som beständigt skall återkomma där de stora
och starka andarnes stolthet sväller af medgångens vind:

Hvad återstår för den som besegrat världen?

Att besegra sig själf.

-
<b>6. Bref från Ebba Bertelsköld till hennes bror
Gustaf Adolf Bertelsköld, löjtnant vid
lifdragonerne.</b>

Stockholm 24 Januari 1704.


<tab><i>Cher Gustave!</i>

Med hvilken hjärtats åstundan
jag öfvergifna syster mottagit
dina bref, kan jag dig
aldrig nogsamt beskrifva. Jag
hafver dig så hjärtans kär, att
där visst är ingen annan i
världen, allenast en, som dig
i någon måtto likna kan, och
den ena ... <i>Coeur de ma vie,</i> Gustaf, om du icke snart
kommer tillbaka, så finner du aldrig din syster ...

Min käre broder, jag hafver icke förgätit hvad du
mig skref, att jag alla dina <i>victoirer</i> skulle uppteckna i
den blåa minnesboken, som jag fått af Erik Falkenberg.
Jag hafver det troligen gjort, och står nu där redan
hela raden, som jag icke påtager mig att räkna upp ur
minnet. När Eva gör mig <i>visite,</i> är hon alltid rätt
<i>curieuse</i> att veta om där något kommit till. Jag har
sagt henne att det är allt skedt för hennes skull, ja att
<i>décidement</i> konungarne af Sverige och Polen och tsaren
skola sluta fred sinsemellan, allenast icke Eva sätter sig
däremot och sporrar dig, käre Gustaf, till en sådan
ärelystnad, att där aldrig kan blifva fred med mindre
Eva Falkenbergs blå ögon blinka därtill sitt ja och
<i>consentement.</i>

»De blå, de blå ha allt förskyllt», säger Gyllenborg
i sitt nya kväde om Daphnis och Chloë. Därpå
svarar Eva med en annan färg, som icke finnes på
Sveriges fanor, nämligen den röda. Ja, käre Gustaf,
det är nu mera än fyra och ett halft år sedan du for,
och allt rodnar Eva ännu hvar gång vi tala om dig.
Men jag kan ej lofva att hon därför rodnar i all framtid,
<i>impossible,</i> min herr vandrande riddare. Eva blir
nitton år i Mars och jag i April, <i>enfans d'Eve que
nous sommes.</i> Ett år, högst två får kriget räcka ännu
annars ...

Ack nej, en Smålandsflicka sjöng för mig häromdagen
en af deras gamla visor:

<tab>I femton runda år vill jag vänta dig igen.
<tab>Och kommer dn inte då, så väntar jag ändå
<tab>uti rosor ...

<i>Cher Gustave,</i> jag <i>feliciterar</i> dig och kungen --
nej kungen och dig -- till all eder stora <i>bravour,</i> som
hela Europen med sitt rykte platt uppfyller. Men i ditt
tysta öra hviskar jag dig, att de äro många som anse
freden vara mycket förmer än Bellonas alla mandater,
och att många sorgsna flickor tänka som jag -- jag
menar som alla de andra -- det skall du dem icke förtycka.
Det säges här i Stockholm att kungens bortovaro
är riket till mycken ära, men ringa nytta, och rådet
börjar att göra sina djupa <i>reverenser</i> för den stormäktiga
fröken, min nådigaste prinsessa Ulrika, som har vuxit
stor, sedan du såg henne sist, och liknar något sin salig
fru mamma, men icke är hon så hjärtans god som den
saliga drottningen. Det är sant att ibland är hon mot
oss så <i>amicale,</i> att vi där intet annat se än att hon är
som en af oss; <i>particulièrement</i> när vi tillsammans mata
kanariefåglarna; men en annan gång är hon <i>fière</i> och
<i>estimerar</i> oss grefvinnor icke mer än kammarpigor, så
att det rätt olideligt är, dock skall jag lägga det till, att
hon är rätt <i>aimable</i> för det mesta, och jag vet hennes
fyra första <i>inclinationer</i> (fyra!) på pricken, men käre
Gustaf, icke vill du väl att jag skall ...

I går, som var den 23 Januari, <i>celebrerades</i> hennes
kgl. höghets födelsedag. H. M. änkedrottningen lät
genom hofmästarinnan och hennes majestäts lakejer
allenast <i>avertera</i> excellenserna, grefvinnorna, främmande
ministrar och allt det öfriga fruntimret, som är vant att
komma till hofvet. Klockan fem om aftonen var spel och
bal uti hennes majestäts <i>apartement,</i> hvarest blef dansadt
i rundelen. Vid det vanliga bordet åto sedan så många
af de förnämste, som fingo rum, och upp i fruntimret
var ännu ett bord dukadt för aderton personer med fyra
assietter och pyramider. I rundelen var ett ovalt bord
satt med sjutton konfektkorgar, men efter <i>soupern</i> blef
intet dansadt, efter det var lördagsafton.

Det lärer fuller ej <i>interessera</i> dig mycket, k. Gösta,
att veta skvaller från hofvet; men fågelen kvittrar helst
om sitt bo. Det kan jag intet förtiga, att Katarina
Lillie i fredase blef trolofvad med hofjunkaren Palmfelt,
densamme som ett helt halft år brann i ljus låga för
Eva Falkenberg, var lugn, bäste broder, han är så visst
fången i band och boja, som jag ej är det, men ...
Jag innesluter här ett bref från vår kära moder, som
Gudilof är vid hälsan, äfvensom Torsten; han har i
somras badat i Pyrmont. <i>Adieux, mille adieux, cher
frère,</i> jag hinner ej mera, detta skrifver jag bittida på
morgonen vid ljus, och <i>deshabillée,</i> men prinsessan
väntar oss alltid på tjenstgöring klockan åtta, jag får
visst intet försumma, <i>adieu, adieu,</i>

<tab>din alltid trogna lilla syster
<tab><tab><i>Ebba.</i>

P. S. kl. 2 e. m. Jag kan ej försegla detta utan
att säga dig hvad prinsessan sade i dag på morgonen,
jag kom en kvart öfver åtta, hennes kgl. höghet gjorde
<i>sa petite moue,</i> hvarpå jag undskylde mig att ha skrifvit
till dig. »Hur mår er vackra bror?» sade hon <i>tout à
propos.</i> I hans majestäts närhet må alla bra, svarade
jag. »Det är bra,» sade hon ännu engång; »jag kan
undra om hans vackra blå ögon blifvit förmörkade af
krutröken ? » -- Åter de blå! <i>Ciel, Gustave,</i> skulle du
verkligen ha varit prinsessan Ulrikas första flamma?
Och aldrig ett ord har du sagt mig därom! ... Nu först
faller mig något in, som du frågar i ditt bref. Ringen
... Gösta, kan jag lita på din tystlåtenhet och på kuriren?
Det sägs att brefvena från Stockholm ibland bruka uppbrytas
af Piper ...

Banna mig icke, bäste vän, jag är grufligt ledsen
öfver min barnslighet, men betänk att jag var blott
fjorton år, hennes kgl. höghet hertiginnan är skulden till
allt. Du vet huru hon älskar konung Carl och han
henne. När han drog ut i kriget, lät hon en dag kalla
mig till sig, smekte mig mycket och gaf mig en stor
påse konfekt. Därpå sade hon till mig:

- Säg mig, lilla fröken, är det sant att er bror
Torsten äger en ring, som burits af högstsalig konung
Gustaf Adolf och som gör en människa osårbar i krig?

- Jag har hört det, ers kgl. höghet, sade jag, men
intet vet jag det säkert.
-- Om lilla fröken skaffar mig den ringen, sade
hon, så skall jag ge grefve Torsten i stället en ring som
är mycket mera värd. Han är ju ingen krigare, intet
behöfver han sådana saker.

-- Jag skall begära ringen af Torsten, sade jag.

- Nej, <i>pas du tout,</i> sade hertiginnan, gör för all
del intet det, lilla vän; det får ej omtalas för någon,
hans majestät är grufveligen ond på trolltyg. Men byt
om de båda ringarna, utan att Torsten vet det, och
gif mig sedan den jag vill <i>possedera,<i> så lofvar jag
fröken att få vara med på den stora <i>fèten</i> före konungens
afresa.

Ack, bästa Gösta, jag ångrar mig så, ja jag kan det
aldrig nog ångra, att jag gjorde hennes kgl. höghet till
viljes. Aldrig skulle jag gjort det, om ej ödet velat, att
just samma qväll, när Torsten svor och bedyrade för
gamla fröken Posse, att han var galen af kärlek till
henne (hvilket var bara <i>spectacle,</i> ty jag hörde sedan
att han slagit vad därom med kamraterne) -- just i
detsamma drog han af sig handsken och tappade den,
och när jag upptog bandsken, var ringen kvar däruti,
fastän han annars brukade sitta så hårdt på fingret,
att ingen fick honom dädan.

Om en stund frågade Torsten efter sin handske,
frågande så der <i>moquant<i/> som han brukade, om jag
hittat en bättre handske än mina egna; vi hade ock
den aftonen haft en <i>controverse<i/> och trätt som små
barn, han var alltid så retsam. Hvaruppå jag svarade:
här är din usla handske, intet ville jag draga honom
på mitt minsta finger. Gaf honom då handsken tillbaka,
men intet ringen, varandes det min <i>intention</i>
att göra honom en förtret när han saknade den. Och
intet <i>attenderade</i> han den aftonen att ringen var borta.
Jag kan ej visst säga <i>mon coeur</i> om hennes kgl.
höghet observerade min träta med Torsten och drog
däraf en <i>conjecture,</i> men snart därpå kom hennes kgl.
höghet mig hasteligen uppå och begärde ringen, sägandes
att jag helt säkert hade den. Hvarpå jag blef helt röd
och tordes intet neka, utan gaf henne ringen, det har
jag sedan bitterligen ångrat. Torsten blef mycket ledsen,
när han ringen saknade, och lät noga genomsöka alla de
rum, där vi varit den qvällen; <i>man coeur</i> kan sig
<i>imaginera</i> med hvad <i>succès</i> han det gjorde. Han förbjöd
mig alldeles att omtala det för dig; du ville nog
annars honom mästra sade han. Så måste han resa
utan ringen och med en <i>chagrin,</i> som mig ondt gjorde;
men kunde jag hjälpa't då mera? Hertiginnans ring
gaf jag honom i stället, sägandes att det var en <i>présent
d'adieu</i> från hennes kgl. höghet, hvilket han trodde,
utan att något <i>suspectera.</i>

Jag tordes sedan intet fråga hennes kgl. höghet
hennes <i>intention</i> med ringen, men när jag betänker
hennes stora kärlek till hans majestät och hennes fråga
förut, om icke en människa kunde med den ringen gå
<i>sain et sauf</i> ur alla <i>rencontres,</i> är jag nästan viss uppå
att hon gifvit ringen åt konungen (ifall hon ej gifvit
den åt salig hertigen, hennes gemål). Och då vill jag
säga dig, att kungen har den, men intet vet han själf
däraf, aldrig kan jag tro att han något trolltyg bruka
ville, om han det visste. Jag har ock hört att han bär
en <i>medaillon</i> med sin salig fru moders <i>portrait;</i> kan
dock intet säga det alldeles visst. Kan du om denna
<i>secret</i> få någon säker <i>avis,</i> vore mig kärt. Jag är
skräckeligt ledsen öfver mitt oförstånd, förlåt mig det,
<i>cher Gustave,</i> aldrig skall jag göra så mera. Din oförståndiga
och ångerfulla syster
<br><tab>Ebba.

-
<b>7. Jagten vid Liebeverda.</b>

Nu stod konung Carl XII på höjden af sin väldiga
segerbana. Hvilka snabba triumfer! Hvilka omotståndliga
framgångar! Warschau taget, återtaget och än
en gång eröfradt; Lemberg stormadt med en hand full
kavalleri; sachsarne slagne vid Punitz, polackarne vid
Jakobstadt, ryssarne vid Gemäuerthof; Lithauen, Volhynien
eröfrade; intrigernas nät sönderhugget af svärdet;
polska kronan ryckt från Augusts hufvud och tryckt på
Stanislai panna; segraren inryckande som en störtsjö i
Sachsen; hela Tyskland i bäfvan; hela Europa i förvåning;
romerske kejsaren darrande på sin tron och
färdig att bevilja sitt rikes förtryckte protestanter allt
hvad de åstundade!

Och under allt detta, medan segern som en betvingad
norna lopp efter de svenska fanorna i söder,
kröp nederlaget som en smygande åskvigg bakom segrarens
rygg och tog, tyst men säkert, land efter land,
strand efter strand, i utbyte mot segrar utan vinning
och ära utan klokhet. Nöteborg eröfradt; Nyenskans
tre gånger stormadt och taget med kapitulation; Dorpat
belägradt och taget; Narva stormadt och eröfradt; Ingermanland
och Estland öfversvämmade och tagna; Liffland
och Kurland hotade; Petersburg anlagdt; Ankarstjernas
anfall mot Kronstadt tillbakaslaget -- intet af allt detta
förmådde rycka den svenske hjälten från hans ärofulla,
hans olycksfulla spel om Polens krona. Han såg icke
hvad de kloke omkring honom sågo, att dessa härar,
som under hans frånvaro planterade den framåtstormande
ryska fanan i västerländerna, icke mera voro desamma
som han slagit vid Narva. Kriget hade uppfostrat dem,
tsar Peter hade förstått att draga en varaktig lärdom af
nederlaget, medan konung Carl inhöstade ofärd af själfva
segern.

Freden i Altranstadt, där Polens krona föll för en
stund från den förödmjukade Augusts hjässa, var ännu
en diplomatisk hemlighet, då Menschikoff vid Kalisch
slog svenskarne under Marderfeldt. Ingenting -- icke
ens det -- förmådde rubba konung Carls fasta tro på
sin lycka -- denna samma tro, om hvilken Dahlberg
fordom så träffande sade: »Konung Carl X tror att
lyckan är fyrkantig!»

Konung Carl XII var en stor människa; han kämpade,
utan att se sig om till höger eller till vänster,
för hvad han ansåg rättfärdigt och godt. Han kunde
icke vika; därför föll han. Tsar Peter var en stor
regent; han kämpade för sitt rikes pånyttfödelse; han
kunde vika för motgången utan att brytas; därför föll
han icke förr än vid målet.

Vid Altranstadt, nära Lützens berömda slagfält,
uppslog svenska armén sitt läger. Carl XII lät visa
sig det ställe, där Gustaf II Adolf föll. Man hörde
konungen säga: »Jag har sökt att lefva som han; kanhända
skall Gud en dag förunna mig en lika skön död!»

Dock blef Carl XII:s död icke Gustaf Adolfs -- och
hans lif var ej heller dessolikt.

Konung Carl och konung August hade för första
gången personligen träffats i Günthersdorf nära Leipzig.
På fyra långa spalter beskrifver Nordberg denna märkvärdiga
händelse. Att se dessa båda konungar, syskonebarn
till börd, hvilkas fejder nu i mer än sex år höljt
stora och fruktbara länder med blod och förödelse --
att se dem med öppnade armar falla uti hvarandras
famn, det var något så rörande, att tårarna tillrade ned
längs de kringstående krigarnes brynta kinder. Det
mötet var så hjärtligt, så broderligt; konung Carl var,
emot sin vana, så artig, så uppmärksam;
han lämnade konung
August beständigt företrädet; de
spisade vid hvarandras sida, de
sofvo under samma tak, de samtalade
länge och förtroligt i enrum
tillsammans. Den bespottaren
Voltaire, som icke ens beundran
förmår att glömma den elaka vanan
att grina åt allt, beskrifver huru
konung Carl vid detta möte var
klädd i stora ridstöflar, svart halsduk,
sin grofva blåa rock med
dess förgyllda kopparknappar och
den långa värjan, som han burit
vid Narva och på hvars fäste han
ofta stödde sig. Och då har Carl XII
berättat sin gäst huru han icke på
sex år af dragit stöflarna annars
än när han gått till sängs, och
icke ens då, om fienden var i
grannskapet, och däri har samtalet
bestått -- en malice, som högeligen
förtörnar den fromme Nordberg.
Men om konung August är det sagdt, att han
var sin tids mest fulländade hofman och förstod att visa
den gladaste uppsyn och den mest otvungna artighet, just
när hans hjärta var uppfylldt af sorg, oro och kväfdt raseri.

Öfver samma möte slogs en medalj med de båda
konungarnes bröstbilder och en omskrift; »De hjältar,
hvilkas krigsära stigit till stjärnorna, öfverenskomma om
den önskade freden och mötas vid Altranstadt den 17
December 1706». Medaljen, likasom mötet, förblef en
skådepenning för världens ögon, ingenting mer. Raseriet
fortfor att koka i Augusts bröst; Carls oböjliga vilja
gaf icke en hårsmån efter; förödmjukelsen och segern
förblefvo båda lika, och freden vid Altranstadt förblef
en vapenhvila, under hvilken båda motståndarne rustade
sig till nya fejder.

Denna vinter i Sachsen -- 1706, 1707 -- var
glanspunkten af den svenske hjältens krigarebana. Två
konungar, hvilkas kronor han tagit eller bortskänkt,
visade honom sin hyllning; tjugu furstar, prinsar och
främmande sändebud trängdes omkring den fruktade
yngling, som segrat i sex fälttåg å rad. Marlborough,
sin samtids hjälte jämte den store Eugen, kom för att
af Carl »lära sig hvad han ännu ej inhämtat af krigskonsten».
Många förnäma svenska damer hade hitrest
från Stockholm, för att hälsa på sina män. Hofvets
glans blandade sitt skimmer med vapnens. Svenska
hären, där äfven många finnar kämpade med, räknade
16,000 man kavalleri och mer än 19,000 man infanteri;
ingen armé i Europa kunde mäta sig med den i krigsvana,
tapperhet, disciplin och förtröstan på segern.

Vid denna tid, i Februari 1707, tågade en liten
svensk trupp af tio dragoner, jämte lika många stallknektar
förande lösa ridhästar, och ytterligare tolf eller
femton jägare med deras koppel af hundar, långsamt
fram mot vindbryggan af slottet Liebeverda vid Elsterns
stränder. Det var i mörkningen, när tåget hann fram
och dess ankomst syntes icke oväntad, emedan en del
af slottets betjening genast kom till möte och införde
det frusna jagtsällskapet i varma rum, dukade med
rykande kötträtter och försedda med stora remmare af
både öl och vin.

Officern, som anfört tåget, borstade skogens mossa
i hast från sin blåa ryttaredräkt och infördes i en rikt
upplyst sal, där ett talrikt sällskap ännu var församladt
efter den långvariga middagsmåltiden. Honom, som på
fastande mage kom från kölden, undföll det icke att
sällskapet tagit något till bästa; men likväl röjde sig
ännu spåren af en ceremoniös vördnad, med hvilken de
församlade dryckeskämparne höllo sjg på ett visst afstånd
ifrån en hög personlighet, hvars sköna och ridderliga
gestalt vid första anblicken visade hög börd och vana
att befalla.

Denne man, som utgjorde det glada sällskapets
medelpunkt, var ingen annan än kurfursten af Sachsen,
numera exkonung af Polen, och den mörke mannen med
den lurande blicken vid hans sida var hans ryktbare
fältherre, Dünamündes eröfrare, general Fleming.

Den svenske officeren framträdde med en vördnadsfull
hälsning, sade sitt namn och framförde det budskap,
att hans herre, konung Carl, ej skulle underlåta att i
morgon infinna sig i slottet, för att deltaga i den stora
jagt, hvartill hans majestät var inbjuden, samt att
konungens jägare och hundar hade under budets inseende
blifvit hitskickade på förhand.

Det svenska sändebudet var en ung man, föga
öfver tjugu år gammal, men högväxt och axelbred.
Exkonungen mönstrade honom ett ögonblick med kännareöga,
rynkade pannan, när han märkte den skicklighet,
med hvilken svensken, under all vördnad för öfrigt,
undvek att gifva honom titeln majestät, men återtog
snart en förbindlig och nedlåtande uppsyn, fägnade sig
att konung Carl ville göra hans jagt den äran och
inbjöd slutligen den nykomne gästen att intaga en plats
vid bordet.

-- Man har sagt mig -- tillade kurfursten med
sitt fyndiga goda minne -- man har sagt mig att grefve
Bertelsköld varit en tapper deltagare i min konungslige
frändes björnjagter. Det skall bli en ära för Sachsens
vildsvin att nedläggas af en så bepröfvad motståndare.

Gustaf Bertelsköld -- det var han som framfört
konungens budskap -- var för litet öfvad talare för att
svara på denna artighet. Han intog därför med en
stum bugning sin anvisade plats.

*

Efter det korta afbrott, som uppstått genom budskapet
från konung Carl, fortfor dryckeslaget med en
ifver och på ett sätt, som i våra dagar väl föga skulle
skicka sig uti en suverän furstes höga närvaro. Men
den ridderlige August var en man, hvilken förstod att
lika väl göra besked i vin som i kärlek, i det gröfsta
skämt som i det mest utsökta galanteri. Huru hade
icke två krönta hufvuden för några år sedan rumlat om
uti Birsen! Också här på Liebeverda dracks vildsvinens
graföl på förhand med en framgång, som icke så litet
påminde om det djurs bekanta natur, till hvars nederlag
man nu beredde sig. De voro icke falska, de remmare,
som tömdes i denna jägarekedja, och det var en loflig
och lojal sed, att så snart kurfursten förde bägaren till
läpparna, voro alla gästerne skyldiga att göra detsamma,
däremellan obetagne att ihågkomma sin blinkande drufva
så ofta de lyste.

Efter hand steg drufvans aftonrodnad allt högre på
de församlades kinder, och allt högre blef samtalet, och
allt friare blef skämtet, och där saknades icke anspelningar
på de slippriga historier från den tidens hofkrönika,
hvilka finnas samlade uti den ryktbara boken
<i>La Saxe galante</i><footnote>Som varit en god källa för prof. Palmblad till hans
historiska roman »Aurora Königsmark», hvaraf vissa partier
äro skrifna med stor talang, men andra ej utan skäl blifvit
räknade till »den usla litteraturen».</footnote>, som sedan utkom i Amsterdam 1736,
fyrahundrasexton oktavsidor stark, med en rätt oförskämd
vignett och den därtill passande devisen <i>Vis inita major.</i>
Där saknades ej heller rätt äfventyrliga historier från
kurfurstens ungdom, och bland dem glömdes ej tjurfäktningen
i Madrid, där dåvarande prinsen af Sachsen
debuterade med en framgång, som blef så farlig för de
spanska skönheternas hjärtan.

På konung August -- hvarför neka honom en titel,
som han sedan återtog? -- förfelade ej dessa minnen
sin lifvande inverkan. Leende tog han en silfvertallrik
från bordet och vek den helt lätt, utan synbar ansträngning,
mellan sina händer tillsamman till en rulle, hvilken
han därpå kastade som en liten drickspenning åt betjeningen.

Ett högt bravorop följde på denna furstliga bedrift,
och exemplet manade till efterföljd. En groflemmad
sachsisk ryttmästare framtog en kopparslant, vek undan
duken, lade slanten på det blottade bordet och inslog
den med ett enda slag af sin knutna näfve så djupt, att
den blef fastsittande uti ekskifvan. Nya bravorop tolkade
strax den allmänna förtjusningen.

Konungen, alltmera lifvad, lät inhämta några hästskor,
pröfvade dem sorgfälligt, bortlade några och valde
slutligen en, hvilken han lät cirkulera bland sällskapet,
för att öfvertyga alla, att skon var hel och stark utan
minsta spricka. Därpå stod han upp, fattade järnskon
mellan händerna och bröt den helt långsamt två eller
tre gånger. Vid tredje brytningen brast skon, midt på
dess krökning, i tvenne lika stora stycken, hvilka
konungen triumferande framböll, ett i hvardera handen,
såsom ett bevis på att hvarken vin eller kärlek förslappat
hans muskler, hårdare ännu än själfva det
hårda järnet.

Nu steg förtjusningen till sin höjd. Alla remmare
fylldes och tömdes och fylldes och tömdes ånyo till
heder för »den moderne Herkules, blomman af sin tids
ridderskap, den oöfvervinnerlige, i kraft och behag lika
oemotståndelige fursten och herren, kurfursten af Sachsen
och konungen af Polen (freden i all ära), som bryter
järn och hjärtan ...»

-- och en dag skall bryta alla sina fienders värjor
som denna hästsko, tjugu snökonungar till trots, inföll
den af vin och bravorop upphetsade sachsiske ryttmästaren,
utan att akta på konungens mulnande blickar.

Gösta Bertelsköld steg upp för att gå -- det enda
svar han ansåg passande vid detta tillfälle.

Men ryttmästaren ställde sig i hans väg.

-- På min ära, sade han, jag tror den lilla
svenska grefven blir rädd för oss. Sakta, sakta, min
unge vän; edra fina jungfrufingrar skola visst aldrig
bryta en järnsko i tu. Drick, för tusan -- drick, säger
jag, hans polska majestäts skål! <i>Mort de ma vie,</i> den
svenske pilten har ej tömt en enda ärlig bägare ännu!

Unge Gösta for med handen åt värjfästet; det var
sällan långt mellan hand och fäste den tiden. Men i
rätta stunden hejdade han sig, fattade bägaren, tömde
den till botten och sade med en fattning, som skulle
anstått en mera bepröfvad kämpe:
-- På denne herres begäran dricker jag hans majestäts
konung Stanislai välgångsskål. Måtte han länge
lefva och lyckligt regera!

Knappt var det sagdt, innan en af de närvarande
polske ädlingarne i blinken drog värjan och ställde sig
utmanande framför den djärfve karolinen.

- Drag, ropade han, eller vid Krakaus murar, jag
skall rista denna skål, bokstaf för bokstaf, med rödt i er
blåa rock!

-- Lugna er, Wielopolski, afbröt konung August
med befallande stämma; sannolikt fann han det vara
hög tid att sluta ett uppträde, som kunde blifva af
vådliga följder. -- Lobenstein, kom ihåg att grefven här
är vår gäst. Mina herrar, hvarför öda tiden med onyttigt
gräl? Om grefve Bertelsköld druckit för Stanislaus
Leczinski, så må det vara hans ensak, likasom ni mina
herrar druckit för mig. Låt oss hellre fråga honom, om
man i svenska lägret roar sig med några intressanta
försök af det slag som vi nyss förehaft. Svenskarne
äro ett lika hårdhändt som tappert folk. Jag slår vad
att den unge grefven ej skall blifva er svaret skyldig,
min kära Lobenstein.

-- Om min höge värd tillåter, vill jag försöka något
som brukas hos oss -- svarade Bertelsköld, i det hans
hand för andra gången släppte värjfästet.

-- Ja gör det, min bäste grefve; ni gör mig därmed
ett stort nöje, genmälde konungen, glad att afleda
tvisten med ett passande skämt.

-- Ja för all del, visa oss huru man brukar
hos er! instämde de kringstående med en ganska påtaglig
ironi -- öfvertygade som de voro, att den unge
mannen efter en Angust II och en Lobenstein skulle
göra fiasko.
Bertelsköld såg sig ett ögonblick omkring, utan att
svara. Därpå grep han hastigt Lobenstein med högra
handen och Wielopolski med vänstra handen i bröstet,
upplyftade dem båda på en gång, höll de sprattlande
herrarne ifrån sig på rak arm och bar dem sålunda,
oaktadt allt deras motstånd, två gånger kring dryckesbordet,
hvarpå han helt varligt nedsatte dem båda inför
den förvånade konungens fötter.
<img>
Intet enda bravorop ljöd den gången från de bestörte
kämparnes läppar, men deras tystnad vittnade,
mer än nyss förut deras jubel, om det intryck som denna
ofantliga kroppsstyrka gjorde på dem.

Knappt kände polacken och sachsaren fast botten
under fötterna, innan de, utom sig af vin och vrede,
rusade med dragna värjor mot Bertelsköld. Konungens
myndighet var nära att komma till korta. Det lyckades
honom slutligen att bringa Lobenstein till besinning,
men Wielopolski skrek öfverljudt, att han ej skulle låta
kujonera sig hvarken af svenskar eller sachsare. Han
vore en friboren republikan och adelsman; konungen
skulle akta sig att låta skymfa ädelt polskt blod; hvarje
polsk ädling vore lika så god som han och kanske en
smula bättre; polackarne hade gjort honom den äran
att välja honom till konung, men sådana konungar kunde
nog finnas ett dussin i hvarje voivodskap; riksdagen
skulle få veta hans beteende o. s. v.

August syntes ett ögonblick villrådig, men snart
ljusnade hans blick, han tog Wielopolski några steg afsides
och hviskade honom något i örat. Det gjorde
verkan. Polacken teg, betraktade än konungen, än
Bertelsköld med mulna och misstrogna blickar samt
lämnade salen med hotande hållning och stolta åthäfvor.

-- Mina herrar, sade konungen, jag hoppas att
ingen af er fäster någon uppmärksamhet vid denna obetydliga
tvist. Oss förestår i morgon en lysande dag, då
hvar och en af oss får tillfälle att inför hans svenska
majestäts ögon visa en lysande bravur. Låtom oss nu
taga någon hvila, ty min munskänk säger mig att många
ädla vinfat återstå i Liebeverdas källrar. Innan nästa
sol går ned och går opp, skola vi se deras botten, och
jag lofvar er att hela Tyskland skall falla i förundran
öfver våra bedrifter. En rolig godnatt, mina herrar!
Med en nådig nick lämnade konungen salen, och
alla gästerne följde honom.

Bertelsköld fick sig anvisadt ett litet rum uti ett af
slottstornen. Vinternatten var kall, och månen lyste
klart öfver den snöbetäckta nejden. En stund satt unge
Gösta sömnlös i fönstret och betraktade utsikten. Underliga
tankar runno i hans håg. Hvad hade kurfursten
hviskat Wielopolski i örat? Och hvad betydde det, att
»hela Tyskland skulle falla i förundran» öfver morgondagens
bedrifter? Det var någonting i detta slott som
icke rätt behagade Bertelsköld.

Om en stund föll det honom in att han borde se
åt om hästarna voro väl försedda i den kalla vinternatten.
Ridknektarne voro kanhända druckne; han
trodde sig höra Bogatir gnägga. Han lämnade därför
rummet och trefvade sig fram utför de branta, kolmörka
trapporna.

Men slottet var en konstig byggnad med allehanda
krokiga trappor och slingrande gångar. När Bertelsköld
länge nog famlat i mörkret, utan att finna en utgång,
grep han i den första dörr han kände med handen. Den
ledde till ett förmak, dunkelt upplyst af en lampa.
Två vakthafvande pager sutto där uti djup sömn. Bertelsköld
ruskade på dem, för att få veta utgången; omöjligt,
gossarne hade smuttat i bägaren och bådo honom
halfvakna att draga för tusan.

Otåligt gick han vidare framåt, passerade ett tomt
rum, och så åter ett. Då hörde han talas i rummet
näst innanför och stannade, ty han igenkände konungens
röst:

-- Men om han undkommer ... <i>Sacredieu,</i> om
han undkommer? Nej, min kära Fleming, nej; hasarden
är för stor. Vi riskera att få hela svärmen som getingar
öfver oss, och min kusin Carl skall aldrig förlåta
mig det ...

-- Allt är noga öfvertänkt, sade den andra rösten.
-- Wielopolski med sina hundra ryttare lurar bakom
Königsschlucht och är som Jehu öfver honom. Det kan
ej misslyckas. Besinna att ers majestät är skyldig Wielopolski
en upprättelse; vi ha ondt om så mäktiga vänner;
de få ej stötas för hufvudet. Och å andra sidan, med
»den rasande pojken»<footnote>Patkulls uttryck om konung Carl.</footnote> inom galler och bom på Königstein,
skall eders majestät diktera nya fredsvillkor.

-- Men hvad skall Europa säga därom?

-- Europa håller alltid med den starkaste. Dessutom
är ers majestät fullkomligt oskyldig. Dessa galna
polackar ... ett ströfparti ... riddare af landsvägen ...
icke rår ers majestät för att ... Jag nämnde Königstein.
Där finnas cachoter, i hvilka en rival i makt, såväl som
en rival i kärlek, försvinner utan spår ... Ers majestät,
denne öfvermodige Carl, för hvilken Tyskland darrar --
hvilken hämnd, om den förvånade världen en dag finner
honom försvunnen på höjden af hans rykte, försvunnen
utan spår, som ett stjärnfall i natten -- och endast
Königsteins råttor och spindlar kunna förtälja om slutet
af hans förmultnade storhet ...

Bertelsköld hörde icke mera. Det mörknade för
hans ögon. Utan att veta huru, kom han ut på borggården,
fann sin Bogatir och ilade i galopp tillbaka till
svenska lägret, dit han efter sex timmars ridt anlände
något före morgongryningen. Denna ridt kostade honom
en bepröfvad vän: den var för hård för hans redan
gamle trogne Bogatir. Det ädla djuret, som burit sin
herre i så många strider och faror, som i mer än sju
är delat med honom ljuft och ledt, denne trogne kamrat
stupade död ned på sin halmkärfve en kvart timme efter
framkomsten. Gösta Bertelsköld klappade honom vänligt
på halsen, som han brukade göra.

-- Bra, Bogatir, bra -- sade han med en tår i ögat
-- du har dött för vår kung!

Men därpå var ej nu tid att tänka. Gösta rapporterade
genast för Piper hvad han hört. Piper skakade
misstroget på hufvudet och förde honom till Lagercrona.
Denne tog saken allvarsammare och visade ett uppsnappadt
bref, hvari en vän skref till Patkull: »König
August gewinnt mehr durch eine Jagd, als König Carl
durch eine Schlacht».

Resultatet blef att Piper och Lagercrona förenade
sig i de trägnaste böner att konungen måtte inställa sin
resa till Liebeverda. Hästarna voro redan sadlade. Mulen
hörde kung Carl sina vänners råd. I hvilket annat fall
som helst hade han troligen icke lydt dem. Men till
sin frände konung August hade han fattat en misstro
som ingen mera kunde hos honom utplåna. Desse
furstar voro i lynne och karakter långt skarpare motsatser
än i politiken. Konung August representerade
värdigt sin tids trolösa statskonst och förgyllda laster,
medan hans svenske motståndare stod för den förvånade
samtiden som en gengångare från forntidens ridderliga
tro och gammaldags dygder.

Alltså lyssnade kung Carl den gången till klokhetens
råd och skickade Lagercrona i sitt ställe till Liebeverda
med den hälsning att konungen fått förhinder. Historien
omtalar icke hvilken min konung August och hans förtrogne
gjorde vid denna nyhet, men troligt är att de
voro något långe i synen.
Åtta månader senare, när svenska armén uppbröt
från Sachsen, hände sig att konung August satt en eftermiddag
ännu halfklädd i sitt lustslott vid Dresdens
portar, då konung Carl, åtföljd af blott några få officerare,
helt oförmodadt inträdde för att hälsa på sin höge
kusin och tacka för bjudningen till Liebeverda. Både
August och hans ministrar kommo så ur all fattning,
att de ej visste hvad de borde företaga sig. Kung Carl
var den gången lika klok som djärf; han lämnade sina
farliga värdar ej ett ögonblick ur sikte; han gaf dem ej
tid till något slags öfverenskommelse. Efteråt omtalade
konungen, att han i Flemings ögon läst tankar som ej
voro vänliga. Men allt aflopp med artigheter å båda
sidor. Vid återkomsten fann kung Carl hela sin armé i
bestörtning; man ansåg honom fången; man öfverlade
om planer till hans befriande. Onödig fruktan! Ännu
var kung Carls lycka oemotståndelig. Först dagen därefter
rådslogo konung August och hans ministrar om
hvad de bort göra dagen förut.

-

<b>8. Aftonen före Pultava.</b>

Konung Carl satt en afton i sitt högkvarter utanför
Pultava, ett kanonskott från staden och helt nära
svenska approcherna. Det hade nyss varit en simpel
kosackstuga, belägen nedanför en sandhöjd; dess väggar
buro märken af ryska kulor, som hvar dag sleto
spillror ifrån dess väggar och hörn. Nu hade konungen
nödgats flytta till ett öfvergifvet kloster i grannskapet.
Konungen var ganska blek. Han hade nyss förut
själf borttagit ett litet benstycke, som värkt ut från
hans sårade vänstra fot. Kulan, som stannat vid stortån,
var uttagen, men ännu dagligen borttogos benskärfvor,
och aldrig hade konungen därvid förändrat
en min. Ingen af generalerne var tillstädes. Endast
taffeltäckaren Hultman fortsatte, för att skingra sin
herres oro, berättelsen om västgötafursten Götriks
äfventyr.

Omsider blef konungen otålig och afbröt den trogne
tjenaren tvärt.

-- Tror du på signerier och tecken? frågade han,
sedan Hultman nyss förut hade beskrifvit konung Götriks
förtrollade pansarskjorta.

Taffeltäckaren teg.

-- Svara mig, karl, tror du på signerier? upprepade
konungen häftigare än han annars brukade.

-- Jag tror allenast på Gud, svarade tjenaren, efter
någon besinning. -- Men där Gud så tillstädjer, kan väl
hända, att trolldom kan skada göra, men aldrig rätt gagn,
såsom vi vete om Götrik ...

-- Hvem talar om trolldom? fortfor konungen i
samma ton. -- Jag menar endast en sådan åminnelse,
som man har af en kär person -- till exempel en mor
-- och som man burit från barndomen och som har
välsignelse med sig, för det att det är ett gudeligt minne
och icke af ondo, utan af kristelig kärlek. Tror du att
ett sådant minne har lycka med sig?

-- Jag förstår ej rätt hvad min nådige herre menar.

-- Jag vill säga dig något, Hultman; det har
denna tiden ibland förekommit mig förunderligt, att
jag just sista hösten skulle förlora salig drottningens
medaljong. Där var hennes porträtt och hennes hår.
När vi gingo i fält, lät hertiginnan infatta däri en liten
kopparring som ögla för medaljongen. Den 20 September
slogos vi vid Rajovka; där gick något hårdt på
-- jag var den dagen vid dåligt lynne; jag hade varit
tvungen att föra kosackerne bakom ljuset. Mistade ock
min häst -- slogs för lifvet -- brottades med en best,
som tog mig för bröstet. Det var en olycklig dag,
Hultman; Hården stupade; i det napptaget mistade jag
salig drottningens medaljong.

- Min nådige herre skall ej lägga det så hårdt på
sinnet. Torde hända att medaljongen hittas igen; salig
drottningens afbild känner hvar man.

-- Det tror jag inte. Men det är något ... jag
har feber, ingenting annat. När skall jag åter sitta
till häst?

-- Vill ej min nådige herre säga hvad som ligger
på hjärtat? Törhända finns bot.

- Bara galenskaper. Gud bättre, människan är
ett skröpeligt ting. Det kommer mig ibland så före,
som hade allt gått mig väl i händer, så länge jag hade
medaljongen. Nyss förut hade vi slagit ryssarne vid
Holofzin -- var det där som solen gick ned öfver min
lycka? Alltsedan motgång på motgång ...

-- Min nådige herre kunde ej förut veta att vintern
skulle blif va så oförlikneligt hård alltifrån September
månads slut, att många af de våra fröso ihjäl och
resten blef vanmäktig. Min nådige herre kunde ej beräkna
slaget vid Liesna, som beröfvade hären dess förråder
och så mången ärlig knekt lifvet ...

-- Hvem har sagt dig, att jag ej kunnat, ej bort
förutse allt detta? ... Men det är för sent. Om blott
ej den infama kulan massakrerat min fot! Jag har
gått oskadd genom så mången hård lek, intill dess att
... Hultman, tig med det jag nu sagt dig. Det är
allt galenskaper. Febern har förvirrat mitt hufvud.
Allt blir nog bra igen, allenast Gud gifver hälsan ...
Hvem där?
<img>
Fältmarskalken grefve Rehnsköld trädde in, utan
att låta anmäla sig. Hultman fick på stunden afträda.
Och i samma stund såg man icke en af såret lidande
man, en af oro förtärd själ, som under ett ögonblick
af mänsklig svaghet, från hvilken icke ens den störste
är frikallad yppar för en trogen tjenare sitt slutna
sinnes för världen dolda bekymmer -- man såg allenast
den konungslige hjälten, segraren, den oöfvervinnerlige,
som ännu aldrig vikit och aldrig ämnade vika
för någon fara. Konung Carl mottog öfverbefälhafvaren
så lugn och så stolt, som dagen efter Narva eller Holofzin.

-- Eders majestät, sade Rehnsköld, tsaren går öfver
floden, strax ofvanför staden. Utan tvifvel känner han
eders majestäts blessyr och väntar att finna hären modfälld.

-- Det är bra, svarade konungen; desto svårare
har han att komma öfver floden igen.

-- Det är icke utan att <i>soupçonen</i> har någon
grund. Bland soldaterne går det tal, att eders majestät
med flit söker döden, emedan ingen räddning återstår
för oss alla.

-- Gör ingenting. Första seger skall bevisa dem
att de prata i vädret.

-- Jag kan ej dölja för eders majestät, att vår
ställning blir för hvar dag vådligare. Fiendens lätta
trupper svärma omkring oss på alla sidor och uttrötta
oss genom beständig vaksamhet natt och dag. Belägringen
skrider ej framåt. Valacher och saporoger desertera
i stora hopar till ryssarne.

-- Rehnsköld -- vi skola slåss!

-- Jag bör tillägga att vi lida brist på krut och
bly. Gevären laddas så svagt, att de smälla som när
man slår ihop ett par handskar, och kulan drifves blott
trettio steg. Under tiden vinna ryssarne dagligen i
krigsvana och mod. Tsaren är outtröttelig; han utvecklar
en väl beräknad plan till vår undergång. Han
har förhärjat sitt land för att stänga vår väg; han skall
ej sky några uppoffringar för att fullkomligt utrota oss.

-- Rehnsköld -- vi skola slåss!

-- Framför oss ha vi en ännu icke betvingad
fästning; rundtomkring oss en armé af 50,000 man,
utan att räkna landets hela befolkning, som anser oss
för hedningar och skall med raseri kasta sig öfver oss,
om vi en dag blifva slagne.

-- Rehnsköld -- vi skola slåss!

-- Om eders majestät befaller. Jag har aldrig skyggat
för striden och ser ej heller nu någon annan utväg. Det
är allt Lewenhaupts fel, att vi råkat i denna belägenhet.

-- Fältmarskalk, ni kan spara edra beskyllningar.
Hvem var det som rådde mig att påskynda marschen
från Mohilev, där jag ämnade invänta Lewenhaupt?
Hvem var det som beständigt, mot Pipers och fleras
varningar, tillstyrkte detta tåg till Ukrän och intalade
mig att man kunde lita på kosackernes försäkringar?
Det var ni, grefve Rehnsköld, ni som nu hvälfver ansvaret
från er på en annan.

-- Icke jag -- svarade fältmarskalken stolt --
icke jag, utan eders majestäts egen vilja, som var alla
andra öfvermäktig, och eders majestäts oryggliga förtröstan
på beständig seger, hvart än våra vapen vände
sig. Detta har fört oss till Pultava; gifve Gud att det
förde oss väl därifrån!

Konung Carl blickade mörkt på den djärfve undersåten,
som förde ett språk, förut okändt i svenska lägret.

-- Detta ser ut som aftonen före ett nederlag, sade
han ändtligen, dystert emot sin vana.

-- Framtiden står i den Högstes hand, svarade
fältmarskalken. Hvilken än utgången blir; eders majestäts
armé skall slåss som den alltid har slagits.

-- Bra, Rehnsköld, bra! sade konungen, åter blidkad.
-- I Guds namn då. Intet ögonblick är att försumma.
Nu eller aldrig. I morgon skola vi slåss.

-- Eders majestät -- denna dag skall för århundraden
afgöra herraväldet öfver norden. I morgon alltså?
-- I morgon!

-- Jag går att utföra ers majestäts befallningar.

-- Rehnsköld -- gif mig er hand. Den darrar icke?

-- Har aldrig darrat, ers majestät!

-- Godt. I morgon bana vi oss vägen till Moskva.

-- Eller ock förstöra vi, som Cresus, ett stort rike,
mumlade fältmarskalken för sig själf.

-

<b>9. Pultavas sjunkande sol.</b>

Nu var han kommen, oryggeligt
kommen, den dag, som skulle
afgöra nordens och kanske Europas
öde. Lejonet och den tvehöfdade
örnen skulle utkämpa sin långa jättestrid.
Tvenne de störste män som norden
någonsin frambragt, skulle brottas
i envig på lif eller död. Denna dag
skulle antingen föra den ena till
Östersjöns kust eller den andra till
murarna af det gamla Kreml. Narvas
ära skall aldrig dö; Pultavas genljud
skall aldrig förstummas. Holofzin
och Smolensk -- Pultava och Borodino;
nederlaget har i alla tider tågat
in genom segerns port.

Lewenhaupt, Carl XII:s störste fältherre, var en
bland de siste som fick veta hvad konungen och Rehnsköld
beslutat, det öfriga befälet oåtspordt. Rehnsköld
var mot honom personligen förbittrad; för öfrigt var
den tappre fältmarskalkens uppförande hela den dagen
en gåta. Anordningarna skedde som till en fest, icke
till en dag som skulle afgöra seklers öde.

Hela svenska armén, sjuke och blesserade inbegripne,
utgjorde vidpass 20,000 man, hvartill ännu kommo
12,000 kosacker och polackar under Mazeppa och
Poniatovski. Bland dessa 20,000 voro följande finska
trupper: 1) Åbo läns kavalleriregementes åtta skvadroner,
under major von Holden, som sedan blef fången; 2) Nylands
kavalleri åtta dito, under öfversten grefve Anders Torstenson
(stupade); 3) Karelska kavalleriregementet åtta
dito, under öfverste Löschern von Hertzfelt (fången);
4) Björneborgs infanteri, två bataljoner, under generalmajoren
friherre Stackelberg och majoren Willebrand
(båda fångne); 5) Åbo läns bataljon, under öfverstelöjtnant
Sinclair (fången); 6) Nylands bataljon, under
öfverstelöjtnant Modée (fången); 7) Österbottens bataljon,
under öfverstelöjtnant De la Gardie (stupade); 8) Björneborgs
tremännings-regemente, två bataljoner, under öfverste
Wrangel (stupade). Alla dessa, likasom de svenska regementena,
voro så sammansmultna, att mången bataljon
räknade föga öfver tvåhundra och mången skvadron
knappast femtio man. Enligt ungefärlig beräkning voro
alltså 2,600 till 3,000 finnar med vid Pultava. Därförinnan
hade månge stupat vid Liesna. Emedan 6,000
man måste lämnas i löpgrafvarna samt till betäckning
för artilleriet, återstodo ej mer än vidpass 12,000 man
svenska och finska trupper att begagna för den afgörande striden.

Aftonen före slaget visade sig, konungen för sina
tappre. Han bars på en bår med ena foten påklädd och
värjan i hand. Efter slutad rund lät han nedsätta sig
på marken; generaler och öfverstar nedkastade sig kring
honom till några timmars hvila. Det blef tyst i lägret;
endast skyltvakternas anrop och det aflägsna sakta suset
af floden Vorskla störde nattens stillhet och kämparnes
drömmar, där de långt från sitt fädernesland slumrade
kring sin konungs bår, för att nästa natt slumra kanhända i döden.

Ingen Tegnér har besjungit denna natt, likasom
ingen heller besjungit den dag som kom. Nornorna
skådade dystra och tigande ned på karolinernes sista
segerdrömmar.

Strax efter midnatt den 28 Juni år 1709 manade
Rehnskölds stämma till uppbrott. Trupperna ordnades
ännu i mörkret och ej utan villervalla. Ryska lägret
var tyst som en graf; endast fjärran från staden hördes
yxhugg och arbete på de ryska förskansningarna.

Två bland konungens drabanter, Gustaf Bertelsköld
och Erik Falkenberg, båda som ryttmästare inskrifne
i drabantkåren efter slaget vid Holofzin, växlade till
afsked ett ord i morgonens mörker.

-- Om jag faller, sade Falkenberg, så hälsa din
syster och säg att jag fallit för min kung och mitt land
med hennes bild i mitt hjärta intill det sista.

- Och om jag faller, svarade Bertelsköld, så hälsa
din syster med samma ord, och lägg därtill att segrarnas
bok förblef intill slutet förutan fläck, om än månget
blad där blef oskrifvet.

Nu rördes trumman i ryska lägret, och rapport ingick,
att tsaren uppställde sin armé mellan förskansningarna,
skyddad af etthundratrettio kanoner och med Pultava
till stödjepunkt. Högra flygeln anfördes af Bauer, den
vänstra af Menschikoff; centern af tsaren själf och under
honom Schermetoff.
Svenska infanteriet, anfördt af Lewenhaupt, fick
order att storma de ryska redutterna. Det skedde utan
kanoner och nästan utan gevär, ty det var brist på
krut, och trupperna måste rangera sig under fiendens
eld. Det oaktadt stormade nu de blå med blanka vapen
och togo i första anloppet två redutter. Menschikoff
gjorde allt hvad en tapper chef förmår; tre hästar
dödades under honom. Men ingenting kunde hejda de
stormandes framgång.

Nu red svenska kavalleriet under Hamilton, Kruse,
Schlippenbach och Creutz till anfall emot det ryska.
Detta vek undan, var nära att råka i förvirring och jagas
i Vorskla eller i ett moras. Af gammal vana smålog
segern åt svenska vapnen, och Pultavas nornor visade
först en rynkad panna åt Rysslands Peter.

Då begynte inom svenska befälet denna inbördes
afund, som sedan frambragt 1714, 1742, 1788, 1809
och som nu frambragte 1709. I själfva segerns ögonblick,
vid framgångens första steg, sviktade allt och
gick sönder genom brist på enhet och samband i rörelserna,
genom frånvaron af en klar och ledande blick,
som skulle öfversett ställningen och beherskat händelserna.
Berättelserna härom motsäga hvarandra; de flesta
vältra på Rehnsköld hela bördan af detta omätliga ansvar,
men alla tyda därpå, att konung Carls starka ande var
förlamad den dagen och icke mera gick som en ljungeld
framför lederna af de blå. I samma mån tätnade ryska
försvaret, ordnadt af tsarens herskarevilja; misstag godtgjordes,
individens ringare kraft ersattes af massorna,
allt verkade där med denna enhet, som utgör segerns
förebud, och slutligen öfvergick försvaret till anfall, det
började nederlaget till fullständig triumf.
Lewenhaupt var i full marsch för att fullfölja sin
första framgång, då han fick order att göra halt, just då
de ryska lederna begynte vika och draga sig tillbaka
öfver strömmen. Följden af dessa order var en fördärflig
tvekan. General Roos blef afskuren af ryssarne,
drog sig närmare Pultava och nödgades efter ett kort
motstånd gifva sig fången. Felaktiga muntliga order
ökade villervallan. Aldrig hade en sådan rådlöshet ägt
rum när Carl själf förde befälet. Vänstra flygeln fick
befallning att göra front mot fienden, medan på samma
gång kavalleriet drogs tillbaka från flyglarna på ett så
obekvämt ställe, att det »måste trycka sig tillhopa som
i en gröt». »Denna åsyn -- säger Lewenhaupt i sin
själfbiografi -- var mig som ett dolkstygn; det klack i
mitt hjärta, ty fienden var tre gånger så stark och öfverflyglade
oss på alla håll.»

Med tolf bataljoner, inalles 4,000 man, angrep
Lewenhaupt fiendens hela infanteri, omkring 20,000 man
starkt. »Vi gingo, säger fältherren, som offer med
hufvudet mot vägg.» Första anfallet var oemotståndligt
och bröt en bred lucka i fiendens leder. Men snart
samlade denne sig åter och öfverflyglade den svaga
svenska linien, som icke understöddes af kavalleriet.
Luckor uppstodo, svenska vänstra flygeln blef afskuren
från den högra, kringränd, krossad och sprängd. Lewenhaupt
red till högra flygeln. Den var likaså omgifven
af eld, krossad, förlorad och flyende. »Jag satte mig,
säger han, med värjan i hand emot dem, högg och slog,
när jag ej kunde uppehålla dem. De ropade till större
delen alla: stå! stå! men flydde och rände dock allt
hvad de kunde.»

Under tiden hade kung Carl låtit bära sig kring på
sin bår där elden var hetast. Flera kulor hade träffat
båren; en häst hade skjutits under konungen, som i sin
otålighet försökte att rida, och för räddningen af sitt lif
hade han att tacka en ung officer, som, själf sårad,
lämnade honom sin häst. Med benet upplagdt på sadelknappen
träffade konungen Lewenhaupt.

-- Lefven I ännu? hvad skola vi nu taga oss före,
Lewenhaupt?

Denne samlade i hast kvarlefvorna af vänstra flygelns
infanteri och hela kavalleriet, slöt sig kring konungens
person och drog sig tillbaka till trossen.

Ännu länge försvarade sig högra flygeln med ett
hjältemod värdigt att intaga en plats vid sidan af
karolinernes mest lysande bragder. Bland de många
drag däraf, som kommit till eftervärlden, omtalas äfven
Nylands kavalleri. I spetsen för denna tappra trupp
högg den unge grefve Torstenson, värdig ättling utaf sitt
stora namn, in på redutternas betäckning och kastade
den öfverända, men lämnad utan understöd, stupade
han jämte största delen af sina tappre.

Äfven tsar Peter visste att uppskatta segerns vikt
och fäktade med stor personlig bravur. Ridande en
turkisk häst, som han fått af sultanen, genomflög han
soldaternes leder, uppmuntrande dem och officerarne att
göra sin pligt som redlige krigsmän. Hans hatt genomborrades
af en kula, då han ville återställa ordningen
bland sitt flyende rytteri. Katarina Alexievna, sedermera
Rysslands kejsarinna, var outtröttlig bakom de stridandes
linier. Åt de trötte lät hon utdela brännvin och bröd,
åt de sårade linne och läkemedel.

Efter hand mattades karolinernes kraft. Månge deras
tappraste hjältar lågo döende på Pultavas blodiga fält.
Ett utfall från staden fulländade nederlaget. Rehnsköld,
Piper, prinsen af Würtemberg, Schlippenbach, Roos och
flere andre härförare nödgades gifva sig fångne. 
Förlusten i döda, sårade och fångne på svenska sidan
räknades till 4 à 5,000 man, på ryska sidan var manfallet
större, men ringa i förhållande till segerns omätliga vikt.

Hvad som därpå följde -- det sorgliga återtåget med
spillrorna af en slagen här -- var lätt att förutse. Två
dagar efter slaget, den 30 Juni klockan två på eftermiddagen, 
stod konung Carl med resten af sin här vid
stranden af Dniepern »i ett hål, där man snarare kunde
vakta får och getter, än trupper emot en stark och
segrande fiende.» Instängd af denne fiende, utmattad af
kropps- och själsansträngning, rasande som detta lejon,
hvilket medaljen visar oss med omskriften <i>indocilis pati</i>,
motstod den slagne, men icke brutne hjälten, ännu länge
sina fältherrars böner, »att rädda sig, för att en dag
kunna rädda Sverige.» Slutligen, sent på aftonen, när
ryska hären redan instängde den svenska vid Dnieperns
och Vorsklas sammanflöde, lät konungen föra sig öfver
floden åtföljd af 1,000 sina trogne samt Mazeppa och
3,000 kosacker -- lämnande så, med bristande hjärta,
den trogna här, om hvilken det blifvit sagdt, att den
älskade segern mera än lifvet, men konungen mera än
segern. Det var icke kung Carl som handlade så, det
var en bruten själ, till hvilken man sade: var icke mera
fältherre, var regent! Hvad som var klokare, må historien
afgöra; en inre känsla säger till oss: konung Carl hade
blifvit sig själf och sitt rykte trognare, om han, hellre
än att trotsa sig till en motvillig gästfrihet bland kristenhetens
fiender, stupat jämte hela sin här vid Dnieperns
stränder!

Redan den 1 Juli kapitulerade Lewenhaupt med
hela svenska hären vid Dniepern och fördes fången till
det inre af Ryssland. Pultava bar sina frukter. Pultava
bar sina minnen. Ett af dessa minnen är den stora slätt,
som ännu utanför staden kallas »den svenska grafven».

Och här slutar historien om de blå och om segrarnas
bok, för att sedan återupptagas i mindre glänsande 
bragders rad -- men i öden, som stå våra egna minnen
och hjärtan närmare.

<img>
FÄLTSKÄRNS BERÄTTELSER.

VIII.

FLYKTINGEN.

<b>Fältskarns åttonde berättelse.</b>

När sällskapet samlades härnäst i vindskammaren,
befanns en af dess vanliga kunder frånvarande.
Ödet, som skämtar ibland rätt fint med mänskliga ting,
hade skickat den lärde skolmästaren magister Svenonius
en svår reumatisk värk i hans högra arm, hvilken
ledamot för en skolmästare i alla tider ansetts vara
synnerligen oumbärlig vid tjenstens utöfvande. Svenonius,
som, icke mindre än andra hans medbröder af yrket,
ansåg karbasen vara den egentliga regulatorn i all skolordning, 
var nu flitigt sysselsatt med att återställa den
motspänstiga arm, som förde regulatorn, i dess förra
kraftiga skick och lät under tiden anmäla förfall i fältskärns 
aftoncirkel.

Lille Jonathan och konsorter delades mellan stridiga
känslor. De kunde ej dölja en hemlig skadefröjd öfver
den nemesis, som höll den fruktansvärda karbasen i
overksamhet; men deras glädje förbittrades af fruktan
att fältskärns berättelser nu skulle stanna af och solen
icke mera skulle gå upp öfver Pultavas blodiga fält.
Det var således för dem en kär öfverraskning, när fältskärn 
en afton helt oombedd lät förljuda, att tråden åter
skulle löpa af rullen och den blodiga härfvan vore
färdig att afnystas.

-- Jag tycker mera om att vara i störtregnet, än i
kvalmet under de första blixtarna, sade han, och jag är
sannerligen otålig att komma väl tillbaka från stepperna
i Ukrän. För dem som lefde mellan 1700 och 1709
må det väl ha varit en tid af hög stämning och segerjubel, 
men för oss, som veta hvad därpå följde, ligger
där liksom ett kvalm öfver hjärtat, när den stora ofärden
kastar sin skugga tillbaka på segrarnas skimmer. Bättre
då att stå midt inne i den skräckfulla verkligheten, än
att bedröfvad skåda sina fröjder genom det svarta floret
af en kommande olycksnatt.

-- Nej, om kusin inte har något bättre och trefligare
att lofva oss, är det så godt att vi börja med slutet,
inföll gamla mormor, rättfram som hon brukade. -- Låt
han det regna och blixtra bäst det behagar i tideböckerna;
hvad har det att göra med hans berättelser? Han kan
ju i himlens namn låta duskvädret gå förbi och fortsätta 
med solskenet, som följde därpå, efter han är
hugad att tala i liknelser. Säg oss därför rätt och slätt:
mina vänner, så och så gick det med Carl XII, han steg
upp som en sol och föll ned som en päls, slogs nog
mycket och dog som ungkarl; hvartill kusin kan ungefär
lägga till, att det var skada på en tapper karl och att i
hans tid gällde koppar för mer än silfver. Sedan kan
kusin låta unga Bertelsköld gifta sig och hålla ett ståteligt
bröllop på Majniemi slott, och därmed, hoppas jag, hafva
vi lyckligen kommit öfver stora ofreden med allt dess
anhang och få höra något mera om Ebba Bertelsköld,
den beskedliga människan, och om konungens ring.

-- Jag vill inte förmoda -- morrade kapten Svanholm, 
kämpande med sin stora respekt för gamla mormor
och sin ytterliga häpnad öfver hennes dåliga smak -- jag
vill inte förmoda, att bror Bäck kastar så lätt ifrån sig
Carl XII:s huggvärja, för att peta i en krokan på ett bröllopsbord.

-- Både kungen och Gösta Bertelsköld äro i landsflykt 
och fångenskap; vi måste först ha dem väl tillbaka,
skyndade Anne Sofi att anmärka, när hon på ryckningen
af kaptenens mustascher tyckte sig ana att en storm var
i antågande.

-- Hjältemod! utropade kaptenen; det kostar vackra hugg, det!

-- Slog han ihjäl alla ryssar? inföll lille Jonathan.

-- Nej, svarade fältskärn. Medan ryssarne togo
hans länder, slog Carl XII ihjäl sina vänner turkarne.
Det hör till en stor mans besynnerligheter. För öfrigt
får jag säga kusin -- och härvid vände sig fältskärn
något stucken till gamla mormor -- att ingen människa
har lof att stå utom sin tid eller sin tids händelser.
Jag kan lika litet ställa till något bröllop på Majniemi
under stora ofreden, som det skulle falla någon in att
ställa till dans i ett hus som brinner i alla fyra hörnen.
I fredliga och beskedliga tider -- ifall det ges någon
tid som förtjenar det namnet -- då låter det kanske
tänka sig, att den ena och den andra likasom faller ur
hakarna och huserar i denna världen på rak arm. Men
stora och stormiga tider färglägga allt lefvande, som rör
sig och andas i dem. Ju högre händelsernas böljor
lyftas och sänkas, desto högre gungar hvarenda liten
båt, ja hvarenda spån, som flyter på dem, och ro finns
icke förrän i mörka djupet. Och en finsk adelsman, en
krigare, en Carl XII:s drabant skulle under stora ofreden
icke ha annat att tänka på, än att gifta sig! Kungen
själf hade ju aldrig tid därtill, oaktadt det gällde själfva
kronan för hans ätt. Nej, kusin, när vi fördrista oss
att plantera ett frö från häfderna, måste vi lägga det i
sådan jordmån, som dess eget lynne vill, och låta det
växa ur egna rötter, utan att lappa det med allehanda
bjäfs. Jag kan låta hela fröet ligga, såsom otaliga de
förgångna tidernas frön ännu aldrig fallit i en fruktbärande 
jord; men skall det växa, så måste det växa
<i>ur sig</i> och icke <i>ur mig.</i> Jag kan ej omstöpa tidehvarfven; 
vår Herre är den som engång har stöpt dem
sådana i sin stora smältdegel.

-- Nå nå -- sade gamla mormor med det goda
försonliga leendet -- inte får kusin taga humör för det
jag, som är en fredälskande människa, blir en smula
skrämd för det där stora duskvädret i historien. Berätta
han bara som saken fordrar; blir det alltför grymt, så
vill jag tänka på hur jag må sticka min strumpa rätt,
så att icke ena foten blir längre än den andra. Här
finnas nog andra åhörare mera krigiskt stämda än jag.
Jag ser på kusin Svanholms martialiska uppsyn att stora
bataljer förestå, och jag är säker på att både Anne
Sofi och Jonathan redan tycka sig vara i det hetaste kulregnet.

-- Bästa gufar, berätta huru han slog ihjäl turkarne,
inföll åter den högst krigiske lille Jonathan, modig blefven
af att höra sig räknas bland Carl XII:s beundrare.

-- Nej, min gubbe lilla, svarade fältskärn. Den
roligheten kan du bättre läsa i svenska historien. Vi
måste akta oss för att ströfva för långt ut i världen, vi
skulle då kanske bli lika länge borta, som kungen blef
i Turkiet, till sin egen och sitt rikes stora skada. Det
är länge sedan vi sist voro i Finland, och vi måste nu
se åt, huru detta land bär den tunga bördan af sin andel
i Carl XII:s segrar och olyckor.
-- Hvad heter då åttonde berättelsen?

-- <i>Flyktingen.</i> Ty vid den tiden flydde allt hvad fly
kunde sitt öde. Krigsfången flydde från det främmande
landet; grannen flydde till grannen, bonden lämnade sin
brända gård, stadsbon sin tömda handelsbod och den
lärde sina kullkastade bokhyllor. Stormen sopade med
sig allt hvad som kom i dess väg: den giriges penningeskrin 
och den fattiges sista öre, hamnarnas fredliga
flaggor, sädeskornet från plogfåran, hästen från redet,
tjuren från betet, armen från plogen, änkans sista son,
landets bröd och märg och hoppet utur dess hjärta.
Den tid, som nu står för berättelsens port, är omhvälfningens 
tid från segerskriet till jämmerropen, och därunder 
kämpades förtviflade strider om återstoden af det
öfvergifna och förtrampade landct. Ty han, som, näst
Gud, skulle värna dess gräns och bevara åt detsamma
odlingens frukter, hvilka så många sekler mödosamt, ja
med osäglig försakelse eröfrat från ödemarkerna -- han
fortsatte fjärran i de otrognes land det äfventyrliga spelet
om främmande kronor -- han, hvars blotta namn var
mer än en krigshär och hvars minsta, nu gagnlösa seger
skulle ha räddat Finland från undergång, han bar sitt
hufvud så högt i själfva sin landsflykt, att han såg bort
öfver sitt blödande rike till Europa och världen, för att
förnimma sorlet af ryktets tusende tungor, som upprepade
hans namn, och ljudet af osmanernes härskri, som skulle
bryta förtrollningen öfver hans lycka. Orubblig i sin
tro på det rättas seger, märkte han icke huru ett dunkelt
öde undergräfde hans välden och lossade sten efter sten
från grundvalen af hans företrädares jätteverk. Land
efter land, fäste efter fäste, här efter här dukade under
i våld och blod, Sverige föll sönder, Finland dignade
och allt sviktade under honom, men han stod upprätt,
ensam, okufvelig, mäktig till allt, blott icke att vika för
vankelmodet af mänsklig lycka; upphöjd öfver allt hvad
historien förtäljer om hjältedygder och likväl mindre än
den minste i konsten att glömma och förlåta -- större
än någon i att försaka allt och likväl så vanmäktig i
att försaka sig själf!

-
<b>Flyktingen.</b>

<b>1. Studenterne tåga i fält.</b>

En vacker vårdag i slutet af April år 1710 hade en pommersk galeas
lyckats inkomma mellan de då ännu kringdrifvande isstyckena i
Aura åmynning och lade till vid strandkajerna i Åbo, för att
lossa sin spannmålslast. Året förut hade
varit svår missväxt i landet, så att rågen på vintern
steg ända till tjugu à trettio daler tunnan, och det var
därför naturligt, att en mängd spekulanter genast trängde
sig kring den välkomna pommerska undsättningen. Folk
af alla klasser, köpmän, borgare, tjenstemän, lärde och
olärde, jämte en hop brödlöse handtverkare och sjömän,
strömmade till, i hopp att erhålla sina behofver för
drägligt pris, och pomraren hade all möda att göra för
dem begripligt, hurusom hans last allaredan vore betingad
af höga kronan för finska arméns räkning.

Folkhopen, bedragen i sina förhoppningar, begynte
att knota.

-- Hvad nu? -- skrek en groflemmad slaktare, som
ingenting mera hade att slakta -- skola vi svälta, för
att göda general Lybeckers feta pung! Låt gå för femton
daler, kamrat, och på köpet en ärlig bit fläsk, ifall du
ej är en jude!

-- Generalen kan äta litet mindre, så marscherar
han bättre, inföll en annan. Hör på, du pommerska
rofva, släpp inte kronoråttan i spannmålslåren; där gnagar
hon hål!

-- Skäms litet, oxmånglare! utropade en tjock kvartermästare, 
som armbågade sig fram genom hopen. -- Det är 
jag som har kommissariatets order att mottaga 
spannmålen, och vågar någon mucka, skall jag bulta
honom till gryn!

-- Nubba honom, den kronotjufven! ropade åter
flera röster. Talja honom, den riksmesen! Nu tänka
de korpa åt sig all spannmålen, för att skinna både
kronan och oss!

-- Vänta, edra öltrattar, edra paltmakare, edra diskslekare, 
jag skall lära er att okväda hans excellens
generalens höga person, när hela landets välfärd ligger
på våra värjspetsar! skrek kvartermästaren uppbragt, i
det han lyckligen slank igenom till pomrarens däck.

-- Jo i er käft ligger landets välfärd, genmälde
hopen. Klistra fast den pultronen vid masten! Doppa
honom i ån! Kalfatra honom! Byk honom! Skräfla
kunna de, men kommer ryssen, så få vi se hur de springa
till skogs!

Tiderna voro så oroliga, sinnena så söndrade, att
minsta gnista kunde sätta allt i låga, och så hotade
äfven detta gräl att urarta till buller och våldsamhet,
då lyckligtvis hopens uppmärksamhet afleddes åt ett
annat håll. De hetsigaste skrikarne voro redan i beråd
att intränga på pomrarens däck och jaga den tjocke
kvartermästaren för pocker i våld, då de på den tiden
ovanliga tonerna af en flerstämmig manlig sång kommo
dem att stanna och höra hvad detta månde betyda.
Snart såg man äfven en talrik skara studenter framtåga
i marschordning från den aflägsnare trakt af stadens
område, som af ålder var känd under namn af Ryssbacken, 
emedan -- i fall man får tro den lärde Daniel
Juslén -- det var där som moskoviterne uppslagit sitt
läger, då de år 1318 förhärjade staden. Mansstyrkan
af denna unga skara torde väl ha uppgått till något mer
än tvåhundrade, ehuru dess leder för ingen del voro så
raka och väl ordnade, att de med samma säkerhet kunde
beräknas, som regelbunden militär. Där saknades äfven
det likformiga yttre skick, som man, i synnerhet nu för
tiden, är van att söka i den gemensamma uniformen
och afmätta disciplinerade hållningen; ty största delen af
dessa improviserade krigare buro helt frimodigt samma
grå eller blå vadmalsjackor, hvarmed de blifvit utstyrde
af sockenskräddaren på hemorten, och endast några bland
dem hade med tillägg af gula uppslag och dito läderbälten 
gjort ett försök att närmare efterlikna den världsbekanta 
och ryktbara karolinska uniformen. Mot hållningen 
skulle väl ock en militär haft mycket att anmärka,
alldenstund mången nacke blifvit i förtid krökt under
den latinska grammatikans tyngd; men däremot såg man
kraftiga muskulösa gestalter och väldiga kämpalemmar,
sådana väl knappt någon ynglingaskara nu för tiden
kan uppvisa. Mången haka bar den tiden »mandomens
prydnad» redan i skolsalen, och om äfven fjorton- och
femtonåriga studenter, då som nu, icke voro så alldeles
sällsynta vid den finska högskolan, så hade dock det
vida vägnar större flertalet uppnått den mogna åldern af

<image>

trettio ända till fyrtio år, när de nu gjorde sig redo att
byta boken mot svärdet. Därtill kom att de yngste
novitierne, som höllos i sträng tukt af de äldre kamraterne
och af dem behandlades föga bättre än springpojkar,
icke ansågos värdige äran att deltaga i kämpaöfningarna,
hvaraf det kan förmodas, att äfven den strängaste mönsterherre 
icke funnit många att utgallra i denna trupp, som
nu framtågade öfver Åbo gator.

Studenterne sjöngo -- och när sjunga icke studenterne
sina fröjder och sin hänförelse! I konstrik öfning kunde
visst icke deras sång mäta sig med nutidens kvartetter,
men en kraftig och trofast ande ljöd där i dessa toner.
Det var Dahlstjernas bekanta visa om herr Peder, som
grep efter den väna möjan stolts Narva, och om kung
Carl, som bar sorgen för henne.

Sen hördes ett skri långt öster under skog: 
<tab>Ve oss! Våra män ligga slagne! 
Hvem körer nu vår harf? Hvem styrer nu vår plog? 
<tab>Och alla våra herrar äro tagne! 
I hafven det väl hört, att kung Carl bar sorgen för henne ... 

En ovanligt högväxt och bredaxlad man i sjömanskläder 
hade nyss landstigit från den pommerska galeasen
och vände sig till sin granne i folkhopen, en sotig smed,
med den frågan hvad detta krigiska uppträde ville betyda
och om fienden redan vore i landet, eftersom själfva
studenterne tycktes beväpna sig för att tåga i fält.

-- Det må jag veta, svarade smeden. I runda fyra
veckor har jag nu dag och natt hamrat på gevärspipor
och huggvärjor, att icke tala om stigbyglar, hästskor och
annat sådant, för hvilket ingen tid varit att reparera ett
enda lås, om det också suttit i rike herr Wargelins
kassakista. Studenterne? Vasserra, de ha nu i åtta år
lupit efter pliten och exercerat som knektar, änskönt här
varit stillsamt emellanåt. Men nu ligger ryssen utanför
Viborg, och påsknatten kom där ett herrabud från landshöfding
Palmenberg, att alla studenter skulle gripa till
musköten och marschera med nostofolket.
<footnote>Nosto- d. v. s. uppbådsfolket, ett då brukligt halffinskt ord.
</footnote> 
Hammarslag! det tog eld i blårna. Professorerne pruta emot allt hvad
de kunna, ty greska och latin ha kommit ur mod i
Åbo, och där bli bara krokota, halta och lama kvar
vid böckerna. Men ut vilja studenterne, så det ryker
om dem. Slagg i min ässja, det är krut i de pojkarne.
Jag har slagits med dem i sju år, två eller tre kvällar
i veckan, den tiden jag var gesäll, och mången smörhane
bär ännu bulor i hufvudet efter min slägga; men sedan
jag blef mästare, står jag på deras sida. Se bara på
de där fejade musköterna; de äro allesamman ifrån min
verkstad -- raka och blanka som solstrålar! Och hälften
af dem ha de fått på kredit.

-- Hvem är den högvördige mannen i den långa kaftanen 
och den stora peruken därborta vid hörnet, han som
tycks med så snäfva blickar betrakta studenternes marsch?

-- Det är professor Tammelin, akademins rektor.
Den vördige mannen är värre däran, än en tre tums
spik under en två punds slägga. Biskopen är i Stockholm, 
och hela staden är full af oljud. Påskaftonen
sköts med tre kulor in i assessor Gyllenkroks kammare,
medan han var i badstugan. Vete hin om studenterne
varit med om sådana upptåg, men det vet jag, att studentkurran 
sedan ett par veckor är mera befolkad än lärosalarna, 
och två nya hänglås har jag måst göra till
den. Smid dem inte för starka, Vasara-Jaakko, sade
studenterne; du kan väl förstå att vi hellre slåss för
kung Carl, än fånga spindlar i carcer. Känner intet
annat än tjensten, svarade jag; men hade ni kung Carls
näfvar, nog skulle ni rå med mina lås. Han kan tro
mig, sjöman, de gunstig junkrarne togo mig på orden,
och en vacker morgon hade de klappat sönder mina
nya lås. Men därpå lät höglärda konspiratorium ...

-- Konsistorium, rättade sjömannen.

-- Får gå. Därpå lät höglärda konsistorium slå
en stark järnbom för dörren, och sedan dess sitta fåglarna
beskedligt i buren. Men de öfriga skrika dess värre och
samlas hvar dag till exercis på Ryssbacken. Hör bara!
Nu stanna de och rådslå om något nytt upptåg. Jag
vill hålla mitt städ mot en kullfallen skorsten, att det
icke är om examen och greska visor som de nu slå
hop sina kloka hufvuden. Pass på -- nej hör bara!
Nu får gamle Väder, som håller vakt vid kurran, något
att göra.

Sången hade tystnat och studenterne stannat på
strandgatan. Efter en stunds ifrig rådplägning hördes
bland dem det allt högljuddare ropet: »till carcer! till
carcer!» Och snart var hela skaran i marsch till akademin,
dit sjömannen, som för tillfället ej hade något annat
att göra, följde på afstånd efter.

Kungliga akademin i Åbo hade den tiden och ännu
inemot hundrade år därefter sin tarfliga bostad i själfva
den höga mur, som omgaf kyrkogården närmast kring
domkyrkan, och vid sidan af samma mur, midtemellan
instrument-kabinettet och biblioteket, var ett särskildt
utsprång, som hade den viktiga bestämmelsen att tjena
till carcer eller stndentkurra, såsom smeden behagade
riktigt öfversätta det. Det var hit studenterne styrde
sin marsch, och knappt voro de på ort och ställe, innan
de vågade hvad de sannolikt ej skulle vågat, om den
stränge och fruktade biskop Johannes Gezelius den yngre,
akademins prokansler, varit i staden, nämligen att med
höga rop fordra sina fångne kamraters frigifvande.

-- Ut med fångarne! ropade skaran. Upp med
carcer! Peldanus ut! Miltopæus ut! Bång ut! Alla
fångar fria att strida för konungen och fäderneslandet!

Vaktmästaren Väder en gammal afskedad fanjunkare,
som blifvit invalid i slaget vid Lund, var sannolikt icke
ovan vid dylika besök, ty han aktade sig väl att öppna
den förbommade porten och nöjde sig att från ett litet
förgallradt fönster därofvanför fråga i sträf ton »hvad
de nu åter hade för dumheter för sig. » Ett par skickligt
kastade ruttna ägg och det förnyade ropet »ut med fångarne!» 
var svaret på frågan, tydligt nog för att ej kunna
missförstås. Väder tog likväl detta med ett lugn, som
man knappt skulle tilltrott hans namn, och gick utan
vidare ordväxling att efterse om lås och galler därinne
voro i behörigt skick.

<image>

Studenterne stannade några minuter rådville. Några 
de djärfvaste föreslogo att genast
storma porten och den vägen bryta sig in till carcer.
Andra ansågo det vara både lättare och klokare att vika
om hörnet, intränga genom stora porten, som hela dagen
stod öppen, och från gårdssidan befria sina fångne
kamrater. De försiktigaste höllo före, att man hellre
borde i massa begifva sig till rektors bostad, för att i
supplikväg erhålla det som annars kunde hafva så vidtutseende följder.

Innan de ännu fattat beslut, fick deras ovisshet
hastigt slut, i det att rektor, åtföljd af ett par bland
konsistoriales, närmade sig samlingsplatsen. Det bör
anmärkas, att de tvenne kraftfulle biskoparne och prokanslererne 
Gezelius, far och son, under snart tvenne
mansåldrar vidhållit bland studerande ungdomen i Åbo
en ytterst sträng disciplin, som äfven därförutom låg i
tidens anda och som nu endast en ytterlig allmän fara
och den stränge förmannens frånvaro bragt ur de vanliga
hakarna. När biskop Gezelius den yngre, med sitt annars
rödletta och välmående anlete, brukade med sina skarpa
bruna ögon mönstra studenternes skara, vågade ingen
mun öppnas, ingen hand röras till annat än belygande
af den mest oinskränkta lydnad och undergifvenhet. Nu
var han borta, men den traditionela vördnaden för
en akademisk myndighet hade ännu ej hunnit förgätas,
och så snart rektor visade sig, flögo alla mössor af, en
ljudlös tystnad uppstod i skaran, och alla förbidde med
blottade hufvuden hvad akademins närmaste chef på
stället hade att säga dem.

Rektor magnificus, professor Tammelin, var en mager
man af oansenligt utseende, som likväl något förhöjdes
af hans prästerliga dräkt och det medvetna öfvertag, som
i dessa tider obestridt tillkom den teologiska fakulteten.
Han trädde bland ungdomen med en säkerhet som tillkom
kyrkans furstes vikarie, och tilltalade studenterne på latin,
både emedan det lärda tungomålet då var i allmänt bruk
vid alla beröringar mellan lärare och lärjungar och törhända 
äfven för att icke inviga den kringstående sammanlupna 
folkhopen i universitetets husliga tvister.

-- Hvad är er mening med detta stoj? sade han.
Hvad för er hit i vapen, och hvad är orsaken till det
buller, som redan i flera veckor stört högskolans frid
och den aktning I ären skyldige de akademiska lagarna?

Gabriel Peldan<footnote>Om man får tro den biograf, som i Åbo Tidningar år
1792 beskrifvit den sedermera så ryktbare prosten i Ilmola
Gabriel Peldans lefverne, har denne år 1710 befunnit sig i
Stockholm, hvarom vi öfverlämne åt fältskärn att, bäst han
gitter, med besagde biograf disputera.<footnote>, en broder till den hurtige Israel
Peldan, som för tillfället satt i carcer, framträdde nu
ur skaran, bugade djupt för sin rektor och besvarade 
frågan oförskräckt på en ej mindre flytande latin, än
den lärde professorns.

-- Eders magnificens -- sade han -- känner fast
mer än vi ringa lärjungar den nöd och fara, som landet
påkomne äro genom moskovitens oförmodade infall, och
huruledes kronans befallningshafvande låtit påbjuda, att
jämväl studenterne skola väpnas och öfvas till att tåga
mot fienden. Jag vågar säga det, och vi skola alle
bevittna det med vårt blod, att vi studenter med största
flit och åstundan vilja denna höga befallning efterkomma
och gärna dö för vår hjältemodige konung och vårt
älskade fädernesland. Men nu hafva, törhända emot
eders magnificens' vetskap och vilja, allehanda hinder
och uppskof blifvit lagda i vägen för denna vår högsta
åstundan af personer, som hvarken med oss eller landet
ärligt mena. Och när vi, det oaktadt, samlats till våra
påbjudna krigsöfningar och törhända något högt gifvit
vår goda mening tillkänna, hafva någre bland oss blifvit
som orostiftare i carcer insatte och sålunda hindrade
att tjena fäderneslandet. Fördenskull äro vi, under
betygande af vår ödmjuka lydnad och vördnad för eders
magnificens' befallningar i öfrigt, hitkomne för att i
ödmjukhet bönfalla om våra fångne kamraters frigifvande,
på det att vi alle med första görliga må tåga i fält och
hans majestäts nådiga vilja sålunda, i hvad på oss
ankommer, snart må gå i fullbordan.

-- Edert ödmjuka tal, Peldane -- genmälde rektor -- stämmer 
icke väl öfverens med detta trotsiga uppträdande 
och med det stoj, som här under själfva
akademins helgade murar skrämmer dess fredliga muser
på flykten. Unge män, I faren högeligen ville, om I
tron att fäderneslandets fara botas med trots och larm,
där allas räddning fastmer beror uppå allas endräkt.
Veten, att de akademiska myndigheterna ej kunnat motsätta
sig landshöfdingens påbud, men icke heller bort
utan reservation underkasta sig hvad uppenbart emot lag
och författning strider. I de akademiska konstitutionernas
sista kapitel och åttonde paragraf säges uttryckligen:
<i>Studiosi habebunt vacationem militiæ, cujuscunque
sortis sint vel conditionis.</i><footnote>Studenterne skola vara frie från krigstjenst, af hvilka omständigheter eller villkor de vara må.</footnote>

-- Eders magnificens täcktes höggunstigt erinra sig
de strax därpå följande orden: <i>nec sub quocunque titulo
ad eam inviti trahentur</i><footnote>Ej heller må de under något slags förebärande tvingas därtill emot sin vilja.</footnote>, inföll Peldan, något hänförd
kanhända af den vanliga disputationslustan, som vaknade
så ofta man kom in på det romerska tungomålet.Ej heller må de under något slags förebärande tvingas därtill emot sin vilja.

En knappt märkbar rodnad på rektors kinder lät
ana att anmärkningen träffat, men han fann klokast att
icke ingå i någon vederläggning.

-- Konsistorium -- fortfor han -- har nogsamt
öfvervägt den stora vådan för Finlands framtid, därest
studerande ungdomen, som är kallad att i sinom tid
bekläda landets ämbeten och vårda dess upplysning, skulle
till större antal falla för fiendens kulor och därigenom
samka barbari och mörker öfver kommande släkten. Allt
fördenskull ha de akademiska myndigheterna aktat nödigt
hafva uppskof med krigsöfningarna, intill dess kungliga
rådet hunnit lämna resolution på våra underdåniga
betänkligheter, och med rätta låtit näpsa dem ibland
eder, som otåligast gått edra förmäns visa omtanke i
förväg. Äro dock numera härom vissa tidender inkomne
och vederbörligen stadgadt, att allenast tjugu bland eder,
som äro store och starke till kroppen, men till studier
mindre hugade, skola tåga i fält, men de öfrige stanna
vid sina fredliga öfningar <i>in literis et artibus.</i> 
Unge män, i betraktande af edert ursprungligen goda uppsåt
och tidens kraf, vilje vi, edra förmän, för denna gång
öfverse med edert mindre skickliga beteende och frigifva
edra kamrater, de där i carcer suttit hafva, under villkor
att I ställen eder kungliga regeringens befallning till efterrättelse 
och själfve utväljen bland eder dessa tjugu landsens
krigare. Gån alltså i frid, I öfrige, och tjenen edert land,
icke med larm och trots, utan med berömliga gärningar.

Med dessa ord aflägsnade sig rektor, lämnande hela
den unga skaran obeslutsam och rådvill. Kärkommet
var icke budskapet att blott några få ibland dem skulle
utkoras att kläda blodig skjorta för fäderneslandet. Deras
entusiasm var icke af det slag, som, mäktig i orden,
uppbrusar mellan skål och vägg, för att nästa morgon
åter förkolna. De voro sin tids och sitt folks äkta söner,
redobogne att tåga, icke till smyckade fester, utan till
det fulla, dödligt blodiga allvaret af en järnhård tid, och
de kände sig, likasom allt Sveriges och Finlands folk
den tiden, mäktige nog att kämpa mot världen. Därför
nedslog ålderdomens visa varsamhet lik en kall störtskur
öfver deras unga hänförelse, och några de djärfvaste
vågade yttra det förslag att genast, och utan att vidare
fråga de vördige fäderne, rycka mot fienden. Andra åter
erinrade sig, att general Lybecker då redan låg i häftig
fiendskap med akademins prokansler, biskop Gezelius,
och sannolikt skulle gynna deras uppstudsighet, för att
förtreta biskopen. Men Lybecker var icke den man,
som kunde elda de finske studenternes patriotiska hänförelse. 
Ett rop af afsky höjde sig genast vid nämnandet
af hans namn, och när snart därpå de fångne frigåfvos
ur carcer, beslöt man att utan motstånd foga sig efter
rektors befallningar.

-- Den tid torde komma ändå och förr än vi önska,
när enhvar ibland oss som kan bära musköten får slåss
för sin egen tröskel, inföll profetiskt den kloke och
raske Gabriel Peldan.

-- Men jag vill gå nu strax emot fienden -- och
jag -- och jag -- och jag -- utropade femtio ifriga
röster på en gång. Man tvistade med häftighet om äran
att blifva en af de tjugu; man svor vid alla forntidens
gudar och gudinnor, att ingen vore »mindre hugad för
studier», än talaren själf, och komme det an på kroppsstyrka, 
kunde man genast försöka. Tilloppet var för
stort; man måste slutligen lotta. De som utdrogo krigets
lott uppfäste den genast med stolthet på sin mössa,
medan de som dömdes att kvarstå vid boken med harm
och bedröfvelse trampade lottsedlarna under sina fötter.

När detta var gjordt, uppstod bland de tjugu lycklige
det tal, att de borde sig emellan välja en korporal.

-- Simon Bång blir vår korporal! ropade flera röster,
och Simon Bång vardt på fläcken utnämnd. Han var en
af de åtta orostiftarne från carcer och en af de axelbredaste. 
Men Simon Bång hade sina betänkligheter och
förklarade att han mottoge värdigheten blott på ett villkor,
nämligen att truppen skulle därjämte anföras af en krigserfaren kapten.

-- Prat! sade några. Den som allena slagit elfva
gesäller på flykten vid Gertulibacken, kan också ensam
klappa en hel fientlig armé.

-- Jag står vid mina ord, genmälde Bång, som var
känd för att vara en tjur i både styrka och envishet.

-- Bång har rätt, inföll Peldan. Men hvem skola
vi välja? Här finns ingen af de äkta karolinerne kvar i
staden, utom den halte Tavast och den armlöse Ridderstorm 
och den supige Falström. Gå vi åter till Lybecker
utan eget befäl, så sticker han oss in i lederna, eller
ger han oss en karl, som lärt sig af honom konsten att retirera.

-- Om herrarne önska till chef och kamrat en
ärlig karolin, som varit något med i elden förut, så står
jag till tjenst, tilldess att högsta befälet anvisar mig
annan plats, ljöd plötsligt en stark manlig stämma från
muren i grannskapet. Studenterne sågo sig om och
varseblefvo den förut nämnde högväxte mannen i sjömansdräkten, 
han som landsteg från den pommerska galeasen.
Första anblicken visade dem, att Simon Bång knappt
räckte denne jätte öfver axeln.

Man frågade med någon undran hvem mannen var.

-- En fattig karolin, som jag redan sagt, och mitt
namn är Gustaf Adolf Bertelsköld.

-- Är det grefve Bertelsköld vid lifdragonerne -- en 
af konungens drabanter -- han som kämpat så
tappert i alla konungens segrar -- han som blef sårad
vid Pultava och fången vid Dniepern! frågade flere röster
på en gång med en ton af beundran och aktning, som
utvisade att den tappre grefvens bedrifter ej voro okända
i hans fädernesland.

-- Jag är densamme och har haft äran vara vittne
till hans majestäts segrar, ehuru mitt svärd ej vägt mera
där, än den ringaste krigares, svarade Bertelsköld. Min
historia sedan dess kan sägas i få ord. Jag var i åtta
månader fången, flydde därpå till Polen och Tyskland
och lyckades slutligen genom Pommern komma öfver till
Åbo, för att åter erbjuda min ringa arm åt fäderneslandet.

-- Hurra! Hurra! Bertelsköld blir vår kapten!
Lefve kungen! Lefve Bertelsköld! jublade studenterne.
-- Nu skall det gå som en dans att jaga moskoviterne 
hem till stora Novgorod! ropade flera röster.

-- Mina herrar -- sade Bertelsköld, ej utan ett
uttryck af vemod i den vackra manliga stämman -- det
var en tid, då jag, liksom hela vår här, stormade framåt
i samma djärfva tro. Många tusende af de våra fångne
eller döde -- segerns blomma vissnad för den segervanaste 
här som ännu trotsat Europa -- allt detta har
sedan lärt mig att icke förakta en fiende, som lärt sig
krigskonsten af oss själfva och som ständigt kan ställa
massan emot den personliga tapperheten. När jag nyss
såg det glada mod, med hvilket alla studenter täflade
att strida för kung och land, då sade jag till mig själf:
ännu kunna vi hoppas, ja vid himlen, vi kunna segra
ännu, ty sådane äro vi alla! Vi veta icke hvad fruktan
är. Men för att segra behöfva vi klokhet därtill. Intet
öfvermod, mina herrar! Vi ha framför oss en fiende,
som kan blifva oss vådlig, om vi anse honom ringare
än han är. Jag antager edert anbud, jag blir er kapten
för den korta tid mig kan förunnas därtill, och likasom
jag svär eder ett redligt kamratskap till sista blodsdroppen, 
så skolen I ock svärja mig militärisk lydnad.

-- Det svärja vi. För oss blott an! För oss nu
genast mot fienden!

-- Om det är möjligt, marschera vi redan i morgon.
Gud gifve oss lycka, mina herrar, att något uträtta för
vårt fattiga land. Åtminstone skola vi veta att strida
för det och dö för det. Lefve kung Carl!

-- Lefve kung Carl! Till vapen! Till vapen!
<b>2.  Stora ofredens Klingspor.</b>

Redan länge hade det mulnat i öster, och ovädret
drog sig tillsamman.  Likasom seglaren på den
gömda fjärden efter hand ser vattnet svartna, när 
åskmolnet uppstiger öfver horisonten, och med oro vänder
öga och öra ditåt, för att akta på faran; så stod Finland
redan i tio år med öga och öra spanande mot öster,
för att märka på tidens tecken.  Ljungeldar blänkte
beständigt inom detta svarta moln, men de voro ännu
fjärran, och deras dån försvagades genom afståndet.  
Man hoppades ännu att ovädret skulle brusa på sidan
förbi, då hastigt Pultavas namn, likt en förfärande 
åskknall, rullade från öster till väster, bebådande hot och
fara.  Från den stunden fanns ingen trygghet mera på
denna sidan Bottenhafvet.  Den som lade sig om kvällen
frågade sin Gud hvilken sol månde skina öfver hans
morgondag, och lyssnade under nattens mörker på hvarje
ovant ljud från skogsbrynet eller fjärden.  Den som gick
på fältet förmanade barnen hemma att ila med bud, om
något underligt hördes i grannskapet, och den som begaf
sig på resa vidtalade grannarne, innan han for, att väl
se efter hans hus, om något förefölle.  Den gamle skytten
undersökte hvar afton hanen på sitt gevär; modern tackade
hvar morgon Gud att hon ännu ägde de sina; piltarne
lekte krig; döttrarnas spinnhjul upphörde att snurra, när
en främmande syntes i dörren, och gårdshunden begynte
tjuta, när han hörde ett skott aflossas uti den nära
skogen.  Kom en vägfarande, öfverhopades han med
frågor, och man sökte redan i hans uppsyn läsa om
fienden gått öfver gränsen.  Folk som tänkte på 
morgondagen läto plantera rofländer i ödemarkerna, för att hafva
ett visthus i nödens stund.  Andra läto mura hemliga
källrar att förvara sin egendom, och många skickade
tidigt sitt silfver öfver till Sverige.  Städerna öfvade sin
återstående ungdom i vapen och utställde poster vid
vägarna, för att i tid berätta om något vore å färde.  
Menigheten samlades hvar söndag talrikare än någonsin
till sin kyrka, för att förnimma något om kriget, och
midtunder krigsbönen hände ej sällan att alla rusade
ut, när ett rop hördes på vägen eller en kurirklockas
klang ljöd fridsförstörande borta på andra sidan om
sjön.  I dessa tider var ett gevär mera värdt än ett
silfverur, ett rostigt svärd var förmer än den bästa plog,
och näst Guds namn var kung Carl det första och sista
ord, det första och sista hopp, som ännu ansågs kunna
besvärja den hotfulla framtiden.

   År efter Kristi börd det sjuttonhundrade och tionde
brast stormfloden lös.  Den nöjde sig i början att bortsopa 
Finlands östra fästen, saktades därefter för en kort
tid, men blott för att innan kort ånyo utbrista öfver
södern af landet och därefter, oemotståndlig som ett
öde, bortrycka med sig hela den inre och nordliga delen
af det vidsträckta landet.  Natur och människor tycktes
ha sammansvurit sig att gynna dess framfart, och när
den slutligen lugnade, hade dess böljor för alltid bortsköljt
sydöstra delen af den finska halfön.

   Knappt hade ett ilbud fört till tsar Peter 
underrättelsen om Måns Stenbocks seger vid Helsingborg,
innan tsaren redan förutsåg att Stenbock kunde upprepa
Carl X:s och Carl XII:s vågspel samt gå öfver sunden
till Seland och tvinga Danmark till fred.  Detta ville
han förekomma och beslöt med sin vanliga energi att
gifva Sverige annat att tänka på.  Han hade dessutom 
en gammal räkning oafslutad med Viborg sedan 1706 och
lät därför genast de på Retusaari församlade trupperna
rycka öfver isen till Finland.  Den 22 Februari 1710
framkom denna korps öfver Vehkalahti till nejden af
Viborg, men fortsatte marschen och slog läger vid Hietala
och Airontaipale tre mil från staden, för att medelst en
skans alldeles afstänga Viborg från dess förbindelse med
det inre af landet.  Ryska styrkan var vid den tiden
ungefär 18,000 man med femton kanoner under Apraxin,
Bruce och Birckholtz; soldaten bodde i kojor af snö
och slet mycket ondt i den starka kölden.  General
Lybecker hade dragit sig, på rådets befallning, tillbaka
från Viborg.  Hans närmaste man i befälet var öfverste
Zacharias Aminoff, en redan ålderstigen veteran, som
knappt kunde lämna sängen, och därför utsågs den tappre
öfverste Magnus Stjernstråle till kommendant i fästningen.  
Han var en äkta busse af den karolinska tidens halt
och kärna, och då han hade en tapper besättning af
4,000 man samt
goda förråder, 
tviflades icke, att han
ju skulle visa 
fienden tillbaka med
blodigt hufvud, intill
dess att Lybecker
hann komma med
undsättning.

<img></img>

Hela Finland, hela 
Sverige, hela norden
hade nu sina blickar
riktade på Viborg och Lybecker.  Sverige hade förut
förlorat Nöteborg, Narva och Nyen; Viborg var nu den
järnfasta återstående nyckeln till dess östra gräns och 
till Finland.  På Lybecker berodde i främsta rummet
dess räddning.  Vi skola se hur han uppfattade vikten
af denna sin ställning.

   Bombardementet begynte, spetsen af slottstornet blef
afskjuten och staden råkade tre gånger i brand, men
hvar gång släckte besättningen lågorna.  I April, när
sjön blef isfri, lade sig en stark rysk flotta under 
öfveramiralen Apraxin utanför Viborg, stängde inloppet med
försänkningar och medförde talrika förstärkningar åt de
belägrande.  Tsaren själf anlände kort därpå med groft
artilleri, och den förenade ryska styrkan uppgick nu till
23,000 man med åttio kanoner och tjugusex mörsare.  Dag
och natt regnade bomber och glödgade kulor öfver den
olyckliga staden.  Stjernstråle besvarade hälsningen efter
bästa förmåga.  Nära Hietala, på andra sidan om Kivisilta
bro, är en sten, som ännu i dag kallas Kasakankivi
eller kosackstenen.  Här, säges det, uppsteg tsar Peter
ofta för att betrakta staden och uppgöra sina anfallsplaner.  
Besättningen märkte det en dag och riktade en
kanon mot stenen.  Men en närastående kosack blef varse
faran och lyckades med svårighet förmå tsaren att 
nedstiga och byta plats med honom.  Knappt var det gjordt,
innan kulan från fästningen hvinande borttog kosackens
hufvud.  Men tsaren dröjde ej länge här, utan återreste
till Petersburg med sträng befallning att taga Viborg,
kosta hvad det än kosta ville.

   Försvararne blödde, förråderna minskades.  Till 
Lybecker stod snart den betryckta stadens sista hopp.  På
hans kraft, understödd af uppbåd från hela landet, berodde
nu Finlands nyckel.

   Och hvem var då denne Lybecker, till hvilken allas
ögon nu litade?  Han var en af dem, hvilka på en
underordnad plats i lifvet sannolikt icke varit bättre 
eller sämre än de flesta andra dödliga, men hvilka med
sitt minne i häfderna fått dyrt betala den upphöjda plats,
där slumpen ställt dem till egen ofärd och folkens
olycka.

Generallöjtnanten baron Georg Lybecker hade som
tapper och lycklig partigångare förvärfvat konungens
gunst, men saknade all duglighet för ett högre befäl.
Långt mindre var han vuxen det svåra värfvet att i en
så vådlig tidpunkt upprätthålla det sjunkande Finland
och förena dess sista hjältemodiga ansträngningar till ett
klokt, ett energiskt försvar. Som människa spillde han
sitt rykte genom den futtiga snålhet, som ständigt rufvar
på små intressen, där tidens faror mer än någonsin
hade behöft stora tankar. Som fältherre hade han
dokumenterat sin fullkomliga oduglighet under det 
ryktbara tåget mot Ingermanland 1708. Det var här han
med 14,000 man var nära att förändra nordens öden
genom att ödelägga det unga Petersburg, men lät Apraxin
skrämma sig genom ett listigt bref, som spelades i
hans händer och hotade honom att afskäras från kusten
af 40,000 ryssar. Aldrig har en glänsande vapenbragd
blifvit eländigare förfuskad med den skamligaste flykt.
Så hufvudlöst var hans återtåg för en inbillad och osynlig
fiende, att, utom andra förråder, 6,000 hästar blefvo
skjutne eller hasade, för att Lybecker måtte komma
undan till svenska flottan under Anckarstjernas befäl.

Ej under att hans namn redan 1710 hade i 
Finland en dålig klang, hvilken hans senare olyckliga bana
endast kunde göra ännu förhatligare. Det är sant att
hans stridskrafter voro otillräckliga och förråderna ännu
sämre, men fienden var icke bättre försedd vid sitt
första framryckande. Lybecker försummade tillfället att
genast i Mars angripa den af sjukdomar och köld
försvagade ryska hären och drog sig i stället tillbaka,
beherskad af samma planlösa fruktan som jagade honom
från Ingermanland, och fienden fick därigenom tid att
förstärka sin makt, tilldess att stridens utsikter för hvar
dag blefvo mera ojämna och Viborgs undergång för
hvarje förlorad timme oundvikligare.

En vacker eftermiddag i början af Juni var 
generalen i sitt högkvarter vid Keltis sysselsatt att granska
fältkassans räkenskaper, hvilka, som vanligt, utvisade
långt flera obetalda leveranser och aflöningar, än
kontanta tillgångar. Värmen generade något den tappre

fältherren; han hade skrubbat peruken åt sidan, 
snusdosan låg bredvid honom på det massiva ekbordet, och
emellanåt hämtade han nya krafter från en mugg kärnmjölk, 
hvars landtliga innehåll här och där efterlämnat
tydliga spår på de utbredda räkenskaperna. Att döma
af det välbehagliga småleende, som stundom krusade
den högtbetrodde mannens tunna läppar, tycktes han i
detta arbete vara just i sitt esse, sitt rätta element 
-- däruti, som i mycket annat, en förebild till sin ryktbare
efterträdare, fältmarskalken Klingspor, hvilken Finlands
olycksstjärna etthundrade år efter Lybecker kallade att
med samma utgång upprepa samma taktik -- tvenne
Fabier, hvilka hvardera <i>cunctando restituit rem</i> -- till
fiendens synnerliga belåtenhet.

-- Hvad nu, Rydholm -- sade han till fältkamrern,
som på behörig distans afbidade resultatet af
granskningen -- hundratrettiofyra daler för stöflar åt 
nylänningarne? Och en daler paret? Dessa pjäxskomakare
förtjente att hängas ...

-- Manskapet har i flera veckor gått barfota, ers excellens ...

-- Och ändå äflas de med att vilja marsehera mot
fienden! Men så prejar man kronan. Vadmal åt 
tavastlänningarne? Ha de då så lata hustrur och döttrar, att
de ej kunna bestå sig kläder på kroppen, så bed dem
draga för hin i våld.

-- Ers excellens, de ha länge gått uti trasor ...

--Och ändå vilja de slåss! Stryk skulle de få på
sina bara ryggar ... Hvad vill det säga? Hundra tunnor
råg att levereras i Tavastehus? Är han galen?

-- Uppbådsmanskapet från Österbotten är i
antågande, och icke en bit bröd är i ordning för dem.
-- Har rådet skickat oss en hop slödder på halsen,
må det själf draga försorg om förplägningen. Stryk ut
leveransen, det angår mig inte ... Herre, han har 
tvärtemot min uttryckliga befallning låtit dukaten gälla fjorton
daler vid utbetalningarna.

-- Ers excellens, stammade fältkamrern ...

-- Inte mindre än femton daler, karl! Femton
daler ett öre, inte en vitten därunder. Fan skall ta er,
herre, om ni ger för mindre än femton daler; ni får
betala det själf.

Fältkamrern tvekade.

-- Ers excellens vet kanske inte hvad onda tungor
säga om växlingarna ...

-- Så? Man muckar? Ut med det, Rydholm, hvad
är det man säger? Det är väl åter någon af de
belackarne, som inte har mer förstånd eller heder uti
sig, än en utpiskad trosshäst? Hvad säger det packet
om växlingarna?

-- Man säger ... jag ber att det inte tas illa upp ...

-- Nå? Jag tar väl, kantänka, ryska mutor?

-- Det vågar inte ens förtalet säga om ers excellens.

-- Nå? Ut med det, eller marsch!

-- Man säger att ers excellens tar emot kronans
dukat för tretton daler, men låter den vid utbetalningen
gälla för femton.

-- Bah, låt dem prata. Jag skall, d-n anamma,
lära dem prata, när kungen kommer.

-- Därför tänkte jag man kunde låta dukaten gå
för fjorton, för att tysta munnen på skriket.

-- Femton, säger jag, femton och två öre, ty 
guldmyntet kommer alltmera ur rörelsen. Får kungen lefva
några år till, Rydholm, fås dukaten ej för tjugu daler.
Hagel! Och jag skulle bli tiggare på edra växlingar!
Det vore tacken för det jag sliter mina stöflar i detta
sumpiga bondlandet -- för det jag kommenderar drängar
och lymlar, som ingenting annat förstå, än att supa upp
sin sold i öl och brännvin. Jag skall, gubevars, räcka
till öfverallt. För några lumpna hundra daler, som man
skrapat ihop åt mig, skall jag mata alla dessa fyllbultar
med paltbröd och korf, inrätta magasiner där ingenting
finns att magasinera, sy uniformer åt alla byxlösa 
pörtbjörnar och slå ryssen med en hand full rekryter, dumma
som oxar -- folk som, när de möta mig, göra front en
kvart timme sedan jag passerat förbi dem!

Vakthafvande underofficern anmälde nu, att en
officer, som kallade sig grefve Bertelsköld, begärde 
företräde hos hans excellens.

-- Låt honom vänta. Jag säger honom, Rydholm,
femton daler och tre öre skall han ta för dukaten. Jag
blir utfattig, jag får till slut panta bort sporrarna från
mina stöflar och slidan ifrån min värja. Donner 
element, de tro att guld växer här som kråkbär! Hvad
har han betalt för smöret och fläsket? Sextioåtta daler
för några futtiga tunnor? Är han rosenbefängd! Man
skall se att själfva trosspojkarne nu för tiden steka
fläsk uti smör!

-- Jag får underdånigst anmärka, att fläsket och
smöret äro för ers excellens' eget bord. Manskapet och
många bland officerarne ha ofta fått nöja sig med halfva
rationer, och därför klaga bönderne att deras ladugårdar
och hönshus fått nattetid släppa till resten.

-- Så att bönderne klaga? Jag vet ingenting, märk
han det, Rydholm, jag vet ingenting därom. De feta
bondlurkarne ligga där bakom sina ugnar och smörja
kråset, medan landets försvarare lefva på vatten och
bröd. Jag ger dem hin. Låt bara ryssen komma; 
element! Han skall lära dem hvar David köpte öl. 
Rydholm får lof att pruta på höet, säger jag. Dessa 
hästkrakar äta upp både mig och kronan.

-- Kavallerihästarna släpa benen efter sig af 
foderbrist, och hälften af trosshästarna ha störtat.

-- Så låt dem furagera på egen hand. Skola vi
själfva äta hö, för att skaffa hästarna hafre?

-- Betet är ännu klent, ers excellens, och alla lador
toma. Bönderne klaga att vårt kavalleri nedtrampar
grödan på deras åkrar.

-- Jag skall låta hänga de bondslynglarne och 
kommissarierne på köpet. Skall jag för deras snålhet komma
till tiggarstafven? Han skall pruta på höet, Rydholm.
Säg dem, att de måste släppa till pungen, medan armén
släpper till skinnet för landets försvar. Jag önskar att
de hade moskoviten på halsen.

-- Man kunde kanske gifva dem anvisningar på
kronan, att betalas efter freden ...
	
-- Freden? Han pratar det han inte begriper. Om
inte fan tar kungen, ha vi ingen fred att förvänta.
	
-- Ers excellens! ljöd plötsligt en främmande röst
vid dörren till rummet, och en högrest officer i 
lifdragonernes uniform gjorde militärisk honnör.
	
Generalen rodnade märkbart, sköt mekaniskt sin
kärnmjölk åt sidan och mätte den nykomne med en
blick af harm och förlägenhet.

-- Hvem är ni, som smyger er in och stör mig i
mina göromål, utan att låta anmäla er? var fältherrens
barska fråga.
	
-- Mitt namn är Bertelsköld, major och en af hans
majestäts drabanter. Smyga var aldrig min sak, och
ers excellens torde ursäkta att jag låtit anmäla mig för
en stund sedan, men ej har tid att vänta, ty mitt ärende
tål ej uppskof.

-- Så så. Bertelsköld? Och en order från hans
majestät. Var välkommen, herr major. Rydholm lämnar
oss och går att revidera räkenskaperna. Kom ihåg mina
befallningar.

-- Ja, ers excellens, jag skall pruta på höet, 
svarade fältkamrern, i det han med en satirisk bugning
aflägsnade sig.

-- Jag har ej äran framföra någon order från hans
majestät, svarade Bertelsköld, som nästan kände en 
medömkan med generalens förlägenhet. -- Jag blef fången
vid Dniepern, har flytt från fångenskapen och kommer
nu att, i spetsen för en trupp frivillige, erbjuda ers
excellens och landet min tjenst.
	
-- Han är välkommen, min bäste major, upprepade
Lybecker. Men jag kan ej finna hans anställning, som
i alla fall är gifven, så synnerligen brådskande.
	
-- Det är ej heller därför jag begärt företräde,
svarade majoren kallt. Jag har under min hitmarsch
lyckats inhämta säkra underrättelser, att den flotta 
regeringen afsändt från Stockholm till Viborgs undsättning
nödgats vända om med oförrättade ärenden, emedan
moskoviten låtit försänka inloppen och hunnit befästa
dem med batterier.

-- Illa det, herr major, rätt illa. Stjernstråle blir
tvungen att kapitulera.
	
-- Vidare har jag fått underrättelse att uppbådsmanskapet 
från Österbotten varit i antågande till Viborgs
undsättning. De fjorton socknarna norrom Gamla-Carleby
ha väpnat sig till norra gränsens försvar, och de
fjorton socknarna söderom samma stad ha tågat ut
under kapten Fabers befäl. Öfverallt har varit en stark
hänförelse och den redligaste vilja att offra lif och blod
för fäderneslandet.

-- Fägnesamt, mycket fägnesamt. Men, herr major,
ni som bepröfvad krigare, säg mig uppriktigt, hvad fan
skall jag göra med allt det slöddret från Österbotten?
Utan vapen, utan tross, utan exercis, utan disciplin,
måste ju sådana lösa bondhopar göra spektakel och
villervalla bland reguliera trupper, men för resten icke
uträtta annat än plundra landet och dö som flugor på
lasaretterna. Hvad d-n skall jag göra med allt det
packet, som regeringen i Stockholm behagar skicka mig
på halsen?

-- Ers excellens har rätt, såvidt det gäller
svårigheten att disciplinera och proviantera uppbådsmanskapet,
hvilket likväl bör låta sig göra med dugligt befäl och
kloka anstalter. Men ers excellens har orätt i att kalla
dessa redlige bönder slödder och pack. De äro i sanning
landets must och märg, och deras ärliga och manliga
uppsåt att tjena mot fienden förtjenar en bättre 
benämning och ett bättre emottagande. Beklagligen torde
likväl nu hela uppbådet vara förfeladt.

-- På hvad sätt?
	
-- Förlåt att jag säger det -- genom den 
otroligaste, den mest klandervärda vårdslöshet. En nyss
ankommen student från Österbotten rapporterar mig, att
mönstring hållits i Ilmola, och sedan enda karlen på
hemmanet blifvit hemförlofvad, jämte en eller två från
de hemman, som redan gifvit tre eller fyra karlar åt
kronan, ha där likväl återstått 4,200 man enrolleradt
manskap, allt godt och dugligt folk, under befäl af sina
länsmän och sockneskrifvare, jämte de mest ansedde
bönderne. Denna trupp har tågat ut, men icke funnit
ringaste anstalt gjord hvarken för tross eller förplägning.
Marschen blef därför snart omöjlig. Först rymde 
länsmännen, sedan sockneskrifvarne, därpå det mesta af
manskapet, så att numera af denna här, som kunnat
rädda Viborg, knappt några hundrade man i utblottadt
tillstånd framkommit till Keltis.

-- Nå hvad sade jag majoren? Idel sammanrafsadt
slödder, som ingen krigstukt känner. Gudskelof att vi
blefvo af med dem.

-- Ers excellens -- ni kan så gärna säga: 
Gudskelof att vi bli af med Viborg och snart hela Finland!

-- Kan jag hjälpa det? Stjernstråle får kapitulera.
Jag har göra att sköta mig själf.
	
-- Nej, ers excellens, Stjernstråle får ej kapitulera.
Vi måste rädda Viborg, om det ock skulle kosta hela
vår armé och vår högra hand.
	
-- Vi? Vi? Herr majoren må vara hans majestäts
drabant, så är det likväl mig hans majestät behagat
anförtro befälet i Finland. Jag anhåller att majoren
ej må förglömma det, när han talar om hvad <i>vi</i> måste göra.

-- Ers excellens, jag besvär er, för kungens och
er egen ära, för landets välfärd, för eftervärldens rättvisa,
som skall sitta till doms öfver våra handlingar --
rädda Viborg! Faller det, så är kanhända snart hela
Finland förloradt. Låt oss icke försumma ett ögonblick
att rycka ut och djärft angripa fienden, hvarhelst vi
må träffa honom! Jag förstår ers excellens' betänkligheter; 
jag vet att vi äro fienden mycket underlägsne
både i antal och krigsmateriel, men vi äga i stället vår
konungs föredöme och vårt okufliga mod; vi försvara
vårt land, vi kunna åtminstone dö för det. Reträtten,
stillaståendet förlama hela vår här. Så länge vi stå
sysslolöse här, medan vi nästan kunna höra kanondundret 
från Viborg, och hvar dag en del af dess
murar ramla, en del af dess få försvarare blöda -- så
länge är hvar arm utan senor och hvar knekt ibland
oss en krympling. Men gif oss order att rycka fram
och gripa an, vid Gud, våra armar skola blifva af stål,
och den svagaste bland oss skall blifva jämngod med
tio! Jag känner detta folk; ers excellens bör också
känna det. Det duger ej för lägerlif, det vill arbeta i
blod, när det ej kan arbeta med plog och harf. Stode
vår konung här ibland oss -- vid mitt goda svärd, han
skulle ej stå i läger nu, han skulle vara som Jehu öfver
fienden och jaga honom som vargar bort från hans
säkra byte. Låt oss därför rycka fram, i dag, nu
genast! Jag anför en liten trupp af femtio man studenter
och djäknar. Unna mig den äran att vara främst i
avantgardet och armbåga oss väg. Jag svär ers excellens,
att därest icke Viborg är fritt, innan nästa måne tändes
i ny, skall midsommarsolen skina öfver min och mina
kamraters graf vid dess murar.

-- Herr major, när har ni lärt er hålla så vackra
tal? De vore på min ära förträffliga mellan skål och
vägg, men som gammal krigare och som <i>er chef</i>, min
herre, bör jag underrätta er, att jag hvarken begärt
edra råd eller ämnar göra dem till rättesnöre för mitt
handlingssätt. För hvad jag gör ansvarar jag ensam
inför hans majestät, som därtill gifvit mig bestämda
order, och det är till åtlydnad däraf som jag icke finner
mig befogad att inlåta mig i dumdristiga och äfventyrliga
företag med en otillräcklig styrka. Kan ej Stjernstråle
hjälpa sig själf, så blir det ej jag som uppoffrar konungens 
trupper för hans skull, följden må sedan blifva
hvilken som helst.

-- Följden blir, att ers excellens efter Viborgs fall
får hela den ryska makten öfver sig.
-- Det blir min sak. Farväl, herr major. Ni torde
ursäkta att angelägna göromål ...

-- Ers excellens, tillåt mig åtminstone att med
min lilla trupp gå ut på ströfparti, för att uppfånga
fiendens kurirer och transporter ...

-- Hur behagade ni säga? Studenter och djäknar?
Nej, herr major, jag kan ej ansvara för att ni 
uppoffrar dem på edra vågspel. Ni stannar här med er
trupp, tilldess jag finner ett mera passande tillfälle att
använda er.

-- Blodet flyter helt nära oss, kanonerna dundra,
Finlands förmur faller, och ni vägrar mig att slåss!

-- Jag befaller er att stanna, och ni lyder mina
order. Farväl.

-- Ers excellens ... nu förutser jag Finlands öde!
Hvarför skall ett folk, så villigt att strida, i sin olycka
bindas till händer och fötter af en oduglig fältherre!

Dessa sista ord yttrade den tappre drabanten 
halfhögt vid sig själf och lämnade generalens rum med
sorg och förbittring i hjärtat.

-

<b>3. Pesten 1710.</b>

Det tappra Viborg hade, öfvergifvet af alla, blifvit
tvunget att dagtinga den 10 Juni, och Stjernstråle
med större delen af sina återstående krigare nödgades
gifva sig fången, öfverlämnande åt fienden hundrafyrtio
kanoner, åtta mörsare och en mängd krigsförnödenheter
af alla slag. Ännu samma år, den 3 September, föll
Kexholms fäste med tvåhundratrettioen kanoner, fyrtio
mörsare och 381,000 skålpund krut i fiendens händer
genom kapitulation, sedan dess fåtaliga besättning af 
tre- till fyrahundra man i tvenne veckor försvarat borgen
mot en mer än tiodubbel styrka. Gamla Finland och
Ladoga voro härmed för alltid förlorade för det svenska
väldet. Grufliga våldsamheter föröfvades i socknarna
kring Viborg, vilda utbrott af de råe krigarnes lustar
och girighet -- rysligheter, hvilkas minne knappt sekler
kunnat utplåna och som endast öfverträffades af 
uppträdena i Österbotten några år senare. Hellre än att
upplifva dessa sorgliga hågkomster, må vi stillatigande
gå dem förbi och endast anmärka, att ryska truppernas
stränga krigstukt och i allmänhet skonsamma behandling
af landet i de senare krigen lyckligtvis ej kunnat gifva
någon föreställning om stora ofredens fasor.

Men likasom domens änglar hade uttömt alla vredens
skålar öfver denna olyckliga tid, kom ännu den tredje
mordängeln att hemsöka hvad hungern och kriget lämnat
kvar i det förhärjade landet. Ur tidens mörka sköte
framföddes en ny landsplåga, en förhärjande pest, som
långsamt utbredde sig öfver norden och västern af
Europa. Den syntes, om ock österländsk till sin börd,
ha uppkommit ur de giftiga dunsterna från Polens och
Galiziens slagfält, midti loppet af Carl XII:s segerbana
år 1707, och fann öfverallt en fruktbar jordmån i den
nöd och de sorger, som åtföljde krigen. En 
hemlighetsfull rubbning i naturens dolda verkstäder tycktes nu,
likasom under de stora hungeråren, lossa på fogningarna
af hälsan och lifvet. Förfärligt kalla vintrar, med skaror
af vargar, kvalmigt heta somrar, jordskalf och missväxt
voro farsotens föregångare. Flyktingar från Estland och
Liffland, halfdöde af hunger och elände, kringspridde
förhärjelsen till de finska och svenska kusterna. Den
9 September kom pesten med tvenne liffländska kvinnor
till Helsingfors. De angripna husen cernerades genast,
och alla ankommande flyktingar från sjösidan förvisades
till en aflägsen ö i skärgården (Stora Mjölö?). Men det
oaktadt tilltog farsoten och bortryckte inom tre månader
1,185 personer i denna då så obetydliga stad. Därefter
brast den ut i Borgå och dödade sexhundrafemtiotvå
personer, hvarefter den utbredde sig vidare både längs
kusten och inåt landet. Största delen af Finland, ända
till och med Uleåborg, blef hemsökt af denna 
fruktansvärda gäst, men mycket olika. I en del landsorter,
såsom Janakkala och Mäntyharju, ödelades mer än halfva
befolkningen, och hela byar blefvo utdöda. Andra sluppo
vida lindrigare; några synas ha blifvit alldeles 
förskonade.

Vår berättelse för oss nu till Åbo, i medlet af
Oktober samma olyckliga år.
	
Bland de få resande, hvilka den tiden, ej utan
viktiga skäl, besökte Åbo, befann sig äfven vår gode
bekante; korporalen vid Bertelskölds friskara, Simon
Bång. Hans intåg var icke lysande; det skedde till fots,
i det han ledde vid tygeln en gammal dragonhäst, som
härtills fört honom fram, men nu af hunger och 
strapatser var nära att digna. Den hederlige Bång kände
knappt igen sin födelseort -- så hade Åbo förändrats
på några få månader. En töcknig och kvalmig sunnan
blåste sakta öfver staden, röken slog ned, och 
stränderna af den grumliga älfven voro betäckta med tjockt
grönt slem. De förr så lifliga strandkajerna voro öde,
akademins salar öfvergifna, gatorna folktoma, torgen
betäckta af de gulnade höstlöfven. Här och där smög
en mänsklig varelse ängsligt och brådskande framåt
apoteket. De spärrade husen liknade nyss tillmurade
grafvar, och de flesta fönster skymdes af hvita lakan.
Tid efter annan skramlade en tung kärra fram öfver
gatorna. Den kördes i dyster långsamhet af en kusk,
som från hufvud till fot var betäckt af en svart 
vaxdukskappa och har öfver ansiktet en mask, som gjorde
hans anblick ännu hemskare. Efter denna kärra sprungo
stundom skrikande barn, somliga gråtande, somliga
hotande med sina små händer att slå den grymme
mannen i vaxdukskappan, för det han ej ville gifva dem
tillbaka deras far eller mor, som han bortförde med
kärran. Simon Bång var icke någon gråtmild man,
men vid denna syn bortvände han sina ögon, och ett par
stora tårar droppade ned på hans svarta förvildade skägg.

Han närmade sig nu till centern af staden, den
vördiga domkyrkan. Dess dörrar voro öppna, fastän det
var söcknedag, och orgeln därinne spelade en
begrafningspsalm. På kyrkogården därutanför var folksamling
och oväsen. Den välbekante smeden Vasara-Jaakko hade
under natten där begrafvit sin i pesten aflidna hustru,
och detta var strängt förbjudet, emedan alla pestdöde
skulle föras utom staden till den nya begrafningsplatsen.
Så snart öfverträdelsen blef bekant, lät därför 
landshöfding Palmenberg, som ej var att skämta med, genom
stadsvakten upptaga den döda och häkta smeden. Men
Vasara-Jaakko var ej den man, som så lätt gick af för
hvad han ansåg vara sin borgerliga, sin mänskliga rätt.
Den förtviflade mannen slog som en ursinnig omkring
sig med sina sotiga näfvar och fällde den ena efter den
andra af vakten till marken. Hopen tog hans parti,
vakten blef bortjagad och den döda åter nedlagd i
grafven. Det liknade sig till fullkomlig anarki. 
Samhällsordningens band voro nära att brista, och till råga på
ofoget blandade sig i hopen en skara af rusiga gesäller
och matroser, hvilka under natten hade plundrat en
nyligen afliden handlandes vinlager.

En gammal kvinna med vildt stirrande ögon och
flygande hår klef upp på en af grafvårdarna och 
begynte att profetera. Den ena skrikarn efter den andra
tystnade omkring henne, och efter hand blef en ljudlös
stillhet på kyrkogården. Alla kände Inkeri från Tyrvis,
hon hade, som fordom Majniemis häxa, redan länge
varit ett föremål för mängdens fasa och domstolarnas
rannsakningar. Förvunnen till trolldom med halfva bevis,
hade hon suttit häktad på bekännelse -- en af de sista
martyrerna för det förfärliga häxväsendet, som finnes
beskrifvet i den femte af dessa berättelser. Men man
var ändå icke numera så tvärsäker på verkligheten af
sådana brott; man betänkte sig längre i domstolarna,
innan man vågade fälla någon saker till bålet. Och
Inkeri var ingen häxa af den gamla upplagan. I sin
förvirrade inbillning ansåg hon sig snarare som ett
helgon, en profetissa, än för en djäfvulens tjenarinna,
och brukade inblanda i sina besvärjelser de skarpaste
botpredikningar. Hennes galenskap hade varit fullkomligt
oskadlig, om man låtit henne vara i fred, men nu 
förbryllade hon sina domare, som icke visste om en god eller
ond ande talade ur henne. Så satt gamla Inkeri i åratal
inspärrad, utan att se sitt öde afgjordt, tilldess att hon
nu, under pestens oredor, man visste ej huru, kom lös.
-- Ve, ve öfver Åbo! utropade hon med ett raseri,
som eldades på engång af hämndkänslan öfver lidna
förföljelser och den fanatiska tron på en öfvernaturlig
profetisk gåfva. -- Ve, ve öfver dig, fördömda stad,
som, likt Israel, bränt dina profeter och dragit dina
sierskor inför domstolarna och kastat dem i floden till
hån för människorna! Jag säger dig, att eld skall falla
öfver dig från himmelen och bortsopa dig från jorden,
när vredens dag kommer öfver dig, och bålens gnistor
skola uppblossa och förtära dig. Ve, ve öfver dig, 
domkyrka, som har upplåtit dina portar till att förbanna
de heliga och de gudainvigda! Jag säger dig, kyrka,
att dessa dina portar ej skola tillslutas, innan förödelsens
styggelse står i ditt innersta och hästarnas hofvar trampa
i dig på de dödas grifter. Ve öfver dig, flod, som har
uppslukat Valborg Kyni, min mormoder, och andra
hennes likar, som haft profetiornas gåfva! Jag säger
dig, Aura flod, att dina vågor skola färgas röda af blod
och grå af aska, och eldslågorna skola förtorka din
bädd och fiendens kölar trängas på dig så tätt som
isstycken i den stora vårfloden. Ve öfver dig, 
sandbacke, som lånat din mark till häxornas bål! Jag
säger dig, att du skall betäckas af de dödas 
obegrafna ben och vattnas med blod och blifva ett 
tillhåll för gamar och vargar. Ve öfver dig, skog, som
lånat ditt virke till bålen! Jag säger dig, att du skall
falla för oväns yxe och våldets lågor och varda utödd
från jorden, och på din mark skall intet gräs mera växa.
Ve öfver dig, folk ...
	
-- Men så tysta då ned den galna käringen! ljöd i
detsamma landshöfdingens starka stämma, där han till
häst infunnit sig för att återställa ordningen.

Ingen vågade röra henne. Bland hela den talrika
mängden lyftades ingen arm, och ingen annans mun
öppnade sig ens, för att befalla henne tiga.

-- Ve öfver dig, folk af Åbo, fortfor hon, du som
tvagit dina händer i martyrernas blod och hånskrattat
vid deras jämmerrop! Jag säger dig, att du skall göda
fälten och kyrkogårdarna med dina kroppar och varda
förskingradt som agnar för stormen. Ve öfver dig, folk
af hela det stora Finland, hvars synder skria mot 
himmelen och ropa om hämnd! Jag säger dig, att din
ovän är öfver dig, och si han står allaredan vid tröskeln
af din stuga, och han skall komma därin och förgöra
dig och dina barn, så att där intet grått hår och intet
spenabarn i dig förskonas, och i sju år skall han råda
öfver dig med järnspira och gissla dig till döds och
förtrampa dig som ett ogräs af jorden. Ve öfver dig,
konung ...

-- Hugg ned den fördömda häxan, hon smädar
konungen! ropade landshöfdingen utom sig af vrede.
Men fasan hade förlamat hvarje arm -- ingen rörde
sig.

-- Ve öfver dig, konung! -- utbrast kvinnan med
obeskrifligt raseri -- ve öfver dig, Carl, Sveriges, Göthes
och Vendes konung, som kallar dig en kristen furste
och dväljes i de otrognas förbund och besudlar världen
med blod och styggelse! Jag säger dig, att din stjärna
är nedergången, och aldrig mer skall hon uppstiga ur
natten. Blodiga äro dina fjät och i blod skall du trampa
olyckans väg, och dina fiender skola triumfera öfver dig,
och de, hvilka du trodde mest, skola lönligen taga ditt
lif om natten ...

Nu trängde sig landshöfdingen ytterst uppbragt fram
till sierskan, och ett par af vaktkarlarne bemannade sig
och stego fram för att gripa henne.
-- Rör mig icke, skrek hon. Jag har pesten!

Karlarnes lyftade armar sjönko för detta magiska ord.

Men nu voro också den olyckligas krafter brutna.
Hon teg en stund helt stilla. Därpå segnade hon 
långsamt ned, men hennes läppar rördes ännu engång saktare,
och man hörde henne säga:

-- Ve, ve ock öfver Inkeri! I synd är hon född
och har lefvat i synd och talat i synd, och anden har
kommit öfver henne till att förgöra henne och föra
henne inför lefvande Gud ...

Vid dessa ord sjönk hon orörlig till marken. Man
upplyftade henne. Hon var död.

Hopen skingrade sig under det hemska intrycket
af denna tilldragelse. Trotsets upproriska ande var
som bortblåst från mängdens sinnen. Sierskans ord
hade dämpat stormen såsom ett höstregn. Smeden lät
godvilligt bortföra sin hustru; ingen yttrade mera ett
ord till motstånd. Framtidens spöken, hvilka den döende
manat i dagen, stodo som svarta skuggor för allas föreställning.

-- Mera sand, mera sand på grafvarna! befallde
åter landshöfdingens stämma ... -- Är det ni, Bång!
Jag vet edert ärende, och har nyss fått svar ifrån
Stockholm. Regeringen har bifallit er anhållan. I morgon
afgår bref till general Lybecker med kungliga senatens
önskan -- ty man kan ej befalla general en chef --
att tillåta grefve Bertelskölds frikår operera på egen
hand till förfång för fienden. Farväl, jag önskar er och
edra kamrater lycka!

*

Hela hösten fortfor den osunda dimmiga väderleken,
utan storm, utan regn, utan frost, utan snö; en
beständigt tung och molnhöljd himmel, som tycktes ligga
likt ett hvalf af bly öfver det olyckliga landet. Och
under denna tryckande atmosfär fortforo pestens 
härjningar och en tung dyster nedslagenhet öfverallt. Först
under själfva julnatten, då världens ljus steg ned i
dödens skuggor, klarnade den dittills obevekliga 
himmelen, den första frosten kom, och juldagen klockan elfva
på förmiddagen, när folket kom ifrån kyrkorna, syntes
solen, som icke blifvit sedd på långa månader. Med
den återföddes hoppet i de olyckligas hjärtan, och det
blef icke besviket. Pesten aftog därefter hastigt och
upphörde alldeles i Januari följande året. Men dess
förödelser hade varit stora. I Åbo bortrycktes 
tredjedelen af folkmängden, som då ej uppskattades till högre
än 6,700 personer. Siffran för hela Finland är obekant,
för Sverige ensamt beräknas den till minst 100,000
människolif. Hofvet och ämbetsverken flydde från 
Stockholm; 20,000 människor dukade under; i Köpenhamn
23,000. Många, som flytt för pesten, återvände först
på sena vintern till städerna. Historien förvarar ännu
från denna tid berättelsen om en finsk öfverinspektor
vid namn Johan Erik Nordenberg, stamfader för den
berömda släkten Nordenskiöld. Han utrustade ett säkert
fartyg med alla förnödenheter, gick sedan, en annan
Noach, ombord därpå med hustru, barn och tjenstefolk
och seglade så i flera månader kring Ålands skärgård,
utan att låta någon båt eller människa nalkas fartyget,
hvarmed han fortfor tills värsta sjukdomstiden var öfver.
4. Högkvarteret vid Borgå.

Åren 1711 och 1712 förflöto utan större 
krigshändelser. Ryska kårer gjorde ströftåg från Viborg;
ryska flottan visade sig i skärgården; men tsar Peters
blickar voro nu med våda och oro riktade på halfmånen;
han hade ej tid att tänka på Finland. Segraren vid 
Warschau, grefve Nieroth, en redlig och behjärtad veteran,
men försvagad af ålder och sjuklighet, fick öfverbefälet i
detta land och gjorde ett försök att återtaga Viborg. Det
misslyckades af brist på artilleri och lifsmedel. Äfven
»nostofolket», hans uppbådsmanskap, kunde, så illa 
försedt som det var, ej förmås till en ordentlig belägring
och lopp från fanorna tillbaka till hemorten. Viborgs
öde var skrifvet i stjärnorna.

Nieroth dog i början af 1712, och i Juli samma
år förordnade konungen Lybecker åter till 
öfverbefälhafvare -- kanske just för det att rådet anfört mot
denne så många klagomål. Kalabaliken i Bender flög
nu kring Europa på ryktets vingar, och tsaren begynte,
lugnad från detta håll, att åter skåda mot norden.
»Carl XII är galen» utropade med en mun den tidens
statsmän, och tsar Peter delade troligen samma mening.
I alla händelser hade svenska lejonet förspillt sina 
förhoppningar i Konstantinopel, och tsaren hade nu fria
händer att med Finlands eröfring fullborda sitt 
östersjövälde.

Helsingfors fick mottaga första hugget, när örnen
slog ned. Denna tilldragelse beskrifves af Henrik
Forsius i hans topografiska skildring år 1757 med följande ord:
»År 1713 om bönesöndagen kl. 11 f.m. anlände
hit ryska sjöflottan i ett fienteligit uppsåt; och som han
då, så godt som incognito, framdrog sina fartyg öfver
Hertonäs sund, så kunde de härvarande finska 
regementerne
<footnote>1,500 man under C. G. Armfelt. Forsius glömmer
nämna att Armfelt i början slog fienden tillbaka med stor
förlust och retirerade först när tsar Peter själf i spetsen för
sin skärgårdsflotta angrep Helsingfors och hotade kringränna
den obetydliga finska styrkan.</footnote>
uti denna bestörtning ej göra honom något
märkeligt motstånd, utan nödgades med rinnande tårar,
vid flykten härifrån, sätta själfva eld på staden. Ryssen
stiger härpå obehindrad upp och delar så sitt manskap,
att en del söker till att dämpa den grymma eldslågan i
staden, men vinner ej mer genom detta sitt bemödande,
än att han får halfbrända stockar och några sjöbodar
samt vid sjön belägne gårdar bärgade. En del af sina
troppar låter han följa i hamn och häl vårt flyende folk,
men blifver något hindrad i sin framfart, i det att de
2:ne nära intill staden vid Tavasttullen belägne broar
voro jämväl af våre egne vid deras öfverkomst uppbrände.
Dock är ryssen oförtruten att af de då än
kvarblefne stockar göra sig flotta och sätta sitt manskap
öfver. Emellertid fingo våra vid Gammelstad samla sig
till motstånd, men måste dock i så förvirradt tillstånd
lämna fienden platsen. Ryssen blifver då mästare af
alltsammans, men måste par dagar därpå, då vår svenska
galer-eskader anlände, åter begifva sig härifrån till Borgå,
hvadan han närmare mot hösten anlände igen till
Helsingfors, då han med större mod inkräktar staden,
och behölt den under sitt välde till år 1721. 
Flyktingarne, som under denna tid hade större säkerhet
ibland vilddjur, än i sina hemvist, började nu småningom
med bättre hopp framkrypa. Hade ej ryssen vid sin
bortgång lämnat sina casarmer orubbade, dem han här
under sin varelse uppbyggt medelst många hus 
ditsläpande ifrån det näst omkringliggande landet, så hade
invånarena ej vetat hvart de skulle sticka sitt hufvud.
De äro dock nöjda i hopp om en blidare himmel, att i
stället för sina förut väl uppbyggda hus och redbaraste
egendom antaga några i hast odugeligen uppbyggda och
förskämda casarmer. Den med invånarenas blod 
bestänkta askan gör dem så bestörta, att de med möda
kunna igenkänna sina förra tomter.»

Helsingfors brändes, emedan man saknade tid och
hästar att undanföra de där samlade rika förråderna.
Några säga att det skett på Lybeckers befallning, och
visst är att det mycket klandrades, äfven af rådet. Denne
Lybecker hade en ovanlig förmåga att draga öfver sig
harm och ovilja. Fram på sommaren, när ryssarne
nalkades, ville han äfven bränna Åbo -- »för att skada
fienden.» Det blef väl hindradt, men blotta ryktet
därom väckte allmän förbittring. Lewenhaupt tycktes
icke ha glömt sitt föredöme, Lybecker, när han tjugunio
år senare under sin nesliga flykt lät antända Fredrikshamn.

Den tappre Carl Gustaf Armfelt, då generalmajor
och öfverste för Nylands infanteri, retirerade från 
Helsingfors till finska hufvudstyrkan i Borgå, och nu väntades
strid. Men snart nalkades ryska flottan, och Lybecker
retirerade undan till Mäntsälä samt därifrån än högre
mot Tavastland. Under tiden härjades kusten och hela
nejden kring Borgå af fienden. Emellertid ankommo
på samma gång skrapor från rådet och förstärkningar
af manskap. Lybecker tågade nu tillbaka till Borgå, och
det är här vi återfinna honom inpå sommaren 1713.
Borgå, som efter Viborgs fall var den sista 
kvarblifna staden åt öster, hade lidit mycket af ryska 
anfallet den 11 Maj 1708, då en ströfkår af trehundra
man lyckades öfverrumpla den obefästade staden. Väl
satte sig åttio man af stadens ungdom till motvärn vid
bron och drefvo fienden tillbaka med en förlust af
femtio man; men andra morgonen landsteg fienden ånyo
vid Tarkkis, slog försvararnes oordnade skara, plundrade
staden och uppbrände en del däraf, jämte de 
kringliggande egendomarna. Efter denna olycka och den
därpå följande pesten hade Borgå ännu ej repat sig,
hälften af dess invånare voro döde eller skingrade, och
den åldriga domkyrkan med dess branta spetsiga tak
nedblickade i sitt stumma allvar öfver de trånga, krokiga,
halfbrända gatorna och de skaror af militär, som vimlade
kring högkvarteret.

Staden och nejden erbjödo en liflig anblick. En
del af trupperna kamperade i tält på den höga sandvall,
som kallas Borgbacken, en kvarlefva af forna 
befästningar, andra åter voro förlagde på de närmaste 
herregårdarna, medan »nostofolket», som ej hade tält att
tillgå, slagit sig ned i spridda grupper på Näsebacken
gentemot staden. Röken af hundrade lägereldar 
uppsteg emot den blå augustihimmelen, och trummorna ljödo
från de förtrampade sädesfälten och de plundrade 
rofländerna.

Den finska styrkan hade nu åter vuxit till 9,000
stridbare och stridfärdige män, af hvilka hälften vidpass
reguliera trupper och resten uppbådsmanskap. 
Medvetandet att, med en ringare styrka än så, hafva slagit
den stora ryska hären vid Narva, bodde ännu i hvarje
bröst, och på segern tviflade därför ingen. Ändtligen,
ändtligen, efter så många skymfliga och mödosamma
återtåg, skulle man nu få slåss på allvar, och för första
gången på länge ljödo åter glada och djärfva krigssånger
under de finska björkarna.

När därför general Lybecker, omgifven af sin stab,
red ut för att mönstra trupperna, glömde soldaten sitt
gamla groll och hälsade honom med skallande hurrarop,
i den vissa öfvertygelsen, att denna mönstring förebådade
ett dristigt anfall, vare sig mot Helsingfors, där fientliga
styrkan var obetydlig, eller mot Viborg, där skarpare
hugg, men ock en större ära vore att vänta.

Dessa förhoppningar lifvades ända till jubel genom
underrättelsen om lyckliga ströftåg, som finske 
partigångare både i öster och väster nyligen gjort till fiendens
skada. Öfverste Ramsay på Jackarby ej långt ifrån
Borgå hade med ett frikompani af sina underhafvande
ströfvat ända till portarna af Helsingfors och hitförde ej
mindre än några och fyrtio fångar, bland hvilka två
officerare. I öster bade Bertelsköld med sin friskara
icke blott borttagit en större transport i nejden af Viborg,
utan äfven uppfångat en kurir med viktiga depescher
från krigsministern i Petersburg. Korporal Bång, som
framförde dessa depescher till öfverbefälhafvaren, 
rapporterade, att en del af Karelens befolkning stod under
vapen, kommenderad af den djärfve bonden Sallinen
att den oförskräckte partigångaren Luukkonen, jämte sin
underbefälhafvare Långström, opererade i fiendens rygg,
och att slutligen Bertelsköld hoppades kunna afskära all
förbindelse mellan Viborg och Petersburg landvägen,
därest han kunde stöda sig på den framryckande finska
armén.

Öfverbefälhafvaren mottog dessa underrättelser med
någon förlägenhet. På hög befallning hade han någon
tid förut låtit utfärda åt Luukkonen majorsfullmakt samt
utnämna Långström till kapten. Men partigångarne voro
icke i hans smak. Han låtsade icke höra hurraropen.
Han såg uti dem en indirekt uppmaning till strid; han
kände sitt folk. Trumpen red han vid Armfelts sida,
döljande stundom sin förlägenhet med några sträfva 
anmärkningar öfver uppbådsmanskapets brokiga mundering
och tafatta sätt att bära musköten.

-- Jag ansvarar icke för dessa karlar i fronten vid
en parad, men jag ansvarar för dem öga mot öga med
fienden och vid en salva på tio steg, svarade den tappre
Armfelt med någon förtrytelse. -- Ers excellens behagade
endast gifva dem tillfälle därtill.

-- De lymlarne visade senast vid Viborg hvartill
de dugde, återtog Lybecker. Lupo de icke till skogs
som en fårskock, det första de hörde hunden skälla!

-- Nej, ers excellens, de rymde icke af fruktan
för fienden, de rymde för det att de ej fingo möta
honom man mot man i handgemänget, och detsamma
skola de göra nu, om de icke få slåss. Deras ränslar
bli snart toma, deras åkrar och ängar stå med obärgade
skördar. Huru vill ers excellens begära af dem, att
de skola uthärda ett långvarigt lägerlif, utan att däraf
se andra resultater, än oupphörliga fram- och återmarscher,
medan fienden obebindradt härjar i grannskapet!
Man gör icke fälttåg med detta folk, men man
levererar batalj. För att behålla vår armé äro vi tvungne
att slåss.

-- Vi äro för svaga, vi måste invänta förstärkningar.
	
-- Och medan vi erhålla några hundrade man, får
fienden tid att förstärka sig med tiotusende. Medan
våra reguliera trupper kanhända få ett par kompanier
rekryter mera, skola kanske tvåtusen af
uppbådsmanskapet öfvergifva fanorna. Den vackra årstiden går förbi,
och snart skola höstregnen göra vägarna ofarbara. Ers
excellens, vi måste slåss!

-- Bli vägarna inpraktikabla, är det fienden som
däraf har mesta olägenheten. Det är vår fördel att
uppehålla honom så länge som möjligt.

-- Medan fienden framfar med eld och svärd --
medan landet blöder -- medan harm, förbittring och
blygsel uppfylla alla sinnen! Nej, ers excellens, som
sakerna nu stå, väntar man icke; man handlar. Vi äga
nu 9,000 man, och fienden äger knappt mera än 12,000
samlade på en punkt. Våga vi icke nu en strid, så
skola vi tre veckor härefter ej äga mer än halfva vår
styrka, medan fienden har fördubblat sin. Det ges intet
val, vi äro tvungne att slåss!

-- Herr generalmajor, ni känner min mening och
hans majestäts bestämda order. Jag önskar att vi må
afbryta detta ämne, och ni gjorde bättre uti att exercera
ert folk i de simplaste handgreppen. Kreuzsapperment,
dessa karlar skyldra som paddor!

-- Tillåt mig endast ännu en fråga. Är det ers
excellens' mening att invänta fienden här?

-- Jag handlar efter omständigheterna.

-- Men om han angriper oss, hoppas jag att vi
hålla stånd. Vår position är fördelaktig ...

-- Jag har sagt herr generalmajorn, att jag handlar
efter omständigheterna och skall använda er värja, om
vi behöfva den. Behagar ni spisa middag hos mig?

Armfelt förde med en lätt bugning handen till hatten.

-- Auf Wiedersehen!

Och de båda fältherrarne åtskildes -- Lybecker
nöjd att ha undkommit vidare föreställningar af en man,
som han både fruktade och hatade och vid hvars sida
han som krigare måste känna sig oändligt underlägsen
-- Armfelt åter harmfull och rufvande på en plan att,
likt Themistokles fordom, med eller mot hans vilja
tvinga öfverbefälhafvaren till strid. Knappt var han
hemkommen till sitt kvarter, innan han satte sig att
skrifva följande biljett till sin fru Lovisa, född Aminoff,
på Isnäs gård:

<tab>Min älskade Louise!

Detta i hast för att <i>prévenera</i> dig på mitt möjliga
besök, i händelse vi skulle blifva slagne och tvungne
att <i>échapera</i> öfver till Sverige. Vår ställning här är
förtviflad, armén i uppror, alla förråder slut och 
ammunitionen alldeles fördärfvad efter senaste regnet. Jag
vill hoppas i det längsta, att fienden icke attackerar oss
i dag eller i morgon uti denna högst ofördelaktiga position,
ty skulle så olyckligt inträffa, förutser jag vårt fullkomliga
och oundvikliga nederlag. Var emellertid vid godt mod,
jag skall <i>sauvera</i> oss alla, för att i dina trogna armar
glömma lyckans ostadighet. Kyss min lilla Gustaf, och
låt Stolt exercera honom flitigt; om några dagar är
jag kanske hos er och om två veckor i Sverige. <i>Au
revoir! Jusqu'à la mort</i>

<tab><tab><tab><tab><tab>din
<tab><tab><tab><tab><tab><i>C. G. A.</i>

Borgå, 4 Aug. 1713.


Generalen förseglade biljetten och ringde.

-- François! -- sade han till sin trogne 
kammartjenare, som följt honom från Frankrike och var 
tillräckligt invigd i sitt då för tiden högviktiga yrke, för
att förstå en halfkväden visa -- har du lust att förtjena
tjugu dukater?
Fransmannen smålog.

-- Ers nåd har en talang att sporra mitt nit, som
påminner mig om forna gladare dagar -- i Valenciennes
till exempel ...

-- Tyst, din slyngel. Det är ej fråga nu om ungkarlsäfventyr. 
Skaffa dig så fort som möjligt en bonddräkt
och sy in denna biljett i din tröja, men sy den icke
för skickligt ... du förstår?

-- Icke för skickligt? Godt.
	
-- Begif dig sedan med några byttor och skräp,
hvad du får tag i, förbi fiendens förposter. De stå
knappt två mil härifrån i Sibbo. Du blir tagen, 
förstår du?
	
-- Godt. Jag blir tagen.

-- Och åter utlöst, ifall du ej därförinnan blir hängd.

Kammartjenaren gjorde en komisk grimas.

-- Jag hoppas att denna biljett blir ditt sauvegarde.
Du examineras -- du dummar dig -- man ansätter dig,
visiterar dig, och biljetten, som du skulle smuggla till
Isnäs, blir funnen. För att undkomma repet, ljuger du
efter bästa förmåga om vår dåliga ställning och låter
med mycket prut förmå dig att blifva vägvisare åt fienden,
för att i morgon bittida öfverrumpla oss. Det är mycket
möjligt att Lybecker i sin tur låter hänga dig när du
kommer tillbaka, men vid sådant är du då redan van.
Halt -- jag påminner mig nu, att vi kunde undkomma
åt Mäntsälä-sidan. Du bör göra fienden på fint vis 
uppmärksam därpå och laga så att han detacherar en kår
i vår rygg och, om möjligt, på alla sidor kringränner
oss. På alla sidor, hör du; å, det vore gudomligt! När
man nedtagit dig från galgen, skall jag göra dig till min
hofmästare och fördubbla din lön.

-- Ers nåds befallningar skola till punkt och pricka
bli åtlydda. Jag vågar blott underdånigst en bön ...

-- Säg ut. Dock väl icke tjugu dukater till?

-- <i>Fi donc</i>, hvad tänker ers nåd om mig? Jag
supplicerar blott allerödmjukast, att om jag skulle råka
bli nedtagen litet <i>för sent</i> från min upphöjda plats, ers
nåd då måtte låta inrista följande epitafium på min graf:
Här hvilar en trogen slyngel, som lefde och dog för sin
herres pojkstreck ...

-- Godt, godt, skrattade Armfelt, din begäran är
billig och blir dig beviljad. Men packa dig nu fort af,
ty annars fruktar jag att vi retirera i morgon.

-- Ah, min tappre fältherre! utropade generalen,
sedan kammartjenaren bortgått. -- Du har bjudit mig
på middag i dag; gifve Gud att jag kunde bjuda dig på
en god frukost i morgon bittida
<footnote>Fältskärn tillade, att om man ej återfinner denna 
anekdot i arkiverna, torde man finna nyckeln därtill i den tappre
generalens djärfva och förslagna personlighet.</footnote>.
François är ingen
dufunge, han skall mata i dem denna historia som 
paltbröd. Blott de nu ville rätt kapitalt kringränna oss!
<i>Grand dieu</i>, jag ville engång se denna usle 
reträttmakare tvungen att fäkta på fullt allvar!

Dagen förgick, och Armfelt var vid briljant lynne.
Så rättfram han var, kunde han ej afhålla sig från
ett och annat stickord mot öfverfältherren. Talet föll
vid middagstaffeln på Rutger von Ascheberg, när han
öfverraskade och nedgjorde Czarneckis polackar om natten
vid Kunitz.

-- Czarnecki var en narr, inföll Armfelt; han skulle
ha hasat hästarna och rymt öfver till flottan.

Lybecker nödgades smälta denna föraktliga anspelning 
på hans ryktbara reträtt från Ingermanland. Men
Czarneckis öde måtte ha väckt hos honom vissa slumrande
farhågor, och vid nattens inbrott utskickade han spejare
i alla riktningar, för att gifva akt på fiendens rörelser.

Armfelt å sin sida red ut bland trupperna och 
förvissade sig, utan att låta märka något, att alla poster
voro på sin vakt och att de spridda fördelningarna kunde
med lätthet sammandragas. Från uppbådsmanskapets
lägerplats lät han i tysthet bortföra allt brännvin, och
sina nylänningar lät han, under förevändning af en tidig
rekognoscering, sofva i full mundering och med laddade
musköter.

Det var redan långt lidet på natten, då en af
spejarne i fullt språng återvände till Lybecker med den
rapport att han åt Sibbo-sidan förnummit det dämpade
ljudet af en antågande stark kavalleritrupp. Kort därpå
kom en annan, snart äfven en tredje med dylika rapporter,
att fienden var i rörelse långs hela linien åt Mäntsälä-
sidan. Lybecker, som ej kunde frånkännas förtjensten
att åtminstone vara en <i>försiktig</i> fältherre, lät genast
hela sitt kavalleri sadla upp och tåga mot den hotade
punkten i norr, hvarefter infanteriet fick uppbrottsorder,
trossen hopsamlades och hvad som ej i hast kunde
medföras brändes eller förstördes.

Armfelt skummade af vrede. Hans plan var i förtid
röjd, men han hoppades allt ännu, att fienden skulle
göra ett försök att begagna den skenbara villervallan.
Förgäfves. Ryssarne, hvilka sågo sig bedragne i sin
förmodan att träffa finnarne oförberedde, fullföljde icke
attacken, utan drogo sig tillbaka i sin förra position. En
obetydlig skärmytsling mellan kosackerne och Nylands
kavalleri blef enda resultatet af den vidtutseende nattliga
öfverrumplingen.

Men däremot, när armén efter fyra dagars 
ansträngd marsch åter gjorde halt i Pälkäne, utbrast den
länge återhållna förbittringen inom finska armén uti full
låga. Officerarne, och bland dem i främsta rummet
soldatens gunstling, den tappre Armfelt, hade största möda
att förekomma ett fullständigt myteri.

-- Hvarför få vi ej slåss! utropade krigarne och
spottade i sin harm på den skriftliga dagorder, hvari
öfverbefälhafvaren anbefallde dem ordning och krigstukt 
under den nya reträtten.

-- Hvarför få vi ej slåss! upprepade »nostofolket»
utom sig af harm. -- Är det därför som vi tågat så
många mil från våra hemorter och tåligt lidit alla 
strapatser, för att nesligt vända tillbaka utan att ha lossat
ett skott, medan fienden tager landet ifrån oss!

-- Hvarför slinka vi landet omkring som jagade
harar, till fiendens hån och åtlöje! Vore vi icke
värde att pojkarne i hvar by pekade fingren åt oss
och våra egna kvinnor jagade oss tillbaka med 
sopkvastarna!
-- Värt högsta befäl löper undan som haren för
trumman! Skola vi tillåta att man förråder landet!
Skola vi låta sälja våra hustrur och barn som plockade
höns åt den förste moskovit, som skrämmer generalen
till skogs!

-- Låt oss söka den största kruka som finns i
Pälkäne kyrkoby och stoppa generalen i den och doppa
honom i sjön! Om det vore skada på något, så vore
det på krukan ...

-- Ja, gossar, och så taga vi Armfelt till chef.

-- Och tåga ånyo mot fienden, men den gången
för att stå!

-- Hvad nu, oförskämda slynglar! röt Armfelt, som
just red förbi. -- Kännen I krigslagarna, och veten I
hvad det vill säga att föra upproriskt tal mot ert högsta
befäl?

-- Hurra! Hurra för Armfelt! var soldaternes svar.

-- Lefve konungen! genmälde Armfelt. Gen er till
tåls, gossar! Intet myteri, ty då vankas här rep. Vid
Gud, jag säger eder att vi skola få slåss, om icke i dag,
så en annan dag. Hållen nu eder mun, jag skall gå
till generalen.

Armfelt gick och träffade Lybecker i hård 
ordväxling med en deputation af uppbådsmanskapet, anförd
af en ståtlig ung bonde, Lars Larsson från Storkyro, en
af deras själfvalde anförare. Lybecker hade, såsom han
brukade, mottagit landtvärnet med förakt och kallat det
skojare och pack, som icke dugde till annat än att som
råttor uppäta arméns proviant.

Bönderne voro i högsta grad uppbragte.

-- Vi tåla inga okväden af er, herr general 
Bakfram, eller hvad ni må heta! utbrast den unge Larsson
med hetta på finska. -- Vi äro hvarken pack eller
skojare, utan frie ärlige bönder, hitkomne att våga lif
och blod för vårt land och vår konung, men icke för
att öknämnas af sådane herrar, hvilkas största kurage
ligger i deras uppkäftiga mun. Vi äro ej landets 
afskum, utan fastmer dess must och kärna och det virke,
hvaraf kung Carl nu i tretton år tagit de härar, som
vunnit hans segrar. Och det säga vi eder, general, efter
ni så litet aktar vår store konungs föredöme, att därest
ni icke nu låter oss stanna och slåss, utan tänker att
än en gång låta oss löpa som narrar kring landet, så
gifva vi frie bönder eder goddag och tåga tillbaka till
våra hem, och sedan må ni försvara för Gud och
konungen huru ni hushållat med detta olyckliga landet.

-- Arrestera den förrädaren! ropade generalen till
vakten vid trappan.
	
Men Armfelt trädde emellan.

-- Låt dem gå, herr general! sade han med det
stränga allvar, som man ännu efter mer än hundrade år
beundrar i bilden af denne stolte och hjältemodige karolin.
-- Låt dem gå, så framt ert lif är er kärt, ty det hänger
på ett hår!

Lybecker bleknade.

-- Hvilket språk, herr generalmajor! sade han, i det
han gaf en vink åt bönderne att aflägsna sig. -- Jag
har länge vetat, att också ni hör till mina fiender, men
jag har ej trott att ni vågat trotsa konungens order i
min person. Nej, min herre, så lätt skall ni icke intaga
min plats.

-- Blygs! sade Armfelt, sedan han förvissat sig om
att de voro allena. -- Blygs, herr general, att så tilltala
en man, förutan hvilken armén i denna stund hade
varit i öppet uppror. Er feghet och edra förvända
marscher ha prisgifvit landet åt fienden och bragt både
soldater och landtvärn nära förtvillan. Jag uppmanar
er för sista gången att ändra taktik och hålla stånd emot
fienden. Vägrar ni detta, kan jag ej mera ansvara för
manskapet.

-- Det blir min sak. Jag lyder konungens order
och behöfver ej edra råd.

-- Finland förloras -- och det genom er! Betänk,
herr general, att denna skymf skall vidlåda ert minne
intill senaste eftervärld.

-- Har ni något mera att säga mig?

-- Jo. Jag ser att ni tillsluter edra öron för både
förnuftets och ärans röster. Nåväl, det blir då regeringen
som skall döma ert handlingssätt. Jag skall däruti handla
som pligt och samvete bjuda. Farväl!

Och Armfelt gick, kvarlämnande Lybecker rådvill
och fruktande. Fältherren anade dunkelt, att han nu
hade utspelt sin roll, och hans aning slog in. Reträtten
från Borgå blef afgörande. Bönderne lämnade hoptals
armén, och en stor del soldater följde deras exempel.
Få veckor efter detta olyckliga återtåg var den finska
hären utan strid sammansmulten till mindre än halfva
dess styrka, och brist och modlöshet förlamade dem
som ännu kvarblefvo under fanorna.

-

<b>5. Partigångarne vid gränsen.</b>

Af de tjugu studenter och sexton djäknar, som 
uttågade från Åbo 1710, voro fram på sommaren
1713 vidpass hälften förskingrade. Några hade fallit för
pesten, några för fiendens kulor, och fem eller sex hade
föredragit att tjena under Armfelt bland de reguliera
trupperna. Däremot hade Bertelskölds rykte som djärf
partigångare fört till hans fana en mängd unga karlar
af alla samhällsklasser, bland hvilka han likväl nöjde
sig att utvälja tolf de dugligaste, medan han skickade
resten att ingå i Armfelts leder. Bertelskölds frikår
bestod således, vid den tiden Lybecker gjorde sin 
ryktbara reträtt, af endast trettio man, men sådana, hvilka
ansågo en mot tio vara jämnt parti -- djärfva, förslagna
bussar, hvilka kände alla vinklar och smygvrår i nejden
bättre än om de varit födde där, och som likt ett 
åskväder frambröto ur skogarna öfver den säkre fienden
samt lika hastigt åter försvunno, efter att hvar gång ha
tillfogat honom den största möjliga skada. Sådana 
frikårer huserade flera i fiendens rygg, kringsvärmade
honom på alla sidor, borttogo hans kurirer och 
transporter, öfverföllo, nedgjorde eller tillfångatogo hans
spridda fördelningar och rubbade mer än engång hans
välberäknade operationsplaner. Ur stånd att åtkomma
dessa partigångare i deras otillgängliga smyghål, 
hämnades fienden ofta grufligt på nejdens inbyggare, hvilka,
visst ej utan skäl, misstänktes att stå i förbindelse med
fribytarne och gynna deras företag. Senare häfdatecknare,
såsom Lencqvist, ha därför ansett partigångarne
såsom mycket fördärfliga, emedan de drogo öfver så många
oskyldiga fiendens hämnd; men visst är, att landet 
förträffligt egnar sig för »det lilla kriget», och hade 
frikårerna erhållit något stöd af landets reguliera 
krigsstyrka, så skulle de ofelbart i hög grad bidragit till
landets befriande. I folkets sägner kvarlefva dessa
bragder ännu i dag, och ännu i dag berättar den gamle
mannen i pörtet för sina undrande åhörare om 
Luukkonens, Långströms och Löfvings hjältemod, -- om kivekkäät,
Härkmannin pojat och flera bland dessa skuggor från
forntiden, hvilka i sagans hemlighetsfulla dunkel nästan
fått en mytisk betydelse.

Åren 1710 till och med 1713 var Gamla Finland,
eller rättare nejderna kring Viborg och sydvästra kusten
af Ladoga, den egentliga tummelplatsen för de finske
partigångarne. Det är också här, i Augusti sistnämnda
år, som vi återfinna Bertelsköld och hans män uti en
af de stora skogarna i Kivinebbs socken, icke långt
från Rajajoki och norrom stora vägen från Petersburg
till Viborg.

Det var natt, och det börjande höstmörkret hade
redan kastat sina långa skuggor öfver de lummiga 
granarna, medan en flammande stockeld belyste klippor och
tufvor mellan de höga mossiga stammarna. Allteftersom
skenet uppblänkte eller åter aftynade, föll dess fantastiska
skimmer öfver aflägsnare eller närmare föremål, och i
detta ovissa flämtande ljus tycktes skogens jättar tränga
sig tätare kring elden, under det att ugglorna flaxade
från gren till gren och vargarna
<footnote>Sedan Kivinebb i en senare tid lades under de stora
donationsgodsen, blefvo dess vargar olyckligt ryktbara. År
efter år borttogo de barn ifrån byarna, och folket var 
förbjudet att äga skjutgevär, för att icke göra förfång för 
godsägarnes villebråd.</footnote> i skrämda dolde sig i
de otillgängliga klyftorna.

Kring elden sutto eller halflågo tjugu välbeväpnade
män i ryska soldatkappor, vittnande om att de 
underhöllo sin garderob, likasom sitt visthus, med byte från
fienden. De hade nyss slutat sin tarfliga måltid och
läto en silfverbägare med tämligen drickbart vin -- allt
krigsbyte -- passera kring laget. Tid efter annan tycktes
något ovanligt ljud i skogen fästa deras uppmärksamhet,
men sedan de lyssnat och öfvertygat sig att det endast
var skyltvakternas rop till hvarandra ej långt därifrån,
eller vindens sus i de höga granarna, återtogo de 
samtalet med en viss frimodig munterhet, som utvisade att
de redan hunnit vänja sig vid äfventyrarelifvet i dessa
skogsbygder.

-- Bång borde redan vara tillbaka, yttrade 
Bertelsköld, och jag hoppas med goda nyheter. Få vi armén
blott tjugu mil närmare, så lofvar jag att Bruce i Viborg
skall se spöken på ljusa dagen.

-- Och drömma hvar natt om Viborgska smällen,
inföll Miltopæus, en af de forne carcerfångarne i Åbo.

-- Jag hoppas ingenting, såframt jag ej får se
Lybecker föras längs Åbo gator, ridande bakfram på en
utsvulten trosskamp, klädd i en fårskinnspäls och hatten
stofferad med ett par långa haröron, genmälde Israel
Peldan, en annan af carcers forne invånare.

-- Åt fanders med alla haröron! återtog Bertelsköld.
Låt oss tömma denna bägare för en lycklig utgång af
vår expedition i morgon. Femton vagnar med krut, sex
kistor muskötkulor, åttahundra sachsiska gevär, 
dessutom fläsk och brännvin, kaviar och frukter med flera
läckerheter för tsarens eget bord, ty det sägs att han
ämnar besöka Viborg. Det blir något att förtjena, gossar!
Jag har det från säker hand. Gamla Eero har själf
varit med i transporten, och de rasta nu en knapp mil
härifrån vid Rajajoki. Vete hin hvarför de ej skickat
alla dessa goda saker sjövägen, men kanske där osat
något af svenska flottan. Det är sant att vi få göra
med tvåhundra man vidpass, utom trossen, men knappt
fyrtio kosacker. Och med resten slå vi oss ut ...

De vilde männen vid elden logo i skägget. De
hade respekt för kosackerne; det var ett tappert folk,
men alltid kunde de reda sig mot fyrtio kamrater
från Don.

-- Jag har också dragit försorg om fotanglar här
och där på vägen, så att väl en del af hästarna torde
bli halta. Dessutom locka vi dem åt sidan med blindt
alarm i skogen. Eero har en pojke, som blåser signaler
i kapp med en trumpetare vid lifdragonerne, och 
kosackerne skola ej veta till slut hvar de äro hemma. Det
är skada att vi ej nu ha Långström och Luukkonen
med oss.

-- De ha alltid velat spela herrar för egen hatt,
och så må de stå sitt eget kast! yttrade Miltopæus. 
Afundens arfsynd hade funnit en väg äfven till desse
tappre fribytares hjärtan.
-- Nå vid min faders skugga! -- svarade 
Bertelsköld uppbragt -- du borde blygas att yttra sådana ord
om män, som tjena sitt land bättre än både du och jag.
De ha försvunnit för tre veckor sedan och vattna väl
nu den ryska jorden med sitt ärliga finska blod. Jag
ville gifva min vänstra hand, om jag därmed kunde
köpa dem tillbaka åt fäderneslandet.

Icke förr var det sagdt, innan skyltvakten åt östra
sidan ropade an och steg hördes i skogen. Männen vid
stockelden sprungo upp och fattade sina gevär, beredda,
såsom de alltid måste vara, att kämpa för lifvet emot
en öfvermäktig fiende, som ofta jagade dem likt vilddjur
och för hvad pris som helst sökte tillintetgöra dem.

Det dröjde ej länge, innan två män framträdde till
elden, klädde i fångkläder och så öfverhöljde af smuts
och damm, att de voro nästan oigenkännelige.

-- Kung Carl! utropade männen och nedsjönko,
dignande af trötthet, vid brasan, utan att på en stund
förmå yttra något mer än dessa två ord, partigångarnes
gemensamma lösen och igenkänningstecken.

-- Luukkonen! Långström! utropade Bertelsköld
med glad öfverraskning. -- Hit med silfverbägaren! De
arma satarne se ju ut som hade de kommit raka vägen
från Blåkulla.

-- Från Moskva! pustade Luukkonen, sedan han
något återhämtat sig. -- Från Moskva, eller rättare sagdt
från galgen. Ännu en klunk, kamrater! Tack skall ni
ha. Vi ha nu varit sex dagar på vargskall -- nedkrupna
i kärren, medan kosackpikarna hvinat oss om öronen.
Strunt -- vi äro nu här igen och medföra goda nyheter.

Männen vid elden lägrade sig kring de nykomne,
skakade hjärtligt deras händer och uppmanade dem att
berätta sina äfventyr.
-- Nå godt, svarade Luukkonen, medan Långström
teg och drack, och åter teg och drack, tilldess han af
trötthet somnade där han satt. Men drufvan och den
lyckligt öfverståndna faran hade löst den fåordige finnens
tunga. -- Det kan sägas långt, fortfor han, och det
kan sägas kort. Vi hade hört talas om kruttransporten,
som nu är i antågande, och voro ute att kunskapa åt
Systerbäcks-sidan. I ett huj hade vi kosackerne öfver
oss, och sedan ett par af dem fått bita i gräset, knepo
de oss och förde oss i samma vefva till Petersburg.
Saken var den, att de kände Långström på 
uniformstrasorna, och så fördes vi båda till tsaren. Sedan han
något litet förhört oss och vi ljugit det bästa vi i hast
hittade på, hette det helt kort: »i galgen med den
hunden!» Eftersom jag bar min bondejacka, förstod
jag kantänka piken och begynte att ropa: ers tsariska
nåde, jag är officer! och till all lycka bar jag min färska
majorsfullmakt ännu i bröstfickan. Tsaren ögnade hastigt
igenom den och rynkade ögonbrynen. Han är icke god
att skämta med, när han det gör, och alla de 
kringstående begynte darra som asplöf. Men han kastade
endast fullmakten tillbaka åt mig och röt: »är jag skyldig
att känna alla mullvadar? Gif karlarne en tscharka
brännvin, och skicka dem till Moskva; de kunna vara oss
till nytta.» Därpå tog han en blidare uppsyn, klappade
oss på axeln och sade på svenska: »svedski hund bra
hund!» -- och så yttrade han åter på ryska, att han
tyckte om oss för det vi slogos som satungar, och vi
skulle lära hans folk exercera, sade han ... Gud förlåte
mig, jag hade så när tyckt om moskoviten! Näst vår
egen kung vet jag knappt någon duktigare karl.

-- Nå vidare? Du hade ännu en god bit väg till
Moskva.
-- Nej, så långt kommo vi icke. Man skjutsade
oss på fångkärra och gaf oss fyra man till eskort.
Tredje eller fjärde natten lågo vi på en krog, och vår
betäckning hade efter vanan tagit något till bästa. Jag
låg vaken och kunde ej sofva, ty mina handlofvar värkte
af banden. Är du vaken Långström? frågade jag. »Ja,
sade han, jag tänker vi kunde maka oss ut.» Det är
just min mening, sade jag, bara jag kunde få loss de
satans banden. »Vänd dig litet,» sade han -- och om
fem minuter hade han bitit af bandstumpen. Därpå
löste jag honom, och så togo vi soldaternes gevär och
kappor, medan de sofvo, och litet mat i en ränsel och
begåfvo oss af. Men det förargade Långström, att en
af räklarne som snarkade på golfvet hade gifvit honom
ett rapp dagen förut, och eftersom karlen var mycket
mån om sitt långa bruna skägg, tog Långström, vid det
vi gingo, en sax och klippte skägget utaf honom. Hvarpå
den besten vaknade och begynte göra alarm, men vi
höggo honom för örat och rusade ut. Till all lycka
hunno vi stänga dörren utifrån, så att vi nätt och jämnt
fingo oss ett par hästar från stallet, och därpå satte vi
af i mörka natten, utan att veta hvart, med hela byn i
hälarna på oss. Till slut kommo vi in i ett kärr och
måste lämna hästarna och huka oss ned i dyn hela
följande dagen. Men natten därpå fortsatte vi färden,
och så natt efter natt i åtta dygn, i det vi lefde af
rofvor och bär, och när det så passade sig, stulo vi
hästar i byarna. En afton mötte vi två flickor, som
buro hvar sin kruka med mjölk, och det hällregnade,
och de stackrarne fröso. »Vänta litet,» ropade Långström.
Därpå drucko vi ut deras mjölk och gåfvo dem våra
kappor i utbyte. Se därför, kamrater, måste vi nu göra
honnör i dessa paltorna.
-- Har ingen nöd! utropade Bertelsköld. Stora
Novgorod har dragit försorg om vår garderob. Välan,
kamrater, efter er och vår lyckliga stjärna fört oss åter
tillsamman, viljen I vara med om en god kupp?

-- Jag ämnade just föreslå er detsamma, svarade Luukkonen.

-- Du är då med om att taga kruttransporten?

-- Bryr jag mig om edra fattiga tunnor krut! Bättre opp!
	
-- Väl icke en hel arsenal?
	
-- Bättre opp!

-- Fångar att göra? En öfverste?

-- Bättre opp!
	
-- En general?
	
-- Bättre opp!
	
-- Hvad karl, du kan väl ej lura på ...

-- Tsaren!
	
-- Förklara dig!
	
-- Af några bland mina kivekkäät
<footnote><i>Kivekäs</i> är en af hjältarne i folktraditionen från denna
tid. Ovisst är, om icke denna benämning, stenband eller 
stenkastare, är ett gemensamt namn för dem bland partigångarne
(kivekkäät), hvilka, af brist på ammunition, brukade slunga
stenar emot fienden, eller annars ansågos för mer än vanligt
hårdhändta.</footnote>, som ströfva i
nejden, erfor jag nyss, att tsaren, åtföljd af några få
förtrogne, spisar middag i morgon på Menschikoffs 
landtgård vid Bjeloostrov, fyra mil härifrån. Då jag ej hade
utsikt till att få ihop mer än tio till femton man, och
dåligt beridne dessutom, hastade jag att uppsöka dig och
föreslå er att dela äran och faran.

-- Tillfångataga tsaren!

-- Hvarför icke? Han är en tapper karl, och
hans lifdrabanter skola försvara honom till sista
blodsdroppen. Men vi äro heller inga mesar. Hvad betyder
det om hälften af oss blir på platsen, allenast de
öfriga lyckas uträtta mer än en armé, mer än kung
Carl själf?

-- Lunkkonen, du är en bonde, och jag bär 
grefvetitel, men denna djärfva tanke adlar dig högt öfver alla
grefvar i Sveriges rike. Du har rätt; hvad betyder det
om du och jag och vi alla stupa i denna affär, allenast
två bland oss bli kvar att föra ett så dyrbart byte i
säkerhet! Här är min hand; vi våga försöket.

-- Luukkonen! -- utropade Miltopæus och skakade
i sin tur den djärfve bondens hårda näfve -- det föll
sig så, ser du, att jag sade nyss ett dumt ord om dig.
Nu tar jag det tillbaka, och den som säger annat än
att du är en krona för alla duktiga karlar mellan Aura
och Rajajoki, skall få med mig att göra.

-- Luukkonen har befälet i detta företag, återtog
Bertelsköld. Jag och vi alla ställa oss under hans
kommando.

-- Men kruttransporten ... musköterna ... kaviaren
och alla de andra läckerheterna? inföll Peldan, som
kanske icke haft något emot att engång spisa fint i
skogen.

-- För att fånga örnen, måste vi låta kramsfåglarna 
flyga, svarade Bertelsköld. Icke knäpp eller
kny får höras af något buller i nejden, innan vi äro
vid Bjeloostrov. Vi afbida dina befallningar, major
Luukkonen.

Man uppgjorde nu en så väl beräknad krigsplan,
som omständigheterna medgåfvo. Man skulle utan 
dröjsmål bryta upp, begagna nattens mörker att framtränga
så långt man kunde på skogsvägarna inåt Ingermanland
och sedan rasta vid dagens inbrott. Därpå skulle
Luukkonens och Bertelskölds förenade styrka, som föga
öfversteg fyrtio man, förklädde till bönder, närma sig
landtgården i små fördelningar från olika håll och på
gifven signal, ett pistolskott af Luukkonen, rusa till
anfall. Men då det var af högsta vikt att vid ett tillfälle, 
där allt berodde på snabbheten i deras rörelser,
medföra hästar, och då detta var omöjligt på de sanka
skogsvägarna, öfverenskoms att anskaffa så många kärror
man kunde åtkomma och skicka dem, förspända med
Bertelskölds hästar, långs stora vägen, till den bestämda
mötesplatsen, likasom vore det en från Viborg 
återvändande tom transport. Befälet öfver denna anförtroddes
åt Miltopæus, som bråkade ryska till husbehof och skulle
föreställa den kommissarie eller kvartermästare, hvilken
brukade åtfölja dylika transporter. Under höet i kärrorna
doldes sadlar och vapen, hvarförutom fyra de snabbaste
hästarna utsågos att tjena den höge fången och hans
bevakning till ett hastigt återtåg öfver finska gränsen.

Sedan man med någon möda fått den sofvande
Långström i rörelse, skyndade sig alla med största ifver
att sätta planen i verkställighet.

-

<b>6. Örnjagten.</b>

Följande morgon befann sig den lilla truppen, efter
en ytterst mödosam forcerad marsch genom skogarna,
ej långt ifrån Systerbäck och blott en half mil från
Bjeloostrov. Den tidiga augustisolen hade redan mer än
en timme förgyllt björkarnas toppar, då truppen tog
någon hvila, för att hämta nya krafter till det vågsamma
företaget. Lyckligtvis var nejden till stor del öde genom
kriget och dessutom så uppfylld af bottenlösa kärr, genom
hvilka Ladogas ofantliga vattenmassa sipprar i 
underjordiska rännilar nedåt hafvet, att flyende bar, vargar och
räfvar härtills voro de enda lefvande varelser, hvilka 
tycktes vilja bestrida partigångarne inträdet i Ingermanland.

-- Jag önskade att vi nu hade Lötving med oss,
yttrade Luukkonen; en klippskare karl har ännu aldrig
lurat en fiende. Långström må försöka sin lycka; han
känner hvar buske här, och det är ej många timmar
sedan vi voro här sist.

Långström, lika outtröttlig nu, som han på natten
var sömnig, tog en af kivekkäät med sig och begaf sig
ut att rekognoscera terrängen. Det var redan långt lidet
på förmiddagen, och kamraterne begynte ana det värsta,
då han ändtligen återvände. Landtgården, sade han, var
uppfylld af ryska och finska kolonister, väl hundrade
till antalet, hvilka gräfde diken, anlade trädgårdar och
uppförde präktiga stenhus. Ett kompani af preobraschenska
gardet var förlagdt i närmaste by, en verst därifrån;
knappt trettio soldater voro på själfva landtgården, och
äfven desse hade bortlagt gevären och afkastat rockarna,
för att gräfva och mura -- så ifrigt dref tsaren på detta
arbete. Han hade, åtföljd blott af Menschikoff och sin
kammartjenare, ridit tätt förbi en lada, under hvars golf
de båda partigångarne lågo gömda.

-- Det var knappt femton steg, sade Långström;
jag hade kunnat träffa honom med min ryttarepistol så
säkert som nånsin ett godt mål för en flink kula; men
jag sade till mig själf: vore det också fan i egen person,
så är han för god att fällas på ett gement sätt af en
ärlig soldat, och det är knappt tre veckor sedan han
skänkte mig lifvet. Alltså lät jag honom rida, och så
mycket jag förstod, sade han till Menschikoff att man
borde hitföra mera folk ifrån Finland, de förstodo sig
bättre på att odla kärrmarker, sade han. Hvartill 
Menschikoff svarade att han låtit hitföra några och tjugu
finska flickor och gift dem med sina ryska lifegna, ty
det vore alltid en fördel att kroisera raserna, sade han.
Och det tycktes roa tsaren.

Sedan man nu förvissat sig att vågspelet kunde
försökas, fördelades truppen efter öfverenskommelse i
små hopar och begaf sig, ej utan klappande hjärtan, på
väg till landtgården.

För att närma sig densamma, måste våra 
äfventyrare passera en af dessa sanka, men fruktbara slätter,
som utbreda sig öfver största delen af Ingermanland.
Några få kornåkrar, ånyo upptagna efter de härjande
inbrotten, väntade med tyngda ax på skördarens lia och
gåfvo en del af de antågande ett välkommet skydd ända
till gårdens närmaste grannskap. Tvenne hopar, anförda
af Bertelsköld och Långström, lyckades sålunda 
fullkomligt obemärkta uppnå porten till landtgården.

Äfven de öfriga hoparna, anförda af Luukkonen,
Peldan och en af kivekkäät vid namn Toivonen, närmade
sig utan hinder till samma mål från motsatta håll långs
landsvägen, sedan de afspisat några närgångna frågor
med det svar, att de voro arbetare från gränssocknarna
hvilka på tsarens befallning hitkommit för att deltaga i
arbetet. Allt lofvade en lycklig utgång; endast Miltopæus
syntes ej till med hästarna.

Man väntade, men det var omöjligt att vänta länge.
Tsaren spisade middag därinne; man fruktade hans
skarpa örnblick, därest han komme ut och finge sikte
på de förklädde.
Luukkonen var i begrepp att gifva signalen, då ett
förvirradt larm hördes från landsvägen, och strax därpå
sågs en del af de väntade hästarna, spända från kärrorna
och ridna af några bland våra äfventyrare -- men utan
sadlar -- galoppera mot landtgården. I sporrstreck efter
dem kommo ett dussin kosacker. Orsaken var, som
man sedan erfor, att kosackerne velat anamma kärrorna
som god pris, emedan de behöfdes för en transport.
Men nu voro vapnen och sadlarna dolda där under
höet. Miltopæus prutade alltså i det längsta emot, men
dummade sig så briljant i sina ryska fraser, att slutligen
en af kosackerne lät honom göra en tämligen omild
bekantskap med skaftet af sin pik. Detta var mer än
den tappre studenten kunde smälta, och i ett nu låg
mannen med piken slagen till marken. Tumult kunde
ej undvikas; partigångarne ryckte till sig vapnen från
kärrorna och lyckades ett ögonblick slå fienden tillbaka,
men blott så länge att tio hästar hunno frånspännas
och lika många gevär medtagas, hvarpå hela skaran,
vänner och fiender, i brådstört fart ilade fram mot
Bjeloostrov.

Luukkonen såg genast att ingen tid var att förlora
och afbrände en af de pistoler han gömt under 
bondjackan mot gardisten som postade vid porten. Vid
denna öfverenskomna signal störtade alla partigångarne
fram under det dundrande fältropet »Kung Carl!» och
inträngde på gården.

Här voro omkring tjugu man af gardet spridde
i sorglöst lugn under middagshvilan och hade kopplat
sina gevär vid trappan af det lilla landthuset, som
snart skulle lämna rum för ett ståtligt stenhus. Innan
de hunno till sina vapen, voro fribytarne där före
dem och lyckades, numera väl beväpnade, med några
häftiga angrepp drifva dem öfver de halffärdiga låga
murarna.

Detta var blott ett förspel till den egentliga striden,
som gällde ett dyrbarare mål. Genast vid första 
anropet störtade Bertelsköld mot hufvudingången, i mening
att intränga i huset och afgöra dagens öde, innan 
försvararne hnnno sansa sig. Men här mötte honom genast
en jättelik gardist, som postade i förstugan och stängde
ingången. En förtviflad strid uppstod mellan honom
och Bertelsköld -- en strid mellan titaner, båda 
jämngoda i längd och kroppsstyrka. Slutligen segrade grefvens
mera öfvade fäktkonst; den trogne gardisten stupade på sin
post som en ärlig soldat, och Bertelsköld trängde vidare.

Här mötte nya hinder. Dörrarna voro reglade inifrån,
ett bevis att husets invånare haft rådighet nog att 
begagna sekunderna.

-- In genom fönsterna! ropade Luukkonen. Man
hade ej tid att spränga dörrarna.

Långström var den förste som hoppade in. Han
hade kommit i köket. De sköna stekarna doftade ännu,
jämte andra kvarlefvor af måltiden, men ingen hade tid
att njuta af dem. Långström instötte närmaste dörr
och befann sig midtibland en skara af skrikande kvinnliga
domestiker. Men då artighet mot könet aldrig var den
manhaftige kaptenens sak, fann han den mindre än
någonsin här på sin plats. Han ville således framåt
med ganska omilda puffar åt alla sidor, men se det blef
honom ogörligt. Dessa lifegnas trohet mot sina beherskare 
var icke mindre beslutsam, än jättens i förstugan. 
De klängde sig vid fribytarens ben, de kastade
sig framför hans fötter, hans väg måste gå öfver dem.
Sin väldiga huggvärja hade Långström likväl ej hjärta
att bruka, och så förgingo åter några minuter.
Emellertid, och innan de anfallande hunno bevaka
alla sidor af huset, hade flera personer hoppat ut genom
fönsterna och undkommit utåt fältet. En bland dessa,
af ovanlig styrka och vighet, hade banat sig väg genom
Luukkonens män och gifvit Toivonen, sin närmaste
motståndare, märke till dödedag.

Några trodde sig ha igenkänt tsaren och ville 
förfölja honom. Men andra påstodo sig ha sett tsar Peter
i fönstret af det innersta rummet och igenkänt honom
på hans galonerade hatt och hans mörkgröna rock med
guldbroderierna. Partigångarne vågade ej splittra sin
styrka och skyndade därför att spränga dörren till det
innersta rummet, som fursten begagnade till sitt 
arbetsrum, när han vistades på landtgården.

Motståndet här var ytterst ihärdigt. Dörren befanns
vara barrikaderad med alla möbler i rummet, och när
den ändtligen kastades ur hakarna, mottogos de 
inträngande med pistolskott. Två bland dem sårades;
rummet var uppfylldt med rök. Men genom röken 
upptäckte man tsaren och en bland hans kammartjenare,
till hälften skyddade af det kullstjälpta skrifbordet samt
med dragna värjor beredde att försvara sig till det
yttersta.

-- Gif er, sire! ropade Bertelsköld på tyska.
Motstånd är omöjligt, och eders majestät skall behandlas 
med all den vördnad, som tillkommer er höga
person.

Tsaren teg, men kammartjenaren åtog sig svaret.

-- På knä, slaf, när du talar med alla ryssars
beherskare! utropade han. Den store tsaren ger sig icke
åt röfvare; det tillkommer dem att bedja om nåd.

-- Vi äro hvarken slafvar eller röfvare, svarade
Bertelsköld stolt, utan officerare och soldater i hans
svenska majestäts tjenst. Jag ber er, sire, tvinga oss
ej att bruka våld, ty jag svär vid er krona att ni måste
följa oss, och det genast!

-- Hans tsariska majestät samtycker att höra edra
villkor, yttrade kammartjenaren åter, efter att ha hviskat
några ord med sin herre.

-- Han förhalar tiden! ropade Luukkonen. Hans
folk samlas från alla kanter. Grip honom!

Bertelsköld insåg alltför väl att hvarje sekund var
dyrbar och sprang därför, utan vidare underhandlingar,
öfver bordet tsaren inpå lifvet, medan Långström med
ett hugg af sin förfärliga värja sträckte kammartjenaren
till golfvet. Värjan vreds ur den fäktande herskarens
hand, och Bertelsköld bar honom, oaktadt hans häftiga
motstånd, oskadd till trappan.

-- Död och afgrund! -- skrek Långström, när
man kom ut ur röken och det klara solskenet föll på
den fångnes ansikte -- detta är icke tsaren.

-- Det är han! ropade andra; vi känna hans 
broderade rock och hans hatt!

Luukkonen, som så kort förut stått i personlig 
beröring med den fruktade herskaren, trängde sig fram
och strök det bruna håret från fångens panna.

-- Nej -- sade han med den harmfulla tonen af
sviken förväntan -- detta är icke tsaren. Gud stå oss
bi, han har undkommit oss!

-- Jag sade ju det, ropade en af kivekkäät. Det
var tsaren som hoppade ut genom fönstret och klöf den
stackars Toivonens panna.

Så var det verkligen. Fången hade endast påtagit
tsarens välkända hatt och rock och ställt sig i fönstret,
för att missleda de anfallande och så länge som möjligt
uppehålla dem, medan hans herre fick tid att komma i
<img>
Örnjagten.
säkerhet. Äfven Menschikoff hade undkommit. Det
djärfva försöket hade totalt misslyckats.

-- Du skall betala oss detta, din listige hund! skrek
Långström i raseri och höjde det dödande vapnet öfver
fångens hufvud.

-- Hugg till, om du behagar, sade ryssen trotsigt.
Jag är allenast min herres och furstes ringaste slaf,
men jag vet att dö för honom, om det är helgonens
vilja, och han skall draga försorg om min hustru och
mina barn. Hvi dröjer du, man af den blodiga handen?
Ser du icke att tsaren, min herre, undkommit ert försåt
och skall komma att hämna mig? Hugg därför till!

Långström högg icke.

-- Nej, sade Bertelsköld, denne man har blott gjort
sin pligt och handlat så mot sin herre, som hvar och
en ibland oss skulle handlat mot vår. Låt honom gå.

Fången frigafs. Desse vilde partigångare, hvilka
själfve trofasta in i döden stredo för sin konung, 
förstodo äfven under den första harmen öfver sitt 
förfelade företag att högakta den trohet, med hvilken ryska
folket i alla tider blödt för sina beherskare. Det är sant,
detta folk handlade under inflytandet af en oresonerad
känsla, medan de frie männen från väster handlade af
öfvertygelse; men bådas offer, bådas hängifvenhet och
bådas handlingssätt voro dock sist desamma.

-- Till häst, kamrater! Till häst! ljöd Luukkonens
stämma.

Och det var i sanning hög tid. De spridde 
gardisterne hade förenat sig med den anryckande 
kosacktruppen och hotade afskära återtåget. En del af 
arbetarne, väpnade med yxor och järnstörar, omringade
gården. Från alla håll såg man landtfolk ila till stället,
och på afstånd röjde ett moln af damm, att 
preobraschenska gardet, troligen anfördt af tsaren själf, var i
antågande för att tukta de djärfve angriparne.

Striden hade varat knappt tjugu minuter, men med
hvarje minut fördubblades faran. Den lilla finska truppen
hade dessutom en död och två sårade. Lyckligtvis hade
tio man kvarstannat för att bevaka hästarna. Men dessa
voro också blott tio till antalet, utan sadlar, och man
behöfde vid pass fyrtio. Äfven med två på hvar häst
hade halfva truppen varit förlorad, därest icke kosackerne
medfört till gården de hästar och kärror, hvilka de kort
förut fråntagit Miltopæus. Luukkonen blef dem varse
och lät sina tio beridne karlar under Bertelskölds och
Långströms anförande angripa kosackerne, medan de
öfrige till fots ilade i fullt språng mot de sammanrotade
arbetarne, skingrade dem utan synnerlig möda och togo
de förspända kärrorna, med hvilka de snart uppnådde
landsvägen och därefter, under häftigt körande, gränsen
och de finska skogarna.

Bertelsköld och Långström med åtta kamrater på
osadlade hästar bade nu på sin andel att, utan hopp om
undsättning, slå sig igenom mer än hundrade soldater
och landtmän till fots samt trettio till fyrtio kosacker,
allt under det att gardet i ilmarsch ryckte mot gården.
Deras undergång syntes oundviklig; men desse tappre
partigångare, pröfvade i alla slags faror, läto ej modet
falla. I stället att vänta på anfall, grepo de själfve
hurtigt till offensiven och störtade mot kosackerne, deras
farligaste fiender.

Men kosackerne, icke mindre upptände af mod och
stridslust, begagnade fördelen af sina långa pikar och
sina förträffliga hästar samt svängde åt sidan, för att
angripa sina motståndare i flanken och ryggen. Striden
blef ogynnsam; två af partigångarne föllo för pikarna,
och den tredje, Miltopæus, som störtade från hästen,
togs under högt jubel tillfånga af fotfolket.

Bertelsköld greps vid denna motgång af raseri.
Man måste ihågkomma, att han var en man af 
jättestyrka och därtill ännu en af de djärfvaste ryttare på
sin tid, från barndomen likasom fastvuxen vid hästryggen.

Han hade märkt att kosackernes anförare red en
ypperlig häst, långt bättre än någon af de öfrigas, och
blef farlig för dem alla, därigenom att han när som
helst svängde förbi och tog dem i ryggen. Bertelsköld
red då emot honom och låtsade i detsamma slinta från
hästen, så att han blef hängande vid dess sida, hållande
sig fast i manen. Strax var kosacken bredvid honom
och lyftade öfver honom sin långa pik, men i detsamma
hade Bertelsköld kommit åter upp på sin häst, gripit
kosacken med högra handen för bröstet och lyftat honom
ur sadeln, medan han med vänstra handen grep den
lösa hästen i tygeln och ryckte honom med sig. I
denna besynnerliga ställning, med den stretande 
motståndaren lyftad på rak arm framför sig och följd af
hans fångade häst, red nu den väldige karolinen in på
fotfolket, utan att akta hvarken dess kulor eller sablar,
och slungade sin fånge handlöst in i den tätaste hopen.
Förfärad skingrade sig skaran åt alla håll, icke annat
troende, än att djäfvulen själf red in ibland dem -- och
icke minst förvånad blef Miltopæus, hvilken man just
hållit på att bakbinda. Nu gaf Bertelsköld honom sin
häst och tog själf kosackens, hvarpå båda ilade 
Långström till hjälp, som, nära att öfvermannas, högg som
en rasande omkring sig med den välkända förfärliga
huggvärjan.

En gång åter i sadel och med en passionerad ryttares
hela förtjusning att under sig hafva en springare frustande
som en eldslåge och stark som en storm, tyckte sig
Bertelsköld nu vara en helt annan karl, och hans 
motståndare fingo snart erfara det. Det var nu han som
med blixtens hastighet på alla sidor kringsvärmade dem,
alltid angripande deras blottade sidor, och ryttare efter
ryttare störtade hufvudstupa till marken under hans
härjande klinga. Likt forntidens kämpar tycktes han
bära en förtrollad brynja; pikar och hugg tycktes studsa
tillbaka från denne rasande Herkules, hvilken 
öfverändakastade allt som kom i hans väg, och snart vände sig
segern åt partigångarnes sida. Hvarje man fick nytt
mod och fäktade som fyra; »kung Carl! kung Carl!»
ljöd deras fältrop, och fienden, oviss om han icke här
hade att göra med den fruktade finska trolldomen, 
skingrades uti vild flykt, just när gardet närmade sig gården
på knappt ett musköthålls afstånd.

Bertelsköld och hans folk funno icke för godt att
afbida dess ankomst. Två man mindre till antalet och
flera sårade, galopperade de bort mot sina otillgängliga
skogar, kvarlämnande på platsen, utom Toivonen och de
två ryttarne, ett större antal stupade och sårade fiender,
än man nu för tiden hör omtalas i en modern 
krigsbulletin. De nödgades äfven kvarlämna hoppet om den
dyrbara fångst, som för hela kriget skulle varit af så
oberäkneligt inflytande; men de medförde den stolta
hågkomsten att ånyo hafva gått segrande ur en högst
olika strid och att, få som de voro, åtminstone hafva
vågat en bragd, för hvilken annars hela arméer ryggat
tillbaka.

-
<b>7. Majniemi slott.</b>

Hvad man lätt kunde förutse hade nu inträffat. 
Lybeckers återtåg till Pälkäne lämnade kusten och
hela södra delen af landet öppna för fienden, som icke
dröjde att försäkra sig om dess besittning. Sedan han
förvissat sig om Helsingfors, ryckte han utan dröjsmål
mot Åbo, slog öfverste Stjernschantz, som med åttahundra
man sökte uppehålla honom vid Karis bro, och intågade
i staden den 28 Augusti, sista bönedagen det året. Alla
ämbetsmän, jämte universitetet och största delen af 
invånarne, hade flytt undan den fruktade fienden, som
fann en öfvergifven och till hälften i aska liggande stad.
Ty Åbo hade år 1711 blifvit härjadt af en stor eldsvåda
-- den första uppfyllelsen af häxan Inkeris 
olycksspådomar. Ryska trupperna slogo därför läger på 
slottsfältet. Tsaren själf anlände kort därpå och bodde i
Wittfoothska huset vid bron. Öfver sitt intåg i Åbo lät
han slå en medalj, som på framsidan bar hans 
bröstbild, och på frånsidan Herkules, som med sin klubba
drifver Neptunus från hans vagn ut i sjön. Därunder
stod tecknadt: Åbo den 8 September 1713.

Vid denna tid och vid en bland dessa småstrider,
som upplågade öfverallt i de finska bygderna -- medan
fienden ryckte fram och landets reguliera krigshär drog
sig tillbaka -- återföra oss händelserna till Majniemi
slott, hvarom berättelsen tegat sedan våren 1697, då
slottet, i följd af reduktionen, indrogs till kronan. 
Förslaget att anslå detta stora gods med dess praktfulla
herresäte till öfversteboställe för Åbo läns regemente
synes ej gått i verkställighet, emedan man finner att
Kuustö gård, därefter som förut, var anslagen till detta
ändamål. I stället hade kronans ytterliga 
penningeförlägenhet under det långvariga kriget tvungit regeringen
att söka afyttra, jämte många andra kronogods, äfven
det reducerade Majniemi. Men också den finska adeln
var så utarmad af reduktionen och kriget, att ingen af
dess medlemmar i så osäkra tider var hugad att 
uppträda som köpare, och sålunda förvaltades godset ännu
för kronans räkning af en man, hvilken läsaren torde
erinra sig från föregående berättelser, nämligen den
redlige och hurtige mäster Per, som redan af grefve
Bernhard Bertelsköld utnämndes till förvaltare och fogde
på hans fädernegods -- samme Per, som i sin barndom
fick en ölänning till skänks af Carl XI vid den ryktbara
jagten i nejden vid Saltviks prästgård.

Den hedersmannen Per, som nu vid fyrtiosex års
ålder hade många bekymmer att utstå i tidens 
vedermödor, satt en afton i sin anspråkslösa boning vid sidan
af slottet fördjupad i sina räkenskaper, medan hustru
och barn omkring honom spritade bönor, nyss upptagna
från den stora, till hälften förvildade trädgården, då ett
bultande hördes på den stängda porten. Hela familjen
for bleknande upp vid detta ljud, ty de väntade hvar
dag fienden, som redan tågat förbi till det blott få mil
aflägsna Åbo; men emedan Majniemi låg åt sidan, hade
det härtills blifvit förskonadt från det fruktade besöket.

Mäster Per gick med klappande hjärta att 
underrätta sig om deras farhågor voro grundade och varseblef
från portvaktens fönster några och tjugu ryttare, som
höllo utanför porten. Det var redan ganska mörkt, men
han tyckte sig märka att ryttarne hvarken buro långa
pikar eller höga mössor, som han befarat, utan snarare
liknade jägare i civila kappor och af eget lands folk.
Med något lugnare sinne beslöt han sig därför att öppna
fönstret och fråga hvilka de voro, som så sent på
aftonen kommo att anlita slottets numera tarfliga bostad
om gästfrihet.

-- Goda vänner! svarades utifrån. Hälsa mäster
Per och säg honom, att Gösta Bertelsköld, som fordom
kallades grefve till Majniemi, är här med några af sina
vänner för att begära tak öfver hufvudet.

Per gaf sig ej ens tid att svara, utan var med
några långa steg vid porten.

-- Gud bevare -- sade han med tårar i de ärliga
grå ögonen -- Gud bevare, att Majniemis port någonsin
skulle vara stängd för min älskade herres son eller för
någon af dem som han kallar för sina vänner.

-- Ja, skynda dig, min hederlige Per, sade grefven,
skynda dig att skaffa oss en god brasa och litet foder
åt hästarna. Vi ha ridit sju mil i dag på infama 
skogsvägar och med ryssen i hälarna. Vi ämnade hjälpa
Stjernschantz försvara Åbo, men jag hör att vi kommit
för sent. Nå, du och de dina befinnen er väl?

-- Så väl man kan må i dessa bedröfliga tider,
svarade fogden, i det han visade sällskapet vägen. --
Min gamla mor bad hälsa ers nåd. Hon somnade i
våras i behagelig tid från denna onda världen vid 
sjuttiofyra års ålder, from och Gudi täckelig så som hon
lefvat.

-- Så att gamla mor Greta vandrat ur tiden! sade
Bertelsköld rörd. Hon var min salig fars ungdomsvän
och en ljusens stråle i denna världenes mörker ... Men
vi störa dig i ditt hem, min hedersgubbe. Kan du ej
inkvartera oss i någon flygel af slottet?

-- Ers nåd måste hålla till godo inne hos mig,
sade fogden; där är varmare. Hvad edra vänner angår,
kan jag väl stöka undan för dem i stora salen i nedra
våningen. Jag tror man ännu kan uppgöra eld i spiseln.
Ack, nådig herre, slottet ser annorlunda ut nu, än när
ni lämnade det för aderton år sedan!

Med dessa ord skyndade fogden att göra de nödiga
anordningarna för gästernes mottagande, och Bertelsköld
stannade tankfull på den stora mörka slottsgården.
Månen, som i detsamma frambröt ur de höstliga skyarna,
sken melankoliskt på den höga fasaden af hans 
fäderneborg, som han ej hade återsett sedan dess 
välmaktsdagar. Stormen hade lösbrutit en del af takplåtarna,
sönderslagit rutorna i de höga fönstren och illa tilltygat
de väldiga kämpagestalterna, som i halfupphöjdt arbete
voro anbragta på murarna. Slottet hade blifvit uppfördt
med röfvade skatter från trettiåra kriget. Ättlingen af
den järnhårde krigare, som törhända fläckat dessa skatter
med mycket blod och många förbannelser, stod nu med
dystra känslor vid dessa förfallna murar, inom hvilka
han trädde som främling i mörka kvällen. Hans egen
äfventyrliga bana hade lärt honom det sätt, på hvilket
man riktar sig i krig, och mot hans vilja trängde sig
på honom en tanke, som liknade det gamla ordspråket
»med orätt fås, med sorg förgås».

Bertelsköld kvardröjde så länge i dessa sorgsna
tankar, att förvaltaren slutligen måste erinra honom,
att brasan och en i hast tillagad måltid väntade honom
därinne.

-- Ni måste se min gumma, sade han. En präktig
gumma, fastän redan ett stycke på afviga sidan om
blomstermånaden! Hon heter Larsson, fadern är köpman
i Vasa, och vi blefvo bekanta för sexton år sedan, när
jag var ditrest med salig grefven, er far, för att köpa
säd i det stora hungeråret.
Man gick in i den enkla, men trefna boningen, där
Bertelsköld mottogs med en vördnad och hjärtlighet,
som gingo honom till hjärtat. Det var länge sedan den
tappre karolinen -- han som icke hade något hem i
den vida världen -- hade sett sig omgifven af hemmets
stilla lycka. Hans biltoga ande hade så länge drifvit
omkring på lifvets stormiga våg, att han nästan förgätit
hvad frid och förnöjsamhet, hvad kärlekens löjen och
eldskenet från egen härd betyda för människohjärtat.
En känsla betog honom, likasom kände han sig engång
åter <i>hemma</i>, och han lyssnade med vänligt deltagande till
den gode förvaltarens berättelser om alla Majniemis öden
på dessa sexton år, sedan det frångick dess förre ägare:
huru kronan icke anslagit något underhåll för slottet
och trädgården, hvilka därför måst förfalla; huru de
vidsträckta ägorna blifvit mycket odlade och folket
kommit sig uti välstånd genom salig grefvens byskola
och andra kloka inrättningar, tilldess att kriget och
pesten borttagit mer än hälften armar från plogen; och
huru man ännu välsignade salig grefvens minne för de
understöd, hvarmed han i de förfärliga missväxtåren
räddade folket från hungersdöden.

Dessa berättelser afbrötos genom ett nytt klappande
på porten, och mäster Per, trygg i känslan att nu äga
tappre försvarare, gick för att öppna. Snart förde han
med sig en ung man i bondedräkt, hvars senfulla gestalt
förrådde lika mycken styrka, som hans klipska ögon
läto ana förstånd och slughet.

-- Löfving! utropade Bertelsköld med glad 
förvåning. -- Du här, min raske gosse! Och vi trodde dig
långt för detta dingla som ärlig karl i ett ryskt bastrep.

-- Ännu icke! svarade muntert den ryktbare 
partigångaren och spejaren Stefan Löfving, ty det var 
verkligen han. -- Jag kommer från Åbo, där jag varit i
tsarens eget kök och sålt fyra tjog ägg. Af kocken och
kockspojkarne fick jag någorlunda reda på ställningen i
staden, där vi för närvarande intet kunna uträtta, men
jag skickade bud åt Taube vid Åland att han kunde
hälsa på med sina galerer, ty jag spridde ut det rykte
att jag sett hela svenska flottan i skären. Och som
jag tyckte man kunde förtjena något för egen räkning,
ställde jag mig enfaldig och lät undfalla mig ett ord om
de feta kalfvar, som bönderne skulle fört undan till en
holme i Pargas. Strax begynte de truga mig att visa
dem vägen dit, hvilket jag gjorde med mycket prut, och
fick så underkocken och två man med mig till att
anamma stekarna. Hvarpå jag förde dem till en enstaka
klippa och drog så fram mina pistoler undan tröjan,
sägande till dem: hit med dengi! -- det de ock genast
förstodo och föllo till bönboken. Där tog jag mig två
gevär och två sablar, men som de ej dugde synnerligt,
sålde jag dem för åtta daler åt bönderne. Och fick jag
dessutom i byte en nätt påse med rublar; men fångarne
lämnade jag kvar på klippan att söka rätt på kalfvarna ...
Tack för sist, mäster Per. Här äro de tio daler jag
blef er skyldig, då ni hjälpte mig i halmlasset undan
kosackpikarna. Jag skall säga er något, och det kan
ej skada att majoren hör det. Vi ha fienden trehundra
steg härifrån.

-- Fienden! utropade mäster Per. Detta enda ord
hade skrämt färgen från den trefna familjens kinder
och likt en stormvind bortblåst den hägring af stilla
lycka, som nyss hade tjusat Bertelskölds blickar.

-- Jag säger, återtog Löfving, att när jag passerade
bivägen ej långt ifrån stora allén, såg jag vid vägen en
kosack på utkik. De voro säkert flera därborta vid byn.
-- Du har rätt, sade Bertelsköld. Jag borde ha
väntat mig det. Vi fingo nu på aftonen ett ströfparti i
hälarna efter oss; men vi ville till slottet före natten
och stannade ej för att näpsa dem. Känner jag dig
rätt, lät du kosacken bekänna kort?

-- Jag sprang honom på lifvet, så att han ej kunde
nyttja sin långa pik, och försökte rycka honom af hästen,
men som han ej ville ge med sig, nödgades jag hugga
honom för pannan. Nå, då sade han ej ett ord mera.
Skada att hästen därvid kom undan; han torde skvallra
ur skolan.

-- Vi få ej förlora ett ögonblick att sätta oss i
försvarstillstånd! utropade Bertelsköld, lif vad af faran.
-- Allt det krut och de vapen ni kan anskaffa, min
hederlige Per, för ni till stora salen. Låt drängarne
sofva fullklädde i natt. Var vid godt mod; kvinnor och
barn få sofva i ro. Löfving -- tag två man med dig
och gå ut att rekognoscera, medan jag utställer poster
rundtomkring slottet.

Befallningarna efterkommos. Det blef nu i hast
en liflig rörelse öfverallt på Majniemi. Lyktor ilade
öfver gården och ljus flämtade i de öde slottsfönsterna.
När Bertelsköld inträdde i stora salen, fann han sina
trogne kamrater vid en måltid, som Per i hast anrättat.
Ännu engång gick bägaren kring laget i Majniemi slott.
Det var sista kvarlefvan af källarens gamla förråder;
den ärlige fogden hade icke förr velat röra dem.

-- Jag fann -- sade han -- detta halfankare ädelt
ungerskt vin under gruset och beslöt att det endast
skulle tömmas till en välgångsskål för min forne älskade
herres son. Gud bevare eders nåde i alla faror och
låte eders nåde än en gång, och i bättre tider, återtaga
er plats som herre vid edra fäders bord!
<img>

Knappt var det sagdt, innan ett väldigt brak lät
höra sig och strax därpå ett moln af damm uppsteg vid
väggen. Stamfaderns, general Bertelskölds bild med den
tunga ramen hade störtat ned från sin plats och i fallet
ryckt med sig stenar och murbruk.

Bertelsköld smålog dystert.

-- Min farfar -- sade han -- svarar härtill på sitt
vis amen. Det är törhända sista gången redlige kämpar
tömma en bägare inom dessa murar.

-- Säg icke så! Vi skola försvara dem intill vår
sista blodsdroppe! utropade partigångarne.
-- Må dessa murar falla, allenast vårt land står
upprätt, återtog Bertelsköld. För Majniemi vill jag icke
uppoffra en enda af er, om vårt land ej har någon nytta
däraf.

-- Nej, svarade flera röster. Vi ligga här vid
sidan af stora vägen till Åbo och kunna tillfoga fienden
mycken skada.

-- Nå i Guds namn då! utropade chefen. Men låt
oss nu taga någon hvila; vi torde behöfva våra krafter
i morgon.

Förvaltaren lät nu utbreda halm på golfvet, och de
trötte kämparne utsträckte med välbehag sina styfnade
leder. Men det var skrifvet i ödets bok, att de, liksom
Muhameds krigare, skulle säga om sig: »i paradiset få
vi hvila».

Löfving återvände. Han hade i sin bonddräkt varit
midtibland fienden, som, hundrade hästar stark, hade
tagit kvarter i Arvio by. Han hade suttit vid deras
stockeld, druckit med dem, ljugit dem fulle och stulit
en af deras hästar. Man borde, menade han, försöka
att öfverraska dem ännu i natt, ty de väntade i morgon
bittida förstärkning af en ansenlig trupp infanteri och
skulle då utan tvifvel angripa slottet.

Partigångarne voro strax färdige. Ur den första
sömnens behagliga domning uppstego de åter, för att
sadla sina hästar och ånyo rida ut i den mörka natten.
Sådant var deras lif.

Emellertid vidtog Per den försiktigheten att ännu
samma natt skicka två trogne tjenare med alla slottets
kvinnor och barn till en af de aflägsna och gömda
holmarna i skärgården, dit han redan förut låtit undanföra
sin redbaraste egendom. Med många sorgens tårar
flydde dessa goda människor -- såsom den tiden många
andra flydde i Finland -- från det kära hemmet, som
de aldrig mera skulle återse. Mäster Pers känslor voro
visst icke heller de gladaste, när han beledsagat de sina
på väg och ensam återvände till slottets ödsliga 
borggård. Men han var icke den man som flydde ifrån sin
post; han ville i det sista bevaka kronans egendom och
tjena sin gamle älskade herres son i de faror som 
förestodo.

Vid hans återkomst begynte redan dagens första
strålar förgylla de gnisslande vindflöjlarna på slottets
tak, och dånet af hästhofvar hördes på vägen. Mäster
Per lyssnade med klappande hjärta; dånet kom närmare,
och snart galopperade en -- så åter en -- sedan en
större trupp af partigångarne och slutligen äfven 
Bertelsköld in på borggården. Alla voro de för blod och
damm knappt igenkännelige. De hade haft ett hårdt
stycke arbete i byn, ty fienden hade vaknat af hästarnas
gnäggande och manligt försvarat sig. Till all lycka voro
hans ryttare spridda i gårdarna och kunde för nattens
mörker ej urskilja de anfallandes ringa styrka. Fyrtio
man hade blifvit nedhuggne; trettio fångar och mer än
sextio hästar medfördes som byte. Af Bertelskölds folk
hade två stupat och sex blifvit sårade i denna nattliga strid.

Sedan fångarne blifvit inlåste i slottskällaren och
hästarna förda i de rymliga stallen, kastade sig 
kämparne, dignande af trötthet, på halmkärfvarna och sofvo
några minuter därefter så lugnt som skördaren, när han
om kvällen inbärgat sin gröda från nattens frost. Endast
chefen och så många som behöfdes till att bevaka slottet
och förbinda de sårade unnades ingen hvila. Äfven
Löfving, som haft sin lejonpart uti nattens äfventyr, var
redan tidigt på morgonen åter till häst för att rekognoscera
i nejden.
Vidpass klockan tio på förmiddagen var han åter
tillbaka med budskap att det väntade fientliga infanteriet,
fyrahundrade man med tre fältkanoner, var i antågande
mot slottet. Flyktingarne från Arvio hade sannolikt 
påskyndat dess marsch och retat dess hämndlystnad med
berättelsen om sitt nederlag. Man hade således att välja
mellan en hastig flykt åt motsatta sidan eller en strid
på lif och död mot en mångfaldt öfverlägsen och 
uppretad fiende.

Partigångarne valde, efter en kort öfverläggning, det
senare. De mönstrade sin styrka, som, efter afdrag af
de sårade, endast utgjorde tre och tjugu man; men
denna ringa hop förstärktes af mäster Per med hans
kvarblifne tjenare samt en skara flyktingar från de 
närmaste byarna, så att Bertelskölds lilla armé dock 
utgjorde vidpass femtio man, alla väl försedde med vapen,
hvilka man nyss hade fråntagit fienden. Dessutom hade
mäster Per i slottets nedersta källare dolt ett större
parti kronan tillhörigt krut, som ej hunnit bortföras vid
fiendens första framryckande. Ja, man fann att till och
med de sex gamla nickhakarna, som i lyckligare tider
begagnats att skjuta salut från slottet, nu kunde 
tjenstgöra, ehuru de, af brist på kulor, måste laddas med
småsten.

Knappt voro de nödigaste anordningarna vidtagna,
innan fienden vid middagstiden begynte visa sig på
vägen från Åbosidan. I början framryckte han varsamt
i små fördelningar, fruktande bakhåll; men snart blef
han djärfvare och utskickade en jägarkedja för att 
intränga i parken mellan slottet och sjön. Detta måste
till hvad pris som helst förekommas, ty kullarna i parken
dominerade slottet, och fienden skulle där funnit skydd
bakom de gamla lindarna. Bertelsköld hade alltså placerat
sina bästa skyttar där, och jägarne blefvo med förlust
tillbakaslagne.

Detta var endast förspelet. Fienden hade alltför
nyss erfarit vådan att tillbringa en natt i grannskapet af
dessa förtviflade äfventyrare och hoppades innan kvällen
blifva mästare öfver en obefästad landtgård, försvarad
af en hand full bönder och skogsriddare. Han lät därför
utan dröjsmål framföra sina fältkanoner utom gevärshåll
ifrån den låga tegelmur, som omgaf borggården framför
slottet. Redan klockan två smattrade kulorna emot
muren och slottets väggar, men uträttade intet annat,
än att de här och där nedslogo rappningen och skadade
fönsterposterna. Intet skott, intet ljud från slottet 
besvarade detta vanmäktiga angrepp. Endast de gamla
blågula flaggorna -- desamma som engång svajade för
gladare vindar vid grefvinnan Bertelskölds festliga intåg
-- fladdrade ännu trotsigt och utmanande från de fem
små torn, som uppstego från flyglarna och midten af
den aristokratiska byggnaden.

Fienden begynte förlora tålamodet. För att med
ens göra slag i saken, skickade han tre kompanier att
intaga parken, medan hans öfriga styrka oroade slottet
från framsidan och från öster.

Detta hade Bertelsköld förutsett. Medan hälften af
hans folk gjorde fienden hvarje fotsbredd stridig i parken,
kastade han sig med tjugu af sina flinkaste män i sadeln,
red ut genom bakporten, tog en omväg och högg in på
fiendens flank vid västra sidan af parkmuren. Om en
åskvigg slagit ned bland de anfallande, hade de ej kunnat
blifva mera bestörta, än öfver denna plötsliga, oväntade,
förfärliga chock. De skingrades som agnar, de stupade
som det mogna kornet för lien; och emedan nästan
hela deras kavalleri blifvit den föregående natten 
förstördt, återstod ingen annan utväg för dem, än att klättra
öfver muren inåt parken, där vidpass hälften af deras
styrka var i liflig skottväxling med slottets försvarare.
Tross, vapen, ammunition och kanoner, kort sagdt, hela
fiendens krigsmateriel, föll härigenom i Bertelskölds
händer, och man hörde honom sedan ofta säga, att hade
han endast haft tjugu man mera utom slottet och tjugu
mera i parken, hade fienden, oaktadt sitt öfverlägsna
antal, den gången blifvit fången eller tillintetgjord ända
till sista man.

Den lilla ryttarskaran hann icke mer än nätt och
jämnt förnagla de tre kanonerna, då den öfverenskomna
signalen, en röd flagg på mellersta tornet, underrättade
Bertelsköld, att nöd och fara voro på färde inom slottet.
Han nödgades därför genast kasta om och i sporrstreck
ila tillbaka till porten. Här mötte honom mäster Per,
sårad i armen och ropande:

-- För Guds skull, ers nåd, skynda till parken!
De hafva tagit Floras borg och skjuta därifrån eld på
slottet!

-- Floras borg! upprepade Bertelsköld, betagen af
de barndomsminnen, som detta länge förgätna namn nu
återväckte uti hans själ. -- Var det icke där som prins
Vintersnö och prins Höstnatt stredo en gång på narri om
segern. Ha, Per -- nu skola vi leka samma lek, men
på allvar!

Innan Per hann svara, voro Bertelsköld och hans
afsuttne ryttare redan i fullt språng till parken. Den
syn som mötte dem här var icke uppmuntrande. De
tjugu skyttar man haft att ställa mot fienden voro som
borttappade i den vidsträckta parken och kunde blott här
och där, posterade bakom träden, fälla sin man, men
icke hindra fienden att intränga från alla sidor mellan
de täta alléerna och de forna, nu förfallna drifthusen
ända till den högsta och midtersta kullen, som af den
fordom praktfulla paviljongen erhållit namnet Floras
borg. Ytterst uppbragt öfver sitt nederlag, begynte
fienden härifrån skjuta in genom slottsfönsterna och
kasta fyrbollar på taken af de gamla trähusen därinvid,
i hvilka mäster Per och hans folk haft sin bostad. Från
slottsfönsterna lät man väl nickhakarna svara så godt de
kunde med sina stenkulor, och för hvarje skott hördes
ett rassel i lindarnas kronor, medan afbrutna kvistar
föllo till marken. Men detta artilleri var en leksak för
barn; det förmådde icke drifva belägrarne tillbaka från
kullen.

Ännu engång samlade Bertelsköld sitt folk; de hade
nu sammansmultit till omkring trettio. Men utan att
räkna om de voro flera eller färre, och utan att akta
elden från mer än hundra musköter, stormade alla mot
kullen. Här kämpades ännu den sista mördande striden
om Majniemi -- man mot man, hugg mot hugg. Aldrig
hade Gustaf Adolf Bertelskölds järnstarka arm med
sådant raseri nedkastat allt som kom i hans väg; aldrig
hade hans kämpar så oemotståndligt inbrutit i fiendens
sviktande leder. Oaktadt dennes tappra motstånd, blef
han nedstörtad från kullen. Floras borg var öfversköljd
med de slagnes blod, och vattnet i dammen färgades
rödt. Ännu engång tycktes segern småle mot 
Majniemis tappre försvarare; men det var hennes 
afskedsblick -- det sista hoppets solglimt öfver Majniemis
flaggande torn, hvilka ödet bestämt att icke mera se
morgondagen.

Knappt var Bertelsköld i besittning af kullen, innan
det uppstod ett rop bakom honom, att slottet begynte
brinna. Han vände sig om. Kvällen, kastade redan
sina skuggor öfver den höga byggnaden, och i 
skymningen såg han på fyra eller fem ställen eldstungornas
röda sken, där de, ännu helt små, begynte slingra sig
fram under taklisterna.

-- Till slottet, gossar! ropade han med dundrande
stämma. -- Om vi lyckas att släcka elden, skall fienden
icke mera våga ett anfall, och segern är vår!

Vid dessa ord hastade alla till slottet. Men det
var redan för sent. En tjock kväfvande rök 
tillintetgjorde alla försök att uppkomma på vindarna och närma
sig elden. När snart äfven trähusbyggnaderna 
uppflammade vid sidan af slottet, måste alla försök att mota
lågorna öfvergifvas.

Allt folket blef därför med trumslag kalladt till
stora salen och fick order till återtåg. Mäster Per och
de öfrige sårade lades på kärror, medan de stridbare
männen till häst, i tätt slutna leder och beredde till
motvärn, omgåfvo åkdonen.

Bertelsköld hade vidtagit alla dessa anordningar
med kallblodigt lugn, men när han för sista gången
skulle öfvergifva fäderneborgen, svek honom modet.
Han ville åtminstone än en gång säga farväl åt bilderna
af hans ätt i den stora vapensalen. Han ilade dit.

Lågan af de brinnande trähusen sken klart in
genom de höga fönsterna och upplyste den rökfyllda
salen såsom ett dagsljus. Stamfaderns åter uppresta
bild tycktes betrakta sin ättling med mörk och hotande
uppsyn, och i lågornas flämtande skimmer tycktes 
rundtomkring de järnklädde kämparne från trettiåra krigets
dagar röra sig på duken och vilja utspringa från ramarna.
En bitter känsla genomfor karolinens själ. Hans broder
Torsten hade försummat att låta bortföra taflorna; de
skulle förgås, hans ätts ärorika minnen skulle förstöras,
och han kunde ej rädda dem. Stamfadern hade funnit
sin graf i vågorna; hans bild skulle förtäras af elden.
Dunkla öde, hvad ville du mena därmed?

Ännu engång såg Bertelsköld tillbaka. Då mötte
honom från duken dessa oförgätligt sköna svärmiska
blickar, hvarmed Regina von Emmeritz engång hade
tjusat hans hårde farfader. Sonsonen stod som förstenad
-- dessa svarta ögon blixtrade, dessa furstligt sköna
drag tycktes lefva; ett mildt, outsägligt vemodigt leende
flög öfver den ädla furstinnans bleka läppar ... hon
upplät sin mun ... hon ville tala ... Hvad ville hon säga
honom?

Men i dörren hördes nu en ängsligt brådskande stämma:

-- Kom för Guds skull, herr grefve! Mäster Per
låter påminna eder om krutet i hvalfven.

Bertelsköld störtade ut. Hans folk var redan i
porten; ryktet om krutet bevingade allas steg. Man
tågade ut i den mörka kvällen, och ingen fiende syntes.

Så hade man redan uppnått vägen åt norr, då
Bertelsköld hastigt höll stilla och såg sig om. Hans
fäderneborg stod nu på alla sidor omhvirflad af lågorna
-- en enda ofantlig eldkolonn, hvars sken klart 
upplyste hela den kringliggande trakten.

-- Fångarne! utropade Bertelsköld. Har någon
släppt fångarne lösa ur källaren?

Alla tego. Sedan middagen hade ingen haft tid att
tänka på desse olycklige.

-- Två man frivillige följa mig, fortfor grefven, 
hvarom icke, rider jag ensam, och de öfrige fortsätta marschen.

-- Håll, ers nåd! ropade mäster Per. Det gäller
ert lif! Om några ögonblick måste elden ha hunnit till
hvalfven.
-- Fienden har själf antändt slottet; han må svara
för fångarne! invände ryttarne motvilligt.

-- Blygs! svarade Bertelsköld häftigt. Vän eller
fiende -- det är dock trettio människolif!

Och med dessa ord sprängde han tillbaka till
slottet. Två man följde honom -- hans trogne Bång
och den djärfve förslagne Löfving. Borggården var så
insvept i rök och hettan så stark, att de med största
fara och möda uppnådde källardörren. Den var af järn
och försedd med ett starkt lås, och ingen nyckel var
att finna. Men med faran växte alltid Bertelskölds 
jättestyrka. Han lösbröt från stora trappan dess brännande
ledstänger af järn; de öfriga följde exemplet; den fasta
dörren bågnade för deras förenade krafter -- den brast.
Man störtade in och fann fångarne redan halfdöde af
hettan. Man måste utsläpa dem på gården och därifrån
till parken. Där hade redan en mängd marodörer från
fienden kommit att plundra. Bertelsköld kastade sin börs
åt fångarne, öfverlämnade dem i deras landsmäns vård
och kom med sina följeslagare på en omväg genom
parken åter till vägen.

Här höll han stilla ännu engång. Vid det klara
eldskenet såg han fienden i allt tätare hopar svärma så
nära till slottet, som lågorna tilläto. Dessa hade nu
hunnit ända till grundvalarna. Omkring fem minuter
fortfor ännu branden att rödfärga den mulna 
aftonhimmelen ... Då skakades jorden af en fruktansvärd
knall ... hästarna skyggade ... en tung askgrå pelare af
rök och grus uppsteg från slottet och förkväfde 
ögonblickligen eldskenet, så att den starkt belysta nejden
med ens insveptes i djupt mörker. Därpå följde ett
smattrande stenregn, som på alla sidor nedslog och 
inträngde flera fot uti marken. Hela det höga, nyss ännu
så stolta slottet med dess fem torn var försvunnet från
jorden och begrof under sina ruiner allt lefvande som
ännu andats på tvenne bösshåll i närheten.

På det ställe, där Majniemi fordom stått, ser man
nu en liten välmående bondgård, omgifven af höga björkar,
vid den täcka viken af sjön. Den forna parken är nu
en beteshage, och hjordarnas klockor klinga, och 
vallflickan sjunger sin ensliga visa där de förnäma fröknar
dansade fordom på kullen af Floras borg.

<img>
<b>8. Slaget vid Storkyro.</b>

Följderna af Lybeckers olycksaliga återtåg dröjde icke
att visa sig, så för honom själf, som för landet.
Han afsattes, konungen ovetande, och kallades att stå
till svars inför rådet. Här blef han slutligen frikänd,
då Armfelt ädelmodigt tog hans försvar. Emellertid
hade han råkat i skarp delo med biskop Gezelius och.
fordrade nu upprättelse af biskopen. Härpå följde en
ny och bitter rättegång, som slöts därmed att Lybecker
öfverbevisades hafva fällt det bekanta uttrycket: »om ej
fan tar kungen, ha vi ingen fred att vänta». Detta ringa
förflugna ord fällde honom mer än hela tyngden af
Finlands förlust. Han dömdes från lif, ära och gods,
benådades till lifvet nyårsdagen 1718, men dog några
månader senare, mera beklagansvärd än med afsikt
brottslig, ty historien har frikänt hans minne från nesan
af ett förräderi, om hon också ej kunnat fritaga honom
från bördan af det hat, hvarmed hans samtid belastat
honom.

I September 1713 mottog den tappre Carl Gustaf
Armfelt öfverbefälet i Finland, men det var då redan
för sent att godtgöra Lybeckers felsteg. Han kunde icke
hopsamla mer än 6,000 man, när hans här var som
störst, och ryssarne innehade hela södra delen af landet.
För att hejda deras vidare framträngande, ställde han
sig till motvärn vid Kuokkala pass i Pälkäne, i hjärtat
af Tavastland. Men tidigt en dimmig höstmorgon den
6 Oktober 1713 fraktade sig 7,000 ryssar på stockflottor
öfver Pälkäne sjö och angrepo Armfelt i ryggen. Efter
det tappraste motstånd kastades den lilla finska hären
tillbaka med en förlust af tolf kanoner, åtta fanor och
mer än femhundra -- enligt några ända till tusen man.
Vid Tammerfors ville Armfelt åter hålla stånd; men här
vacklade för första gången den finska soldatens, eller
rättare det ännu kvarblifna landtvärnets sega ihärdighet.
Halfnakne, utsvultne och uttröttade af marseherna under
det kulna höstregnet, följde karlarne den osed, som 
inrotat sig under Lybeckers befäl, och rymde i så stora
hopar, att Armfelt nödgades draga sig tillbaka till nejden
af Vasa. Det mesta landtvärnet var ifrån dessa trakter;
här skulle det således stå till sista man under fanorna.

Emellertid tågade ryska armén öfver Tammerfors,
Birkkala och Tavastkyro till Björneborg. November
månad gick under dessa marscher till ända, och vintern
inföll tidig och sträng öfver dessa nordliga bygder.

I början af December gjorde ryska kavalleriet ett
ströftåg mot Nerpes och Kristinestad och plundrade
nejden. Finska armén drog sig då tillsamman i Solf,
och bondevakter utsattes i Laihela och Ilmola ... Det är
här, i Kauhajoki kapell, vi återfinna Gustaf Bertelsköld
med hans lilla friskara, ifrigt inöfvande bönderne i vapen
och krigstukt samt biträdd däri af de raske bröderne
Gabriel och Israel Peldan. Till hans trupp, som efter
hand växte till tvåhundranittio man, slöto sig äfven sex
bröder Larsson från Storkyro, alla manhaftige unge karlar,
anförde af äldste brodern Lars, densamme som i Pälkäne
förde böndernes talan för Lybecker. Fienden låg likväl
stilla i vinterkvarteren, och så förgingo julen och hela
Januari 1714 utan särdeles äfventyr, under förbidan af
hvad komma skulle.

Men i början af Februari kom rapport att fienden
framryckte från Björneborg på vintervägarna samt de
tillfrusna sjöarna i Tavastkyro och Ikalis. Bondevakten
i Kauhajoki fick den 12 Februari order att rycka fram
på rekognoscering till Kurikka kapell i fiendens väg och
ankom dit efter två dagars marsch.

Det var en dunkel månskensnatt, och truppen hade
hunnit tre kvart mil söder om Luoppa by, då man förnam
att fiendens förposter stodo en knapp mil därifrån på
andra sidan om skogen. Det gällde nu att på nära
håll rekognoscera hans ställning och afsikter.

-- Vänner, sade Bertelsköld, våra hästar kunna ej
framkomma genom skogen och snön. Finns här bland
eder sex raske skidlöpare, som vilja våga sitt lif för
konung och fädernesland?

-- Herr major -- svarade Lars Larsson flinkt --
jag och mina bröder äro jämnt så många ni önskar,
och alltifrån vår barndom ha våra skidor förstått att
upphinna vargen i ödemarkerna. Befall, och vi äro
redo.

-- Bra taladt, redlige Larsson, svarade chefen. Om
mitt ord förmår något hos generalen, är den penna redan
skuren, som skall underteckna din officersfullmakt. Men
akten eder för öppna fältet; om kosackerne upphinna er,
ären I sålde.

-- Har ingen fara, genmälde bonden. Äro vi icke
tillbaka vid daggryningen, så hälsa vår gamle far. Och
hvad officersfullmakten angår, major, så stor tack, men
jag bryr mig icke därom. Vår släkt håller fast vid folket,
och ni är den ende adelsman, med hvilken jag ännu
skakat hand. I Guds namn, framåt!

-- Ett halsstarrigt demokratiskt släkte, desse 
Larssöner! sade Bertelsköld till Gabriel Peldan. -- Min far
och min farfar ha varit i delo med dem. Men raska
karlar, vid Gud, så redliga hjärtan, som någonsin klappat
under en bondejacka.
-- De bebo ock ännu den gamle bondekonungen
Bertilas gård, svarade Peldan; blott en gren af släkten
har blifvit köpmän i Vasa. Men kom, major, låt oss
rasta några timmar här uti torpet.

Natten förgick, och Larssönerne kommo icke 
tillbaka. Dagen bröt in, och de syntes icke. Då red 
Bertelsköld ut med tio man på en omväg kring skogen och
fann att fienden redan tågat vidare från den öfvergifna
byn, där han rastat. Men spåren af hästhofvar ledde
till en flack, nästan snölös ängsmark vid skogsbrynet,
och här återfunnos Larssönerne. De hade sannolikt
vågat sig för nära byn och på den snölösa marken blifvit
upphunne af fiendens ryttare. Alla sex lågo tätt invid
hvarandra stelnade uti dödens sömn på de blodiga
tufvorna; en dödad häst och blodspåren tillbaka till byn
utvisade att de dyrt hade sålt sina unga lif. De hade
fallit som bröder; ingen af dem hade gjort ett försök
att öfvergifva de andra, och som bröder blefvo de äfven
jordade alla sex vid hvarandras sida.

Sorgsne ilade Bertelsköld och hans kamrater 
tillbaka till hufvudstyrkan. Det var som hade detta lilla
förspel betecknat utgången af den stora blodiga striden
vid Storkyro.

När Armfelt den 16 Februari erhöll säker rapport
om fiendens anryckande, kallades hela befälet till 
krigsråd på Storkyro prästgård. De fleste röstade mot aktion,
och i synnerhet chefen för kavalleriet, generalmajor De
la Barre, anförande därvid som skäl, att knappt hälften
af de frivillige, som från alla kanter tillströmmade, ännu
hunnit ankomma. Men den tappre Armfelt hade sett
sorgliga prof på reträtternas krigskonst; hans krigareära
var sårad af snubbor från Stockholm, hvari man tillvitat
honom, den aldrig bleknande, att vara, som orden föllo,
»ömtålig om eget skinn». Han fordrade strid, och han
var icke ensam därom. Soldaterne utanför uppsatte sina
mössor på pikarna, fordrande högljudt detsamma, och
bönderne lade därtill, att om man nu ville öfvergifva
deras hembygd till sköfling åt fienden, skulle de 
mangrant öfvergifva denna usla armé, som endast förstod
att fly för faran.

Striden blef alltså beslutad, och den finska hären,
som då bestod af 4,500 man reguliera trupper och 1,500
man landtvärn från Stor- och Lillkyro, Laihela, Mustasaari,
Vörå och Malaks socknar samt Vasa stad
<footnote>Hela Österbottens stridbara befolkning var uppbådad
till landets försvar, och till en del i antågande. Ny-Carleby
allmoge var blott en mil från Storkyro, då slaget stod.</footnote>,
blef uppställd
på åkerfälten å båda sidorna af den frusna Kyro-älf,
med ryggen betäckt af en öppen brusande fors samt
flacka myrar och stenbackar. Napo närbelägna by, 
inemot fyra mil sydost om Vasa och bestående af sex gårdar,
nedrefs och flyttades till bröstvärn. I denna ställning
väntade man fienden i tre dagars tid under en köld
som endast Carl XII:s krigare voro vane att uthärda.

Den 18 visade sig ett parti fientligt kavalleri och
hälsades med styckeskott från hufvudkvarteret, »de där,
säger krönikan, till ett bedröfligt omen ej bättre träffade
än att hästen under biskop Gezelii adelsryttare, som
stod ute på förpost, blef skjuten», hvarpå ryssarne, efter
att ha nog nära beskådat ställningen, åter drogo sig
tillbaka.

Den 19 Februari vid middagstiden såg man ryska
hären i full marsch rycka fram långs den isbetäckta
floden. Dess styrka uppskattas af ryssarne själfva till
8,384 man, men af svenskarne till 15 à 20,000 man
och anfördes af den tappre furst Galitzin, hvilken 
sedermera som högste befälhafvare i det eröfrade Finland
»reste sig genom sin mildhet och sitt ädelmod en 
oförgängelig minnesvård i de olycklige invånarnes hjärtan».
Armfelt hade således fått en värdig motståndare, och
ehuruväl ingen finne tvekat åt hvilken han helst velat
unna segerns ära, kunde i sanning båda sägas ha 
förtjenat den som krigare och som människor. Armfelt
red före slaget längs truppernas leder, hvilkas frusna
fingrar knappt kunde hålla geväret, och uppmuntrade
dem med ett kort tal och en bön. De voro, sade han,
landets sista här, och på dem hvilade landets sista hopp.
Deras lösen skulle vara »med Guds hjälp», och Gud skulle
sannerligen hjälpa dem, om de värjde sig endräktigt och
manligt, såsom de lofvat, till sista blodsdroppen.

Ett högt »med Guds hjälp!» besvarade dessa ord,
och striden begynte. En rysk kolonn uppsteg från isen
på norra flodstranden, förenade sig med en annan kolonn
från skogen och angrep finnarnes vänstra flygel. I samma
stund antände ryssarne Turpala gård och finnarne sina
retranchementer af de nedrifna stugorna. Himlen, som
hela morgonen varit mulen, begynte nu snöga under
starka ostliga stormbyar, hvarför både rök och snöglopp
drefvo finnarne mot ögonen, så att de knappt kunde se
sin fiende. Det oaktadt afbidade icke fotfolket på vänstra
flygeln attacken, utan ryckte hurtigt framåt och aflossade,
såsom dess chefer lärt uti Carl XII:s skola, den första
salvan icke förr än på tio stegs afstånd. Verkan var ock
sådan, att fiendens främsta leder stupade öfver hvarandra
och resten kastades häftigt tillbaka. Men de samlade
sig ånyo och angrepo för andra gången. Under tiden
hade likväl den finska högra flygeln svängt öfver isen
och kommit den vänstra till hjälp. Ryssarnes andra 
anfall blef därför med ännu större förlust tillbakaslaget.
Nu blef det finnarne som i sin tur anföllo och togo
därvid sex kanoner, som utan dröjsmål riktades mot
fienden. Förgäfves redo äfven kosackerne in på de tätt
slutna lederna af uppbådsmanskapet, i hopp om en lättare
seger; de visades tillbaka med blodiga hufvuden, och
slaget tog en afgjordt ogynnsam vändning för ryssarne.

Furst Galitzin följde med liflig oro dessa rörelser
och lät kalla sina närmaste chefer till krigsråd. Mot ett
så desperat folk, sade man, vore allt att riskera, ty blefve
den tredje attacken tillbakaslagen, vore ryska armén 
förlorad i dessa kärr och skogar, med beväpnade bönder
rundtomkring sig. Man beslöt därför att i god ordning
draga sig tillbaka; och general Bruce afsändes med fyra
dragonregementen, för att hindra finska kavalleriet från
att oroa de återtågande. När nu Bruce fullgjorde detta
uppdrag, och innan hans folk ännu aflossat en enda
pistol, blef han icke litet förundrad att se De la Barre
kasta om och kommendera reträtt
<footnote>Efter Bruces egen berättelse till prosten Wahl 1718.
»Han vore, sade han, general De la Barre mycket obligerad,
ty om denne endast kommenderat sina ryttare att i stillhet
röka en pipa, hade segern varit de svenskes.» Sådan var
äfven bland finnarne den allmänna tron, och man tillade, att
De la Barre af jalusi mot Armfelt hade missunnat honom
segern. Men Armfelts rapporter omtala blott att alla gjorde
sin pligt; ej heller blef De la Barre någonsin ställd till ansvar
för detta beteende, utan fortfor att tjena och gjorde med Arm-
felt det olyckliga tåget mot Trondhjem 1718.</footnote>,
hvilket ock skedde
med den ifver, att när den afgörande sista striden 
begynte, såg man chefen för finska kavalleriet redan en
half mil från slagfältet på Gumsila hemman, där han
bad länsman Gumse laga sig undan. Härigenom blottades
finska infanteriets högra flank; hvarpå Bruce genast
fick order att låta sina dragoner sitta af och angripa
denna. Här stötte han först på bönderne och lyckades
bringa deras linje i oordning. På samma gång vände
det slagna ryska infanteriet om och störtade sig för tredje
gången mot finnarne, hvilka nu på alla sidor kringrändes
af öfvermakten. Och nu begynte ett af dessa förfärliga
blodbad, hvilkas minne ej utplånas i sekler och där
trohet och hjältemod kämpa

<tab>ej mer för räddning uti nöden,
<tab>men blott för sällskap uti döden.

Hela finska infanteriet var likasom inklämdt uti en
ring af pikar och musköter, från livilka skotten blixtrade
genom röken och snögloppet. Armfelt gjorde allt hvad
samtid och eftervärld af honom kunde fordra vid ett så
afgörande tillfälle. »Mitt hjärta vill än i dag brista,
säger ett ögonvittne, när jag tänker på huru 
generalmajoren red under bevekliga tal fram och tillbaka; huru
folket med otrolig frimodighet lofvade strida i döden och
däremellan, vid åsynen af fiendens stora myckenhet,
kastade sig med tårar i ögonen på knä och bad Gud om
hjälp och sedan kämpade till sista andedräkten. Där såg
jag då liggande död mången finne, som i den stelnade
handen fasthöll det gevär, hvars bajonett satt kvar i
kroppen på en likaledes fallen fiende.» -- Det var
sannerligen icke en fårskock, som, jagad i stättan, låter
sig viljelös slaktas. Det var förtviflade män, som för
hvarje hugg de mottogo gåfvo tillbaka två och som,
efter att ha bortskjutit sitt krut, sönderhuggit sina värjor
och af brutit sina pikar, ännu med de frusna händerna
fattade geväret i den heta pipan och sönderslogo kolfven
mot fiendens hufvuden. Gång efter gång försökte man
åter ordna de brutna lederna och slå sig igenom; hvarje
gång stupade officerarne i spetsen för sina kompanier;
hvarje gång kastades dessa ånyo tillbaka mot den blodiga
hopträngda centern af infanteriet. Endast tre kompanier
af Åbo läns kavalleri försvarade manligt sitt vapens ära
under Axel Bure, som föll på slagfältet, samt Kuhlfelt
och Freudenfelt, som svårt sårade undkommo.

Tre timmar rasade striden, och vid dess slut var
den finska hären förstörd. Mer än tvåtusen man lågo
fallne i den blodiga snön: soldaterne rotevis, bönderne
socknevis, officerarne så mangrant, att mot slutet 
spillrorna af tre regementen kommenderades af en 
underofficer. Äfven den ryska förlusten var högst betydlig,
men uppvägdes vida af slagets följder, som medförde
eröfringen af hela det nordliga landet.

Armfelt själf var en af de sista på slagfältet och 
undkom med möda fångenskapen. Med några få följeslagare
ilade han öfver skogen till Laihela och därifrån till
Vasa. Men först i Gamla-Carleby samlades åter den
ringa kvarlefvan af Finlands sista här, som nu, till följd
af De la Barres omtanke att rädda de sina, till största
delen bestod af kavalleri; och det var, säger den 
samtida krönikan, ganska rart att se en infanteriofficer, som
med lifvet kommit undan aktionen, men desto flera såg
man, som suttit till häst.

Så slöts det olyckliga slaget vid Storkyro, hvilket
såväl för den nordliga bygd och stränga köld, i hvilka
det utkämpades, som för det hjältemod, med hvilket där
striddes, och för den manspillan, där omkring en tredjedel
af de stridande lågo på platsen, intager ett märkeligt
rum ibland alla tiders krigshändelser. För Finlands
öden tycktes denna nejd vara af nornorna bestämd till
ett offeraltar; ty nittiofyra år därefter stod, en mulen
höstdag, slaget vid Oravais knappt fyra svenska mil
ifrån Storkyro slagfält, och när solen gick ned öfver
<img>
båda dessa dagar och båda dessa fält, så svartnade
natten så djupt för de då lefvandes hopp, som om aldrig
mera en morgondag skulle gry för deras blödande och
förkrossade fädernesland.

Men om Gustaf Bertelsköld säger berättelsen, att
han och hans tappra skara under hela slaget stått i
hetaste striden på vänstra flygeln. Där ha hans män,
den ene efter den andre, stupat vid hans sida; den
axelbrede redlige Simon Bång, den trogne och raske
Miltopæus, alla de forne studenterne, utom bröderne
Peldan, föllo där för ärofulla sår i den sista striden för
fosterlandet. Och då har Bertelsköld, sökande döden,
kastat sig in bland fiendens tätaste skaror; men allt
vek, allt dignade för hans förtviflade hugg, och nästan
utan att veta eller vilja det, slog han sig igenom och
befann sig, dagen därpå, förundrad att ännu lefva, i
nejden af Vasa. Man sade att han på denna flykt jagat
efter De la Barre, för att på honom utkräfva hämnd för
all den skymf, all den ofärd, som denne vållat vid 
Storkyro; men chefen för finska kavalleriet hade ett godt
försprång och kunde ej mera upphinnas. Visst är, att
Bertelsköld kort därpå försvann, och man tog för afgjordt,
att han i sitt blinda raseri blifvit dödad eller fången af
ryssarne. Huruvida denna gissning ägde grund, skall
visa sig af följande berättelse.

På det fält, som den 19 Februari 1714 vattnades
af så många tappre mäns blod, böljar nu hvar sommar
i gungande skördar det ypperliga sädesslag, som är kändt
under namn af Vasa råg. Det suger sin kärnas must
ur kämparnes ben, som multna till domedag under de
grönskande tegarna; och stundom ännu, när plogen ristar
den kända fåran, skramla emot dess järnbill stycken af
ett förrostadt svärd eller den sköra knotan af en fordom
senfull och stridsvan arm. Den breda floden, på hvars
isade bölja så mången andats sin sista suck, flyter med
sakta brus genom dessa bördiga fält, och på dess jämna
strandbädd resa sig trefna byar med vackra rödmålade
hus och idoge invånare. Hela nejden erbjuder en sådan
anblick af odling och välstånd, att vandraren med undran
frågar, om det är försynens vink att låta freden skörda
där kriget sått. Skogen har försvunnit, eller dragit sig
långt tillbaka; endast stenbackarna därborta bakom byn
resa ännu från vildhetens dagar dessa trotsande skrofliga
klippstycken, hvilka engång voro den finska härens 
stödjepunkter. Äfven folklynnet bär ännu liksom ett ärr af
de forna striderna; där är en viss vildhet kvar i bottnen
af dess idoga, fredliga håg, och när vintersnön åter far
i hejdlösa hvirflar fram öfver den vida slätten, tycker
man sig höra Armfelts kommandorop, hofslagen af Bruces
dragoner och det i snöyran bortgalopperande finska
kavalleriet, under hvars hofvar Finlands hopp en dag
blef förtrampadt.

Det har nu grytt en morgondag både öfver 
Storkyros och Oravais natt. Dess sol är icke nog dyster
för att lysa blott öfver grafvarna af det förgångna, men
icke heller nog glad för att leka med idel rosenfärg
öfver framtidens okända öden.

FÄLTSKÄRNS BERÄTTELSER.

IX.

SKUGGAN AF ETT NAMN.

<b>Fältskärns nionde berättelse.</b>

En afton i slutet på Oktober hördes steg i den mörka
vindstrappan, och någon famlade efter låset på
fältskärns kammardörr. Den lilla församlade kretsen
vände sig nyfiket om, ty man väntade ingen mera;
sällskapet var nämligen fulltaligt, utom skolmästaren
Svenonius, som i flera veckor varit sjuk och så mycket
mindre väntades, emedan stadens skvaller, som hade reda
på alla viktiga tilldragelser, visste berätta att den lärde
magistern samma kväll skulle låta koppa sig.

Emellertid var det ingen annan än Svenonius själf
i egen person, som nu trädde in, något släpande i gången
och pustande efter klättringen uppför de besvärliga 
vindstrapporna. Hans långa magra gestalt, knappt en tvärhand
kortare än fältskärns egen, syntes i den slitna svarta
rocken ännu magrare än förr, och glasögonen, hvilkas
bågar förlorade sig i en skog af tofvigt svart hår, som
omgaf de bleka kinderna likt en talldunge kring en
vintersjö, hade knappt mera ett fäste på den hvassa,
men hopkrympta näsan, hvars anblick annars aldrig
brukade förfela en hälsosam respekt hos stadens 
skolpiltar. Den lärde mannens drag, försedda med ett par
tunna läppar, en framstående haka och ett par lifliga
bruna ögon, hade således föga anspråk på att kallas
intagande, men de mildrades betydligt af den stackars
skolmästarens oförställda glädje att åter befinna sig i
ett sällskap, som han så länge saknat och som med alla
sina kantigheter, liksom han själf, bestod af i grunden
goda människor.

Man fann icke heller lätt tvenne mera kompletta
motsatser, än denne fältskärns lärde åhörare och hans
vän och trätobroder, den kortvuxne, fete, knubbige 
postmästaren kapten Svanholm med sitt, i eget tycke 
åtminstone, martialiska utseende, sitt stubbade ljusa hår
och de långa mustascherna, hvilkas ursprungliga röda
färg af tiden förvandlats till grå och ur hvilka hans
famlande tumme aldrig underlät att vid viktiga tillfällen
likasom framdraga ljusa idéer och slående kraftord.
Postmästaren bar som vanligt en snäf grön jagtrock
med posthorn på knapparna och ej mindre luggsliten än
skolmästarns; därtill snusbruna underkläder med en
guldpistol i berlockerna, gul väst och en halsduk af
obestämd färg, hvilket något brokiga omhölje betäckte
en personlighet så stockkonservativ som någon tysk
Haudegen och som skulle ha varit hjärtans enformig,
därest icke naturen försett honom med ett hetsigt lynne
och ett gräligt ölsinne -- hvilket sistnämnda likväl
aldrig kom i fråga vid den strängt nyktre fältskärns
aftonsamkväm.

Svanholm var också den förste att hälsa den lärde
vännen välkommen och fröjda sig att han åter »såg så
pigg ut som en kosack i skumrasket», hvari gamla
mormor, Anne Sofi och fältskärn själf af hjärtats 
välmening instämde, medan barnen ofrivilligt kände sin
gamla respekt ej så litet förökad af de nya och hvassare
kanter sjukdomen efterlämnat i skolmästarens figur. Man
underlät icke heller att förvånas öfver den dietiske
mannens mod att, likt Döbeln, kasta medicinen i vrån
för att lyssna på fältskärns krigshistorier.

-- Bryr jag mig om krigshistorierna! svarade 
skolmästaren muntert. <i>Quidquid delirant reges plectuntur
Achivi.</i> Hjältarnes ära få folken betala. Nej, kära
bror, jag hade nog af »De blå»; jag har som en
god kristen och en fredlig människa låtit vår mesta 
anpart i stora ofreden storma förbi och kommer nu, sedan
det värsta krigsbullret är öfver, för att vara med om
begynnelsen af den nya och fredligare tiden, sedan det
stormgalna nordiska lejonet rasat ut.

-- Hjältemod! Säger bror det! uppbrusade Svanholm 
och reste sig lik en stridstupp i sin fulla storhet
af fem fot och fem tum från hjässan till fotabjället.

-- Visst säger jag det, svarade skolmästaren 
oförskräckt. Bättre är en bit bröd än ett stycke bly, ett
halmtak än en bivuak, en bok än en huggvärja, ett
skördefält än ett slagfält. Och det begaf sig, att Carl XII
skaffade hela sitt rike bly, bivuaker, värjor och slagfält
nog, men desto mindre bröd, tak, böcker och 
skördefolk ...

-- Vi ha hört det där förut -- genmälde 
fältskärn, som ogärna ville låta den gamla tvisten 
uppblossa ånyo -- och därför hade bror Svanholm bort
lefva de två första tiotalen af förra seklet och bror
Svenonius de näst efterföljande tiotalen, så hade byar
och en af er lefvat på sin rätta tid, i stället att gå här
och spöka med otidigheter, hvar och en på sned i sin
ensidighet. Bror Svanholm skall ännu få höra hvad
krigen kosta, och bror Svenonius skall märka huru 
sagornas jättar kasta sin skugga långt framåt i tiderna. Det
är med sagan som med en sjunkande sol; ju lägre hon
sjunker ned i natten af det förflutna, desto kolossalare
blir skuggan af de jordiska föremål, som råkat komma
i hennes sken.

-- Jag tänker att kusin Bäck har, gudnås, förstöring
nog att ännu berätta oss, sade gamla mormor, för att i
sin mån blanda bort tvistefrågan. -- Jag vill ändå
hoppas, att denna berättelse icke blir på långt när så
äfventyrligt vild oeh blodig som den förra.

-- Så är det, sade fältskärn. Vi äro nu vid 1714.
Därefter följde ännu sju de längsta och sorgligaste år,
Finland någonsin genomlefvat. Men det stora nordiska
kriget hade då redan, liksom Carl XII själf, utspelt sin
egentliga trumf, och hvad därefter kom, det var 
sårfebern, som följde efter striden och föregick 
tillfrisknandet; det var en lång och dyster dödskamp, uppfylld
af förtviflade ansträngningar att rädda en bruten storhet
det var en tid af vanmäktiga fredsarbeten, under hvilken
nya framtidsfrön obemärkt fattade rot i gruset af en
sammanstörtande jättebyggnad; en af dessa underbara
tider, som nästan icke ha något närvarande, utan lefva
helt och hållet i minnet af det förgångna och i hoppet
om det tillkommande, nöjda nästan med hvilken 
förändring som helst, allenast de räddas ur den förfärliga
ovisshet, som nedtrycker dem och förlamar dem. Det
är ganska märkvärdigt att se huru ett folk åldras. De
tolf åren efter 1709 förvandlade svenska folket från
pojke till gubbe; lyckligtvis satt pojken allt kvar uti
lynnet och sitter där än i dag, och så länge vet ingen
hvad dag den ledbrutna armen kan få sin spännkraft
igen. Men det ges ärr som aldrig fullkomligt läkas,
själens ärr långt mera än kroppens, och det är visst,
att hela nordens genius efter 1721 blef en annan.
Hvarken Carl XII eller Peter den store eller deras 
tidehvarf födas två gånger.

-- Kusin har nu sagt oss en hel hop om Gösta
Bertelsköld, men nästan ingenting om hans bror Torsten,
inföll gamla mormor, hvars praktiska sinne alltid förde
henne <i>from sounds to things</i>, från resonemangernas
område rakt fram till människor och händelser. -- Jag
tviflar mycket på att någon af dem blir en så duglig
karl som far deras; de ha ju ej tid till det, stackars
gossar, för det evinnerliga slaktandet.

-- Kusin glömmer -- genmälde Svanholm viktigt -- att
Gösta Bertelsköld rymt ur fångenskapen och
slagits dessa åren som partigångare i minst femtio affärer,
utan att tala om de stora drabbningarna. Till exempel
när han med femtio bussar af äkta sorten 
försvarade Majniemi och var nära att begrafvas under dess
spillror.

-- Är Majniemi förstördt? frågade Svenonius med
så mycken förvåning som hans ringa beundran för
krigiska händelser tillät honom.

-- Hjältemod! Minns inte bror det? Vid den där
landstigningen för att göra en diversion mot ryssarnes
operationsbas i Åbo, svarade postmästaren.
	
-- Men därom har jag ej hört ett ord, återtog
skolmästaren.
	
-- Ja man skall lefva med björkeris, stutar och
grammatikor för att glömma sådant! inföll postmästaren.
Bror minns kanske inte engång äfventyren i Åbo och
Borgå, eller försöket att fånga tsaren, eller Löfvings
mandater, eller historien om De la Barre, som d-n må
taga med hull och hår -- med respekt sagdt, efter inte
man har lof att svära här!

-- Icke ett ord, bror Svanholm!
-- Hjältemod! Han är skolmästare och skall lära
pojkarne mores och vet inte knasket om Storkyro slag!
Magister är han på köpet och skulle hvad dag som helst
få sig på fracken i studentexamen!

-- Bror Svanholm behagade inte blanda ihop hvad
som inte hör hit, genmälde Svenonius, synbart stucken. -- Jag 
tror mig känna så mycket om Storkyro slag,
som bror själf till exempel, men inte har jag hört ett
ord af bror Bäck om något ditåt.

-- Himmelsturk! Och han har berättat en hel lång
afton därom.

-- Ja men då var farbror Svenonius borta, inföll
den lille Jonathan, något stolt öfver att med en så
dräpande anmärkning med ens göra slut på herrarnes
tvist.

Fältskärn hade blinkat åt gamla mormor att låta
dem nappas, och Anne Sofi, som för tillfället nystade
tråd, hade skrattat så att hon två gånger slet af tråden.

-- Det har sin riktighet, det, min gubbe lilla, 
svarade postmästaren något förbryllad. -- Bror Svenonius
var ej med vid Storkyro. I stället att taga in Viborg
tog han in fläderte, den hederliga fredsmänniskan.

-- Om bror varit med vid Storkyro, hade bror
sluppit att springa vid Karstula, återtog skolmästaren,
som ej kunde smälta den martialiske kaptenens gäckeri
med hans lärdom.

-- Herre, jag sprang inte, jag retirerade i god
ordning! röt postmästaren, under det att spetsarna af
hans mustascher höjde sig uppåt, ungefär som murrhåren
på en gammal huskatt vid den oförmodade anblicken af
en utsvulten byhund i köket.

-- Men så säg dem då, kusin Bäck, att vi lyckligen
kommit öfver isen på Kyro älf och nu befinna oss --
ja, jag vet inte hvar, utropade mormor, som blifvit
smittad af munterheten, men befarade af kapten 
Svanholms mustascher, liksom man brukar spå af ringar
kring månen, storm och nederbörd.

-- Låt det där nu vara, sade fältskårn försonande.
Vi befinna oss för närvarande i Stockholm är 1714 och
ha fullt upp att göra med diplomatiska intriger, som
underminerade marken, där det nordiska lejonet tog sina
sista trotsiga steg. Och emedan jag visst icke tilltror
mig att känna handskmåttet på alla de händer, som där
och på andra håll sträcktes i mörkret efter den 
vacklande kronan och det murknade enväldet, så må vi
hellre se åt hvad det blifvit af Torsten Bertelsköld, som
den tiden var en framtidsman och representerade hvad
som komma skulle i bror Svenonii tidehvarf, liksom
karolinen Gösta Bertelsköld med kropp och själ hörde till
bror Svanholms tid, med hvilken det nu lider till ända.

-- Jag vill aldrig förmoda att bror Bäck ämnar
traktera oss med pennfäkterier, så länge Carl XII ännu
är på fötterna, yttrade kaptenen buttert.

Fältskärn teg några ögonblick stilla.

-- Det vore barnsligt -- sade han slutligen -- att
vänta sig något språng i folkens öden och tidernas 
utveckling. Det kan vara en tid, när sakerna gå sin jämna
gång, så att man tycker att allt är som förr, och så
kommer där plötsligt en stöt, som kastar allt öfverända
och likasom framföder en ny tid fullvuxen. Men ser
man sig om, så märker man, att det nya redan långt
för detta slagit sin rot uti det som var, och icke är
annat än den mognade frukten af ett frö, planteradt för
år och mansåldrar tillbaka. Det finns ingen tid som
skulle vara så afslutad i sig, att han ej tillika är en
öfvergång till någonting nytt. Jag vill taga en liknelse
och säga att hvar tid tjenar sig upp genom graderna.
Det kan till exempel ingen bestrida, att bror Svanholm
en tid var löjtnant; nå godt, men så löjtnant bror var,
hade bror fänriken ännu uti sig och kaptenen i görningen,
och se därför var bror löjtnant blott i förbigående, 
liksom på furagering.

-- Men kaptenen har stött fanan i marken och lagt
sig i vinterkvarter, genmälde Svanholm godmodigt, under
en suck vid tanken uppå att äfven i hans ränsel bade
kunnat ligga en fältmarskalksstaf.

-- Visserligen kunde tiden ännu bättre förliknas
vid en postmästare, inföll Svenonius.

-- Ja, och vid en skolmästare eller en fältskär,
svarade den gamle värden. -- Tiden kan förliknas vid
en hel hop ting, utom vid gubbar med grå hår, som vi,
så gubbe man än brukar måla honom. Tidens rätta
väsende är evig ungdom; han tål intet murket, han
viftar det bort med sina stora stormfyllda vingar, för
att beständigt sätta uti dess ställe någonting ungt och
friskt. Men de gamla förstå sig icke på sådant, utan
mena att tid och värld bli beständigt sämre, för det att
de själfva ej kunna vänja sig vid den tanken att en ny
tid stiger fram i nya former.

Anne Sofi, som i sin beundran för Carl XII nästan
öfvergick postmästaren och endast öfverträffades af den
lille stormodige Jonathan, hade länge haft en märkvärdig
vedermöda att tiga och ryckte nu, likasom till 
förpostfäktning, fram med ett:

-- Gufar skall aldrig kunna neka, att tiden efter
Carl XII krympte ihop till en dvärg.

-- Ja till sudd och kludd och elände och 
småkryp! inföll kapten Svanholm såsom en trogen 
bundsförvant.
-- Vänta, vänta, ännu ha vi ett stycke dit, svarade
fältskärn undvikande. Noga taget, äro vi alla för små
vice häradshöfdingar, för att döma en sådan kaxe som
mänskligheten. Det är bäst att vi låta henne döma
sig själf.

-- Tänker inte kusin föra oss på en stund tillbaka
till Finland? frågade mormor.

-- Kanske, om det inte kan undvikas. För min del
har jag en stor förkärlek för naturen i sin ursprungliga
vildhet, men jag tycker inte om konstgjorda ödemarker,
allraminst där mina förfäder ha bott.

-- De goda hederliga människorna! De måste ha
slitit mycket ondt!

Fältskärn svarade icke. Man såg att hans grå 
ögonbryn rynkades, och utan att veta det, bröt han af 
munstycket till sin gamla silfverbeslagna masurpipa.

När alla tego, frågade slutligen mormor, om han ej
ville begynna nu.

-- Ja, svarade han entonigt.

-- Och hvad heter nionde berättelsen?

-- <i>Skuggan af ett namn</i>.
<b>Skuggan af ett namn.</b>

<b>1. Riksdagsklubben.</b>

<img>

En kväll i Mars månad år 1714 var ett sällskap af
femtio till sextio personer församladt hos öfversten grefve
Gustaf Lewenhaupt i närheten af Riddarhustorget i 
Stockholm. Luckorna för fönstren voro med omsorg stängda
och, att döma af de betjenter som, utan synbar anledning, 
voro posterade såväl i trapporna som ute vid porten,
tycktes man på samma gång vilja undvika skenet af
en hemlig sammankomst och likväl vara mån om att
trygga sig för alla öfverraskningar.

Ett erfaret öga kunde af sällskapets mycket olika
sammansättning lätt nog öfvertyga sig, att här icke var
ett vanligt aftonnöje, vid hvilket de höge herrarne togo
sin skada igen efter dagens många bekymmer; ej heller
ett af de partimöten, som voro så vanliga i denna oroliga
tid, och helst nu under riksdagen, då »katten var borta
och mössen sprungo på bordet», som en af kungavännerne
oförtäckt yttrade på riddarhuset. Man såg här gamle
förfarne män från Carl XI:s bistra tider, medlemmar af
den förödmjukade och numera fattiga högadeln, som
aldrig kunde förlåta pfalziska huset reduktionen och
enväldet; medelålders män, som ledsnat vid krigen,
gärderna, löneafdragen och militärväldet; ynglingar, »fulle
af framtid», men ganska tome på innehåll för det 
närvarande, och som ingenting högre önskade, än att på
hvad sätt som helst göra något buller här i världen.
Alla dessa kunde likväl inrymmas inom ett parti, såframt
de alla, i likhet med värden, tillhörde högadeln; men
utom denna den svenska aristokratins grädda, som här
representerades af flera lysande namn, såg man äfven
flera af den lägre adeln, såsom Stjerneld, Leijonmarck,
Wulfvenstjerna, och ännu därtill flera ofrälse präster och
tjenstemän -- namn, hvilka hade en mycket borgerlig
klang, såsom Lars Molin, Erik Benzelius, Adam Schütz,
men som icke desto mindre voro kallade att spela en
betydande roll i den tidens politiska hvälfningar.

Något skild från de öfriga stod en grupp vid en
fönstersmyg under ifrigt samtal. Det var generalmajoren
grefve Abraham Brahe och vice amiralen baron Axel
Lewenhaupt, som dragit till sig vice presidenten i Åbo
hofrätt Sven Leijonmarck och sakta, men lifligt tycktes
bearbeta denne väldige partikämpe för sina åsikter. Till
denna grupp sällade sig snart en fjärde medlem, 
dåvarande kgl. bibliotekarien vid Upsala akademi 
Benzelius, hvilken en hans samtida kallar »ett ungt ämne till
allt lysande, som sedan blifvit och kunnat blifva hans
lott» -- om han ej sträfvat högre än till 
ärkebiskopsstolen i Upsala. Öfverläggningarna rörde det memorial
om rikets usla belägenhet, som Leijonmarek aflämnat
på riddarhuset, för att motivera nödvändigheten af att, i
en så förtviflad belägenhet, och då man nästan förlorat
hoppet att mera återse konungen, tillsätta -- en regent.

Detta djärfva ord tycktes åstadkomma icke ringa
förlägenhet.

-- Sedan hans majestäts <i>glorieuse campagner</i> intet
lämnat oss annat än äran kvar, är det nödigt att henne
<i>sauvera</i>, så hemma som borta, utlät sig Axel Lewenhaupt.

-- Kgl. majestät lärer intet förtycka, att ju visse
ärender, hvarom intet i Demotika <i>decideras</i> kan, komma
här till ett skyndsammare afgörande, yttrade Gustaf
Lewenhaupt med mycken försiktighet.

-- Gud hafver lagt konungarne ett mål före, öfver
hvilket ingen gå kan, och för sådan dödelig händelse
må de gode svenske män i tid se sig före, genmälde
Sven Leijonmarck med den gudaktiga djärfhet, som 
utmärkte denne förslagne partiman.

Ett nästan spefullt löje krusade Benzelii läppar.

-- De gode herrar -- sade han, höjande stämman,
så att alla blefvo uppmärksamma -- de uppgöra här
systemer i statsrätten och hviska hvarandra i örat fagra
ord med hakar och sporrar, förmenande att fuller ingen
vet när nordvästvinden kan dem bringa allt till Demotika.
Rent ut, gode herrar af adel, vi präster och borgare
äro stämde hit för att komma sams om hvad göras bör
för att rädda fäderneslandet, med eller utan fagra visor
i orden.

-- Bönderne begära prinsessan till regentinna! 
utropade major Stjerneld, på sitt vanliga kärfva vis 
afhuggande frågans gordiska knut. Han var också den
som ifrigast arbetade däruppå, och länge med ringa 
framgång, ty bönderne voro af alla de mest konungske.

-- Herr majoren talar därom med en förunderlig
visshet, yttrade biskop Molin med en statsmans 
försiktighet.

-- Jag har bevis därpå i min ficka, och de skola
i morgon framläggas för adeln, svarade Stjerneld utan
betänkande.

-- Jag skulle förr ha trott att bönderne låtit regera
sig af den ryktbara stöfveln
<footnote>Har afseende på den vidtutspridda och äfven af Voltaire
utbredda lögnen att Carl XII skulle skickat sin stöfvel till
rådet, för att regera i hans ställe.</footnote>, 
utbrast lagmannen baron Conrad Ribbing föraktligt.

Benzelius, själf af bondehärkomst, brusade upp.

-- Herr lagman -- sade han -- vet så väl som vi
alla, att den stöfveln är gjord af någon bland 
riddarhusets skomakare; och Sveriges bönder torde hvarken
nu eller framdeles låta regera sig af stöflar, om de ock
vore beprydda med gyllene sporrar.

-- Och ej heller köra med femte hjulet under
vagnen, svarade Ribbing stucken, syftande därmed på
förslaget att göra ett femte stånd af statens ofrälse
tjenstemän, hvilket förslag då ansågs härröra från
Benzelius.

-- Intet gräl, mina herrar, inföll biskopen. Vi äro
hitkomne för att förlikas om bästa medlen att inrätta en
stark regering under konungens frånvaro. Saken 
förekommer i morgon på riddarhuset, och patrioterne måste
förena sig, om ej allt skall gå sönder.

-- Hvad är det vidare? utbrast Stjerneld. Man
hugger tassarna af det holsteinska partiet genom att på
fläcken insätta hennes kunglig höghet i styrelsen.

-- Med den <i>limiterade</i> makt likväl, som landets
<i>prosperité</i> i sådana <i>conditioner</i> torde <i>insistera</i>, yttrade
grefve Brahe med en aristokratisk släng på den stolta
Brahenacken.

-- Grefven har rätt, sade den republikanskt sinnade
Leijonmarck. -- <i>Fata trahunt nolentes</i>. Det är 
nödvändigt att, därest, hvad Gud förbjude, något dödeligt
skulle hända konungen, icke vidare kommande <i>acteurer</i>
utföra sina <i>statsactioner</i> till rikets fördärf.

-- Rikets väl fordrar, att regeringsformen före 1680
<i>restitueras</i> och stånden återfå sina rättmätiga <i>privilegia</i>,
utlät sig Gustaf Lewenhaupt.

-- De framfarna tider vittna, att där hvarje stånd
<i>possederat</i> de <i>conditioner</i> det med rätta tillkommit, där
har ock riket sig alltid bäst <i>porterat</i>, menade grefve Brahe.

-- I gode herrar af adeln -- utropade Benzelius
ånyo uppbrusande -- talen alltid så som vore den gamla
goda tiden allenast utdrifven i förstugan och I behöfden
allenast öppna dörren och bedja honom gunstbenäget
återigen stiga in. I förglömmen, att där skett en hop
ändringar under salig herrens tid, riket till största gagn,
och som de ofrälse stånden icke lära hugade vara att
stryka ur riksboken. I viljen hafva en regent under
hank och stör -- välförståendes i den bedröfveliga <i>casus</i>
att något vidkomme vår nu regerande konung, som Gud
bevare till lif och hälsa. Men jag säger eder, att vi ofrälse
vilja hafva ett ord i laget, om så sker, och tänka icke
vidare låta plocka oss som järpar af en hand full 
småkungar, de må då kalla sig riksens råd eller kungliga
råd eller rådlöse grefvar och brödlöse friherrar.

Ett obeskrifligt tumult uppstod vid dessa dristiga
ord, man skrek om hvarandra, och medan några de mest
förbittrade ropade att talaren borde visas på dörren,
hörde man den kvicke Wulfvenstjerna halfhögt säga till
Ribbingarne:

-- Häng honom eller adla honom, det kommer
på ett ut, ty i båda fallen tiger han som ett godt
barn.

Molin sökte förgäfves återställa endräkten, erinrande
om att man ej hitkommit för att gräla om ståndsintressen,
utan för att rådpläga om hela rikets bestånd. Tider af
gemensamma olyckor söndra sinnena lika ofta som de
förena dem, och tvedräktens gissel var icke den minsta
af de olyckor, som nu på en gång störtade öfver norden.
Det visade sig, att alla närvarande, och bland dem mången
som allvarligen ville rikets bästa, voro ense blott därom
att en förändring vore af nöden; men så snart det gällde
att veta hvari ändringen borde bestå, hvarthän den 
egentligen borde syfta, söndersplittrades genast meningarna i
en mängd fraktioner, som bekämpade hvarandra. 
Benzelius hade snart omkring sig ett icke obetydande parti,
som tycktes fast beslutet att, vare sig här eller vid
ståndens sessioner, bestrida högadeln företrädet, och
fruktan att stöta detta parti för hufvudet dämpade 
utbrottet af de höge herrarnes vrede. Schütz satte sig
till protokollet, och man beslöt formligen att genomdrifva
prinsessan Ulrika Eleonoras inträde i styrelsen som
regentinna under konungens frånvaro.

-- Och i samråd med ständernas deputerade, tillade
Stjerneld, som genast kraftigt understöddes af Benzelius
och hans vänner.
-- Hvad nu? utropade Axel Lewenhaupt. Vill man
tillställa åt oss ett långt parlament och en Cromwell?

-- Jag vet ingen lämpligare person än Leijonmarck
att åtaga sig Cromwells roll, hviskade Wulfvenstjerna
till Schütz.

-- Får gå för deputerade, inföll den sluge Conrad
Ribbing. Det är i alla fall ett benstycke åt oppositionens
knärackor och klingar bra i beskattningsfrågor.

-- Mina herrar -- sade Gustaf Lewenhaupt med
ett tvetydigt smålöje -- jag fruktar mycket att vi 
uppgjort räkningen utan värden. Om jag ej bedrar mig,
kommer här en man, som torde <i>soulagera</i> våra <i>soupçoner</i>
i detta afseende.

En man om föga öfver trettio år, af spenslig gestalt
och bleka, men intelligenta drag, trädde in i detsamma.
Hans ovanligt vårdade klädsel, med de oundvikliga 
tillbehören af en allongeperuk och oformliga vida ärmar på
den broderade rocken, lät, i förening med hans lediga,
något stolta hållning, genast ana en medlem af den högsta
aristokratin, bildad i de utländska hofvens salonger,
medan flertalet af den tidens öfriga yngre ädlingar röjde
spår af slagfältets barskare uppfostran.

-- Hvem är den högdragne herrn? frågade en af
de nykomne riksdagsmännen sin granne Schütz.

-- Det är en man -- svarade Schütz -- om 
hvilken man ej vet hvad som är farligare: att ha honom
till vän eller till ovän, att möta honom i salongen eller
kabinettet; en man af stor <i>capacitet</i> och ännu större
ärelystnad; en man som genomskådar de fleste, men
själf genomskådas af få eller ingen; en man som genom
börd och böjelse tillhör högadeln, men likväl förstått
att göra sig oumbärlig för alla partier, utan att något
kan kalla honom sin; lierad med alla, förtrogen med
ingen; negligerad i befordran och likväl använd i de
viktigaste värf; knappt mer än en yngling och redan
grånad i diplomatins hela förställningskonst, med ett ord,
en värdig lärjunge af sin store mästare och gynnare,
grefve Arvid Horn -- legationssekreteraren grefve Torsten
Bertelsköld.

Det dröjde ej länge, innan en grupp partimän af
olika meningar samlat sig kring den nykomne, som med
den mest ogenerade öppenhet omtalade hvad han visste
eller trodde sig veta. Det holsteinska partiet, sade han,
satte alla medel i rörelse; rojalisterne voro böjde att
<i>mêlera</i> sig uti affären; prinsessan hade ej <i>déciderat</i> sig;
grefve Horn hyste för henne, likasom för herrarne här,
den största <i>considération</i> och tviflade intet, att saken
skulle aflöpa till allas <i>satisfaction</i> ...

-- Grefve Horn är således för <i>projectet!</i> utropade
Lewenhauptarne. Då är segern afgjord.

-- Grefve Horn -- svarade Bertelsköld -- har ej
uttalat någon tanke alls om herrarnes <i>dessein</i>, men jag
tror mig veta att han, i sin ställning af kungligt råd och
omgifven af <i>rapporteurer</i>, kommer att i morgon, inför
sittande råd och i prinsessans <i>présence</i>, gifva sex eller
sju bland herrarne en allvarsam <i>reprimande</i>.

-- Hvad! utropade åter Lewenhauptarne med flera -- han
är då <sp>emot</sp> <i>projectet!</i> Han vill då <i>blamera</i>
oss! <i>désarmera</i> oss! <i>ruinera</i> oss!

-- Jag är öfvertygad om att grefven både för
herrarne och affären hyser den största <i>égard</i>, och att
hennes kunglig höghet ej skall ha skäl att vara missnöjd
med grefven.

-- Men är han då för eller emot oss!

-- Allt hvad jag kan säga är att grefven utan
tvifvel skall följa sin pligt.
-- Fördömda karl, aldrig vet man på hvilken kvist
man har honom! utropade partimännen, och klubben
skingrade sig under tvekan och villervalla.

-

<b>2. Diplomatens krigsförklaring.</b>

Kvällen efter klubbens sammanträde inträdde grefve
Torsten Bertelsköld genom de höga utsirade 
ekdörrarna i generalen grefve Liewens hus. Generalen var
borta på en beskickning till konungen i Turkiet, för att
på rådets vägnar framställa rikets verkliga belägenhet
och förmå Carl XII till hemresa; men Bertelsköld 
fortsatte oanmäld sin väg genom de toma rummen, tilldess
han stannade i gretvinnans sängkammare. Med artighet,
nästan med hjärtlighet, kysste han grefvinnans hand och
växlade ett par förbindliga ord om hennes hälsa.

Grefvinnan var ett fruntimmer om vidpass trettio
år, snarare kort än lång, svartklädd, med ett utseende
som, utan att egentligen vara skönt, var fullt af behag
och godhet. Långt ifrån att misstycka en förtrolighet,
som ej heller kunde misstydas, tycktes hon rörd däraf;
där steg en fuktig glans i hennes vackra ögon, och hon
besvarade Bertelskölds hälsning med större värma än
hans egen.

De bland oss, som minnas Majniemi slott och
kostymbalen på Drottningholm, skola kanske ännu i
grefvinnan igenkänna den forna älskeliga Ebba Bertelsköld,
då för tiden hoffröken, numera statsfru hos hennes
kunglig höghet prinsessan Ulrika Eleonora. I långa år
hade ett sorgligt minne förmått henne att försmå alla
anbud, tilldess att grefve Torsten för få år sedan 
förmådde henne att vid tjugusju års ålder räcka handen
åt en redan grånande änkling, hennes nuvarande make.
Men den svarta sorgdräkten lade hon endast då af, när
hofetiketten oundvikligen fordrade det.

<img>

-- Jag hoppas att jag ej <i>incommoderar</i> dig? sade
grefve Torsten, i det han tog plats vid sin systers sida.

-- En så sällsynt gäst kan ej göra det, äfven om
han vore mindre välkommen än du, svarade grefvinnan.
-- Jag tror verkligen det är flera veckor sedan jag
sist hade nöjet se <i>ma soeur</i>. Göromål ...

-- Det är tre månader sedan. Låt det nu vara glömdt ...

-- Liksom det lilla <i>brouilleriet</i> vid vår senaste
<i>rencontre</i>. Du försvarade din position som -- en karolin.
Apropos, har du hört dagens nyheter?

-- Nej. Men det måste vara något <i>singuliert;</i> jag
vet att du aldrig kommer utan orsak. Kan jag tjena
dig med något annat än din senaste <i>propos, mon ami?</i>

-- Ebba, du vore ett klokt fruntimmer, om du blott
förstode att <i>profitera</i> af din <i>position</i>. Men låt oss ej
mer tvista därom. Här föregå viktiga saker. Partierna
äro i öppet harnesk emot hvarandra; man anser kronan
så godt som ledig. <i>Enfin</i>, hvad skall man göra med
en kung trehundra mil härifrån, hvilken den ena anser
för vansinnig, den andra för död, den tredje för fången?
Föreställ dig, Görtz och holsteinarne ha vunnit en seger
i dag; ja det förstås i själfva <i>loyauténs</i> namn och till
dess bästa. Prinsessans partigångare, <i>mêlerade</i> med en
hop folk af mycket <i>suspecta intentioner</i>, den ärlige
Creutz i spetsen, ha fått i dag sin tillbörliga <i>avis au
lecteur</i> inför sittande råd. Herrarne blefvo rätt artigt
stångade af vår finska enhörning<footnote>Grefve Arvid Horn.</footnote>;
Crusbjörn till exempel
fick höra att han är en lika dålig statsman, som god
soldat. Den som <i>badinerade</i> mest, var Axel Lewenhaupt.
Riksdagen har fått sitt nådiga afsked; prinsessan har
<i>insisterat</i> att det må ske med <i>douceur</i>. Emellertid har
adeln voterat prinsessan till regentinna. <i>Imaginera</i> dig
huru. Man hade ett protokoll med två kolumner; den
ena för dem som strax ville förhjälpa hennes kunglig
höghet till den <i>illustra fauteuillen;</i> den andra för dem
som underdånigst ville <i>persuadera</i> hennes kunglig höghet
att gifva sig <i>patience</i>, tills någon janitschar hulpit riket
ur detta <i>embarras</i>.

-- <i>Perfidie!</i> Fortfar.

-- Närvarande voro tvåhundratrettiofem adelsmän.
I första kolumnen tecknade hundratrettiosju, i den andra
ingen. Du känner ju Cederhjelm?

-- Den kvickaste man och den största lufver i
Stockholm -- näst min herr bror.

-- Mycket förbunden. Nåväl, Cederhjelm låtsade
vara mycket <i>presserad</i>, suddade ihop något i första
kolumnen och gick därpå sin våg, <i>tout éperdu</i>. När
man läste hans kråkfötter, befunnos de lyda så här: <i>att
anmoda hennes höghet nekar jag intet är det nyttigt
för oss och henne, Carl Gustaf Cederhjelm.</i>

-- Han var således mot regentskapet?

-- Eller för -- huru man vill taga det. Det beror
på ett litet skiljetecken före eller efter »<i>intet</i>».

-- Fullkomligt i din smak. Det förundrar mig, att
icke du själf ...

-- Jag skref icke i någondera kolumnen. <i>Impossible</i>, 
enhörningen finner rådligast att icke <i>prononcera</i>
sin <i>opinion</i>, och hans politik är för närvarande min.
Men så som sakerna stå, är det min tanke, att 
prinsessan förr eller senare får <i>préponderancen</i>, och då
skall hon aldrig förlåta oss att ha motverkat hennes
intresse. <i>Me voilà.</i> Du gör mig mycket förbunden,
om du <i>averterar</i> prinsessan att jag är en bland hennes
mest <i>dévouerade</i> anhängare och arbetar <i>sans bruit</i> i
tysthet för hennes fördelar.

-- Jag gissade således rätt; du fann att jag kunde
vara dig nyttig, och du påminde dig att du hade en
syster. Torsten -- jag har ganska små <i>prétentioner</i> på
din tillgifvenhet, men du vet hvad jag tänker om din
politiska <i>carrière</i>. Hvartill denna halfhet, som smickrar
och förråder alla partier? I går var du rojalist, i dag
är du hessare, i morgon holsteinare, i öfvermorgon litet
af hvardera, eller ingendera. Välj ditt parti, <i>mon frère</i>;
du har åtminstone tre att välja, och för hvilket du än
<i>déciderar</i> dig, lägga dina <i>talenter</i> en betydande vikt i
vågskålen. Men tillåt mig säga dig, detta ögonspel med
alla partier skaffar dig fiender i alla och vänner i intet.
Torsten, ditt handlingssätt är ovärdigt ditt namn och
din ställning, och jag ämnar ej låna mig till redskap
för dina afsikter.

-- Åter en straffpredikan. <i>Admirera</i> ett tålamod,
min grefvinna, som ej låter afskräcka sig af den stränga
<i>admonition</i>, hvarmed du sist hedrade mig, när jag var
nog djärf att föreslå dig ett politiskt förbund för att
utspana prinsessans <i>démarcher</i>. <i>Eh bien</i>, jag säger intet
därom ...

-- Det är mer än oklokt, <i>mon ami</i>, det är <i>ignobelt</i>.
Vår far skulle aldrig ha handlat så.

Grefve Torsten rodnade. Van som han var att
hysa en hög tanke om sitt politiska snille -- en tanke
som för öfrigt hystes äfven af andra -- måste dessa
förebråelser af en kvinna, så föga erfaren i tidens många
intriger, synas honom i hög grad oberättigade. Men han
beherskade sig.

-- <i>Mon coeur</i> har rätt, sade han; att göra ett
sådant system till sin lefnadsuppgift, vore hvarken klokt
eller nobelt. Men har du betänkt, i hvilken tid vi lefva?
Vi stå alla vid randen af tre afgrunder, af hvilka den
ena eller den andra i dag eller i morgon skall uppsluka
allt som lutar åt motsatta sidan. Antingen skall kungen,
prinsessan eller hertigen af Holstein segra; då ve deras
fiender! Och om det gällde endast personer, men nej,
det gäller systemer. Du nämnde vår far. Nåväl, jag
vill upprepa för dig de ord han sade till mig i slutet af
sin lefnad. Det är på dig, Torsten, jag bygger, sade
han. Minns, att om jag ej lämnar dig något annat arf,
så lämnar jag dig arfvet af en idé, och denna idé är
upprätthållandet af en medlande makt mellan enväldet
och mångväldet, mellan konungens absoluta rätt, som 
förnekar alla andras rätt, och hopens tygellösa makt, som 
upplöser allt i partier. Lofva mig, Torsten, att du beständigt
kämpar för adelns medlarekall mellan konung och folk!

-- Så stå fast därvid och dagtinga ej med de andra
partierna.

-- Nej, däruti har du orätt. Mitt parti är gifvet,
det är grefve Horns, det enda som anstår vår börd. Det
är jag som en dag skall uppbära detta parti, och jag
skulle nu, medan allt vacklar, kasta mig under tidens
rullande vagnshjul och låta mig krossas af den första
kungliga, prinsliga eller hertigliga lakej, som behagar
korsa min väg! Oh -- om jag hade min ring, min ring,
skulle jag skratta åt alla dessa eländiga småkryp, i
stället att nu ...

-- Det är bara vantro med konungens ring.

-- Jag vet det, och likväl förlänar den en så underbar
makt genom blotta hoppet att lyckas i allt ... Men, <i>enfin</i>,
vill du <i>protégera</i> mina intressen hos prinsessan?

-- Som din syster, ja. Som ditt politiska verktyg, nej.

-- Du tvingar mig då att kasta mig i armarna på
det holsteinska partiet och Görtz?

-- Så länge Sverige har Carl XII, finns endast ett
parti för lojala undersåter. Blif konungens man, Torsten,
använd ditt snille att <i>démasquera</i> hans fiender, befästa
hans makt och tjena ...
-- Enväldet? Aldrig! Därhän, Ebba, för dig din
<i>générosité</i>. Jag skulle tjena sabeln, det råa våldet, som
förtrampar alla våra rättigheter -- denna soldatesk af
högre och lägre grad, som behandlar friborne ädlingar
likt janitscharer; en kung, hvars rike känner hans 
tillvaro blott genom de oerhördaste utpressningar; fallande
storheter, skuggor af förgångna segrar, som fördunstat i
nederlag; maktlösa välden, som ej äga någonting annat
kvar, än sin själfviska ärelystnad och sina okufvade
<i>prétentioner!</i> Jag, den man som bär inom mig en ny
tid, en frihetens och rättvisans tid, som icke tillåter
makten att förhäfva sig eller svagheten att bita henne i
hälen -- jag skulle bortkasta min förmåga och, min
framtid för en förlorad sak, som kan <i>écrasera</i> oss i dag,
men som i morgon är en saga från fabelåldern! Nej ...
jag öfverlämnar denna roll åt vår vandrande riddare af
de tusen äfventyren, <i>mon cher Gustave</i>, som i detta
ögonblick har det bästa tillfälle att återuppresa i Finland
de karolinska väderkvarnarna ...

-- Torsten, smäda icke Gösta! Han är en äkta 
riddersman, utan falskhet likasom utan fruktan, trogen intill
döden den kung och den sak, hvilkas fana han svurit ...

-- Utan tvifvel. Apropos om vår Gösta, man säger
att Eva Falkenberg nyss blifvit änka efter gamle Rhenfelt.
Du lofvade mig nyss din systerliga <i>protection</i>. Jag 
förlåter dig, <i>mon coeur</i>, dina <i>reprocher</i> och hoppas att du
skänker mig din <i>secours</i>, ifall det skulle <i>convenera</i> mig
att täfla om den älskvärda änkans hand.

-- Åter en affär! En kombination! Store politici,
huru litet I förstån er på ett kvinnohjärta!

-- <i>Allons.</i> Som du behagar. Du vet likväl att
jag <i>adorerat</i> Eva Falkenberg långt före hennes giftermål.
Att vi beständigt lågo i krig med hvarandra, borde bevisa
din skarpsynthet, att jag ej hade den olyckan vara
min sköna motståndarinna alldeles likgiltig. Jag vet
hvad du vill säga: en ungdomsböjelse, liksom din egen!
<i>Illusioner</i>, som blekna vid tjugu år och förs vinna vid
trettio! Gösta har längesedan glömt henne, likasom
hon glömt honom; partiet är <i>convenabelt</i>, och jag ser
intet skäl ...

-- Räknekarlar som du, <i>mon ami</i>, summera 
vanligtvis en hel mängd små siffror i människohjärtat och
glömma bort de stora. Du borde känna Eva Falkenberg;
det är en själfständig karakter, mycket starkare än jag.
Hon skall försmå ditt anbud ...

-- Hvarför, <i>s'il vous plait?</i>

-- För det att hon älskar Gösta ännu, och för det
att hon aldrig kunnat fördraga dig, <i>mon cher</i>. Jag kan
således ingenting göra för dig.

-- Så mycket mera skäl för mig att eröfra henne.
Min grefvinna, jag har nu <i>discourerat</i> med er som en
bror, men ni har ej behagat svara mig som en syster.
Jag har biktat några af mina planer, mina förhoppningar;
ni har ej därför genomskådat mig. Ni har glömt, att
också jag har en icke ringa stolthet i fädernearf. Vi
kunna därför sluta nu. Men jag <i>prévenerar</i> er därpå, att
vi hädanefter komma att ligga i öppen fejd. Jag skall
störta er prinsessa, om jag finner det nyttigt för mitt
<i>system;</i> jag skall sätta henne på tronen, om jag finner
det nyttigare. Hvad angår madame Rhenfelt, blir hon,
med eller mot er önskan, med eller mot vår finske Don
Quixote, inom ett eller par år grefvinna Bertelsköld. Er
ödmjuke tjenare, min grefvinna!

-- Torsten! utropade grefvinnan, men han var redan
försvunnen.

Hennes vackra ögon fylldes af tårar.
-- Hvarför -- sade hon till sig själf -- skola så
stora egenskaper fördunklas af en så stor egoism! O
männer, männer, som beständigt ställen eder själfva som
mål och allt öfrigt som medel -- huru ofta glömmen I
icke därvid, att det utom er ännu finnes hjärtan som
lida och en Gud som styr!

-

<b>3. Flyktingarne.</b>

Sveriges då lefvande störste statsman, finnen grefve
Arvid Bernhard Horn, arbetade i sitt kabinett, jämte
legationssekreteraren grefve Torsten Bertelsköld, på 
uppsättandet af ett cirkulär till svenska ministrarne vid de
utländska hofven. Grefve Horn var i sanning en ståtelig
representant af den gamla aristokratin, reslig till växten,
med en ovanligt rak och regelbunden profil, hvars 
förnäma uttryck mycket förhöjdes af den bakåt strukna,
ytterst väl kammade peruken, som föll i yfviga lockar
öfver hans nacke och hals -- örnnäsa, framstående
mun med något tjock underläpp och ett markeradt drag
af bestämdhet i karakteren -- en hög vacker panna och
ett par stora ljusblå och genomträngande ögon. Hela
hans toilett var, äfven på arbetsrummet, vårdad med
största omsorg och af en utsökt elegans; på den 
broderade blåa nattrocken och de svarta underkläderna
syntes ej minsta fläck eller skrynkla; de fina 
silkesstrumporna betäckte otadeliga vador, och fötterna, för
tillfället instuckna i ett par sammetstofflor, behöfde icke
blygas för sin chaussure. Själfva rummet var möbleradt
<img>
Arvid Horn och Torsten Bertelsköld.
med utsökt elegans i den då rådande franska stilen och
skulle, i all tidernas fattigdom, utan fara för jämförelsen
kunnat tjena till kabinett för en af Ludvig XIV:s 
ministrar i Versailles.

Grefven uppstod och närmade sig Bertelsköld, ännu
haltande efter den blessyr han för tretton år sedan 
erhöll i knäet vid öfvergången af Düna.

-- Är det färdigt? frågade han med en rutinerad
förmans afgörande och likväl höfliga ton.

Bertelsköld räckte honom konceptet, hvilket han
uppmärksamt genomläste: »Tit. behagade vid sitt hof
med den mest soignösa attention observera de demarcher,
som torde göras för att reglera successionen i Sverige,
medan hans majestät, till alla trogne undersåters hugnad,
ännu lefver och är vid perfekt vigör. Tit. torde ej
underlåta att med all flit afböja mesyrer, som torde
vara för hans majestät och riket högst skadliga och
prejudicerliga, så att dem betages all apparence för att
reussera vid Tit. hof. Till kongl. senatens kunskap har
kommit, att baron Görtz för sådane desseiner torde brukas
vid franska hofvet. Senaten har genom kgl. 
kanslikollegium gifvit envoyén Cronström befallning att stäcka
tit. Görtz' kredit; hvarförutom Tit. torde intet ur akt
lämna, att, förutom Danmark och administratorn, jämväl
den holländske ministern är den som, förmer än andra
puissancer, gjort hans majestät chagrin och rikets 
välfärd komprometterat ...» etc.

-- Det är bra, fortfor grefven, sedan han slutat
genomläsningen. -- Jag ser att legationssekreteraren
förstått mig, och det fägnar mig att äga en man som
jag kan lita uppå. Vi skola soutenera hans majestäts
krona så länge som möjligt.
-- Så länge som möjligt, upprepade Bertelsköld
med ett fint, nästan omärkligt leende.

-- Denne Görtz kan blifva oss farlig, fortfor grefven,
utan att låtsa märka det tvetydiga i Bertelskölds 
svar. -- Han är i diplomatin hvad Carl XII är på 
slagfältet, en man som beständigt spelar <i>va la banque</i>. Om
ödet engång skulle sammanföra dessa så olika och likväl
så lika personligheter, torde män som jag och ni bli
öfverflödiga.

-- Spellyckan är obeständig, svarade 
legationssekreteraren liksom förut.

-- Ni torde ha rätt. Låt oss nu blott sörja för
en räddningsflotta i det hotande allmänna skeppsbrottet.
Hvad nytt?

-- Ers excellens känner kanske ej det rykte, som
spridt sig i dag på morgonen genom flyktingar från
Finland?

-- Sedan finska kustvägen spärrats af fienden, har
regeringen ej erhållit någon post från norra Finland.

-- Man säger att Armfelt blifvit totalt slagen 
någonstädes i Österbotten och hela armén är förstörd.

Grefve Horn bleknade starkt, men beherskade sig
nästan ögonblickligt och svarade:

-- Jag hoppas att ryktet är falskt. Enligt senaste
underrättelser hade Armfelt förstärkt sig i Österbotten,
och Galitzin stod ännu i nejden af Björneborg. Man
måste emellertid förhöra flyktingarne. Jag vill påminna
mig, att er bror stött till Armfelt med en skara 
partigångare. Ni har inga underrättelser från honom?

-- Min bror har alldeles glömt skrifkonsten. Jag
vet blott att han retade fienden genom ett dåraktigt
försvar att i grund demolera vårt fäderneslott Majniemi
i nejden af Åbo.
-- Legationssekreteraren dömer något strängt den
skola, i hvilken Sveriges ärorikaste lagrar vuxit, genmälde
Horn med en axelryckning.

-- Jag hyser den största vördnad för en skola
som räknar ers excellens bland sina lärjungar -- svarade 
Bertelsköld -- men jag åberopar ers excellens' eget
omdöme om spelarne. Min bror har satt allt på ett
kort och -- förlorat.

-- Er bror är en tapper man; jag kan ej förebrå
honom hans missöde. Men var god och hör åt hvad
det är för ett buller därute på gatan.

Verkligen hade också redan en stund ett ovanligt
sorl därute fäst grefvens uppmärksamhet. När 
Bertelsköld kom ut, fann han en stor folkmassa skrikande
och hojtande nära att börja en strid med 
polisbetjeningen, som, understödd af en militärpatrull om tjugu
man, syntes tveka om den borde skrida till våldsamma
åtgärder. Stockholm var nämligen sedan en tid så
öfversvämmadt af hjälplösa flyktingar från Estland,
Liffland och Finland, att man slutligen icke visste någon
utväg för deras härbergerande. Invånarne, som själfva
ledo så hårdt af tidens betryck, hade med svensk
gästfrihet i det längsta försökt att hjälpa de utblottade;
men när beständigt nya skaror strömmade öfver, blefvo
efter hand alla tillgångar uttömda, och den första 
välviljan förvandlades ganska naturligt i otålighet och knot.
När därför nu ånyo en skara af mer än hundrade
flyktingar, genomfrusna och uthungrade, öfverkommit på
isen, till största delen från Åland, steg knotet till sin
höjd, och de olyckliga bortdrefvos hvar de än visade
sig för att begära tak öfver hufvudet. Polisbetjeningen
ville då förmå flyktingarne att lämna staden och söka
sig någon fristad på landsbygden, men dessa, alldeles
utmattade af den svåra färden öfver hafvet, vägrade
att begifva sig bort och skulle nu tvingas därtill med
våld. Denna åtgärd väckte åter stockholmarnes 
förtröttade medlidande till flyktingarnes förmån; folkhopen
tog deras parti och fordrade med högljudda rop att
regeringen borde sörja för deras uppehälle. Ett myteri
var nära att utbrista, så mycket farligare emedan det
själf gaf sig en lojal karakter och vände sig emot rådet
såsom den högsta styrande makten under konungens
frånvaro. Man var icke okunnig om den yppiga lyx,
hvarmed kungliga rådet grefve Horn, af både vana och
böjelse, omgaf sig midti den allmänna nöden, och man
visste icke, eller hade man glömt, att den ädle grefven,
lika frikostig som rik, hade gjort större neskilda 
uppoffringar än någon annan, både för rikets försvar och
för nödlidande landsmäns understöd.

Både flyktingarne och den öfriga folkhopen tågade
därför, utan att den beväpnade styrkan vågade hindra
dem, till grefve Horns hus och uppfyllde småningom
tätt packade hela gatan. Trängseln ökades af de
många slädar, som de flyende finnarne medförde,
somliga dragna af hästar, somliga med handkraft,
fullpackade med orklösa gubbar, gråtande mödrar, 
skrikande barn och allehanda husgeråd och redbarheter,
hvilka man ej velat lämna till byte åt fienden. Hela
denna bedröfliga skara uppstämde nu ett väldigt
oljud, i hvilket blandade sig utrop af mera vådlig 
beskaffenhet.

-- Bröd, bröd! Vi hungra ihjäl!

-- Husrum och värme! Vi frysa ihjäl!

-- Bort med polisen!

-- Ha vi husrum för alla världens tiggare?

-- Det är regeringens sak.
-- Det må de sköta, som äro skulden till allt ondt!

-- Och som hindra kungen att göra fred.

-- För att själfva regera desto längre.

-- Kungens fel är det ej!

-- Nej, nej, sådan kung finns icke.

-- Lefve kungen!

-- Han lefver själf som den ringaste soldat.

-- Icke är det han, som trycker oss med pålagor.

-- Nej, nej, det är <i>herrarne!</i>

-- De frossa på vår sista skärf.

-- De plundra oss och utsuga oss.

-- För att själfva få lefva i makt och kräslighet.

-- Därför hindra de kungen att komma tillbaka;
han skulle snart jaga bort dem från rådsbordet.

-- Och så reta de ryssen att anfalla oss, för att
än vidare få uppbära krigsgärden.

-- De ha tagit mutor af Danmark.

-- Och för att göra oss redlösa, uttaga de allt ungt
folk och skicka det att förgås mot fienden.

-- Här äro så <i>många</i>
<footnote>Fältskärn lade vikt på detta ord, emedan, sade han,
man väl förut visste att räkna sig såsom <i>många</i>, men först
år 1789 begynte man tala om »<i>folket</i>».
</footnote>, som frysa och svälta, men
den rike grefven därinne sitter i sin sammetsrock och
smörjer kråset med stek och spanskt vin.

-- Ned med rådsherrarne! Ned med Horn!

-- Fred och bröd! Ned med alla förrädare!

-- Lefve kungen! Hurra!

Och vid dessa ord begynte de första stenarna att
hagla mot grefvens rutor, men ännu blef blott en enda
spräckt i hörnet.

Bertelsköld uppfattade ställningens våda med snabb
blick, ej ovärdig hans store mästare. Hans första
order till betjeningen var att tillbomma porten och
stänga luckorna i nedra våningen, därnäst att beväpna
sig med hvad som var närmast till hands. Helt 
obemärkt laddades några gamla muskedundrar inne på
gården. Men det olycksbådande <i>massacrez la 
canaille!</i> som störtat så mången storhet före och efter
den tiden, kom likväl icke öfver den stolte ynglingens
läppar. Han påminde sig sin fars öde vid försvaret af
Majniemi, och dessutom var det en annan som ägde
befalla här. Han rapporterade saken i få ord till
grefve Horn.

-- Gör hvad hi vill, sade grefven helt lugnt och
lyftade knappt sin penna från papperet. 
Hans arbetsrum vette mot gården.

-- Men det gäller ers excellens' person.

-- Behagar ni fullända ert koncept?

-- Men pöbeln går till extremer, missnöjet ger sig
luft, ett uppror förestår, det gäller rådets myndighet,
och om man ej lyckas lugna folkmassan, torde 
prinsessan innan aftonen vara utropad till regentinna.

Nu lade grefve Horn pennan ifrån sig, 
betraktade Bertelsköld utan att ändra en min och sade helt
vårdslöst:

-- Nå ja, trankilisera hopen, om ni behagar; men
låt karlarne på gården kratsa ur muskedundrarna; jag
tycker ej om att pojkar leka med krut.

-- Jag skall begagna ers excellens' fullmakt, 
svarade Bertelsköld, inom sig förbittrad öfver att ännu stå
där som en skolgosse inför sin mästare.

Inom några ögonblick visade han sig uti ett öppnadt
fönster i andra våningen. Det var också hög tid; 
stenregnet ökades, åtminstone ett halft dussin rutor voro
redan krossade, och för hvarje klingande ruta hurrade
foikhopen.

-- Låt oss stångas med den finska hornboskapen!
ropade något kvickhufvud i skaran, och detta plumpa
skämt belönades med nya hurrarop.

<img>

Anblicken af Bertelsköld, som stod där till 
utseendet kall och obekymrad om stenarna som slogo
mot väggen invid honom, lugnade larmet för ett 
ögonblick. Man var nyfiken att höra hvad han hade
att förkunna.

-- Mina vänner! -- ropade han, icke missnöjd
att låta aristokraten därinne <i>betala</i> sin 
öfverlägsenhet -- hans excellens grefve Horn anser
sig som född finne förpligtad att på egen bekostnad
underhålla de nyss öfverkomna finske flyktingarne
och bjuder dem fria bostäder och kost på Fågelvik,
Stjerneberg eller Hvitvik, hvar de helst vilja bosätta sig.

Flyktingarne utbrusto i höga glädjerop.

-- Och på det att ingen af dem må lida nöd
innan de komma fram, skall hans excellens låta 
utdela tio daler i respenningar åt hvarje hushåll och
fem daler åt hvarje ogift eller barnlös person bland
flyktingarne.

-- Hurra! Lefve grefve Horn! ropade finnarne.

Men oljudet begynte åter bland stockholmarne. Det
farliga ropet: »vi vilja ha kungen tillbaka!» hördes ånyo.
I detta ögonblick såg Bertelsköld från sin högre
ståndpunkt de glimmande musköterna af ett kompani
militär, som anryckte i hastig marsch vid slutet af
gatan.

-- Ännu ett ord! utropade han med ironisk 
höflighet. -- Vänner och grannar af Stockholms befolkning,
hans excellens låter eder veta, att han skänker eder
-- de rutor ni haft den vänskapen att reparera uti
hans hus!

-- Ned med Horn! Ned med rådet! Lefve kung
Carl! skrek hopen åter i ny förbittring, och 
flyktingarnes bedjande röster förlorade sig i det växande
tumultet.

-

<b>4. Karolinen.</b>

För att uppfatta betydelsen af ett gatupplopp, som
under andra förhållanden aflupit med litet stoj och
någon förtjenst för glasmästarne, måste man erinra sig,
att rådet nyss hemskickat ständerna med oförrättade
ärenden, att missnöjet var allmänt, ställningen förtviflad,
de vidunderligaste rykten i omlopp om konungen, alla
partier i fejd och förbittring och hufvudstaden nästan
utblottad på militär. Ingen kunde förutsäga hvar rörelsen
skulle stanna, om händelsevis en gnista satte alla 
eldfängda ämnen i brand.

Emellertid anryckte ett nyss uppsatt reservkompani
af Upplands regemente, till största delen helt unga 
rekryter, inöfvade af några få bland Måns Stenbocks
öfverblifne krigare från Helsingborg, hvilka undgått den
senaste olyckan vid Tönningen. Kompaniet gjorde halt
vid närmaste gathörn, och befälhafvaren kommenderade
gevär för fot. Man syntes böjd att underhandla med
folkhopen, som växte med hvarje ögonblick. Allas blickar
riktades mot grefve Horns hus; man väntade att den
ryktbare rådsherren skulle visa sig. Men han kom icke;
hans stolta själ försmådde att underhandla med den
upproriska pöbeln.

Gatan var nu fullkomligt spärrad, och en vagn,
hvars packning utvisade resande från landsorten, var
af trängseln förhindrad att komma fram eller tillbaka.
Några okynnige pojkar gåfvo hästarna en snärt, de 
stegrade sig och sköto vagnen tillbaka inpå folkhopen. De
närmast stående veko tillbaka, öfverföllo kusken med
skymford och gjorde min att afhugga draglinorna och
kullstjälpa vagnen. En fruntimmersröst befallde kusken
att hålla stilla, men det var omöjligt; larmet och trängseln
gjorde hästarna vilda.

I detta ögonblick banade sig en ovanligt 
högväxt och bredaxlad man väg genom folkhopen. Den
militäriska hållningen och kvarlefvorna af en uniform
till hälften betäckt af en grå bondjacka, utvisade mannens
yrke; men den förslitna vårdslösa dräkten, det underliga,
förstörda, nästan förvildade uttrycket i denne mans
ursprungligen ädla och vackra drag läto snarare ana en
röfvare, nyss kommen från skogen och förundrad att
befinna sig midti vimlet utaf en hufvudstad.

Den främmande tycktes ha varseblifvit den fara, i
hvilken vagnen sväfvade, och sköt med järnarmar folkhopen 
undan, ungefär som när en van simmare klyfver
vågen med sträcksimning. Innan kort stod han vid
vagnen, ryckte upp dörren och ropade på god svenska
åt fruntimret därinne att hon borde stiga ur; hon kunde
vara lugn, ty han ville föra henne i säkerhet.

-- Jag är inte rädd -- svarade fruntimret, som
var ovanligt vackert, bar sorgdräkt och tycktes vara
omkring trettio år -- men att stanna här är lika omöjligt
som att köra fram. Var god och för mig till grefve
Horns hus här midtemot.

Främlingen svarade icke, hans redan utsträckta
hand sjönk tillbaka, och han stod några sekunder orörlig.
Emellertid stormade folkmassan på, och trängseln blef
så stark, att man knappt kunde röra hand eller fot vid
sidan af vagnen.

-- Nå ...? sade den svartklädda damen otåligt. --
Är det ni som är rädd?

-- Ni kan inte komma fram till fots, svarade 
främlingen tvekande.

-- Så var god och bär mig. Ni ser mig ut att
ha burit tyngre bördor och slagit er genom tätare
murar.

Oaktadt dalkarlshatten var djupt tryckt öfver 
främlingens panna och hans kinder voro brynta af alla slags
vindar, kunde man se att han rodnade. Men ingen tid
var att förlora. Han lyftade sin sköna börda lätt som
ett barn på vänstra armen, medan han med den högra
dref folkhopen åt sidan, likasom stormen böjer ett
gungande skördefält. Till höger och vänster om honom
stupade svärjande och skrikande den ena efter den
andra, som icke nog fort gaf väg. Till slut uppnådde
han porten till det anvista huset. Där nedsatte han sin
börda och ställde sig i försvarsställning framför den
svartklädda, ty porten var stängd.

Antingen folkhopen där närmast blifvit retad af
främlingens något hårdhändta framfart, eller att man
<img>
Karolinen.
af hans ställning vid porten ansåg honom tillhöra
grefve Horns folk, alltnog, det dröjde ej länge innan
massorna, som sökte ett föremål att släcka sin harm
uppå, vände sig mot mannen vid porten. De första
okvädesorden efterföljdes ganska snart af stenkast och
käpprapp. Främlingen tycktes emellertid vara 
fullkomligt likgiltig för sin fara; hans enda stridsplan
gick ut uppå att bilda en sköld mot alla de kastvapen,
som kunde träffa den svartklädda damen. Ett par
af de närmast stående, en kopparslagaregesäll och en
tjock bryggaredräng, misstydde detta troligen som fruktan
och trädde dristeligen fram, i den lofliga afsikt att
gripa den långe mannen i kragen, kasta honom till
marken och prygla upp honom för besväret. Men
detta misstag bekom dem ganska illa. Främlingen
fattade med hvardera handen en man för bröstet, lyftade
dem båda på rak arm i höjden och slungade dem 
därefter så våldsamt till marken, att det knakade i alla leder
och blodet frustade ur de båda kämparnes näsa och mun.

Ett så kraftigt tag, en så oerhörd styrka förfelar
aldrig sitt intryck på massorna, och svenska lynnet på
den tiden var så mäktigt gripet af förvånande bragder,
att stämningen rundtomkring främlingen ögonblickligen
slog om i aktning, nästan beundran, medan de fallne
däremot fingo uppbära kamraternes åtlöje.

-- Jo där blef du bultad, kopparslagare! Där fick
du en knäpp på svickan, bryggare! skrek hopen. Han
vid porten är ingen dufunge. Hvem har lust att försöka
ett nytt napptag?

-- Låt honom vara! skrek en annan röst. Ser ni
inte den långa pampen, som hänger fram under hans
bondjacka. Begriper ni inte, dumhufvuden, att det är
en af kungens blå gossar?
-- Ah ... är det en af de blå! Jo, det såg jag
strax på tagen. Lefve kung Carl!

-- Lefve hans raska gossar! Hurra!

-- Jo ser ni det? Karlen lyfter på hatten. Hin
så dumt att börja gräl med en af de blå. Hör på,
kamrat där vid porten, låt narrit vara godt igen, och
kom och drick ett glas med oss, vi sala ihop tre styfver
till mans och låta de andra gräla bäst de gitta med
grefven därinne.

-- Tack skall ni ha, svarade främlingen blidkad af
lefveropen för kungen, vid hvars namn han icke underlät
att lyfta på hatten. -- Jag har en hälsning till er --
fortfor han -- men därom få vi talas vid sedan. Hjälpen
mig nu att få detta fruntimmer i säkerhet.

-- Vänta -- svarade en handskmakare, som var
lierad med de förnäma -- lämna den saken åt mig.
Grefve Bertelsköld! Grefve Bertelsköld!

Främlingen rodnade ånyo, men fann snart att 
tilltalet gällde en person, som ånyo visade sig i fönstret.
Handskmakaren växlade med honom däruppe ett par
ord, och det dröjde icke länge, innan porten öppnades
och Torsten Bertelsköld visade sig, bjudande sin arm åt
den svartklädda damen.

-- Madame Rhenfelt! utropade han. Er arm, jag
ber; ni kan nu vara fullkomligt lugn.

-- Jag tackar er, min grefve, men tillåt mig att
medföra min tappre försvarare! sade krigsrådet Rhenfelts
unga änka, ty det var hon. Men den långe främlingen
var försvunnen.

-- Lundberg -- ropade grefve Torsten nobelt till
en af betjenterne -- sök rätt på den långa karlen, som
stod här vid porten, och gif honom denna börs. Hvad
jag skattar mig lycklig, bästa Eva, att kunna sauvera er
dyrbara person. Följ mig! Grefvinnan däruppe har
lyckligtvis sina rum åt gården.

Den svartklädda damen följde honom. Men ännu i
porten kastade hon en blick tillbaka och yttrade likasom
ofrivilligt:

-- En besynnerlig man! Jag ville likväl gärna själf
få tacka honom.

-- Oroa er inte -- svarade grefve Torsten 
småleende -- i detta ögonblick sitter han kanske redan på
krogen och dricker kungens skål. För folk af hans
<i>métier</i> är det alltid en förträfflig anledning.

-- Det var likväl någonting i hans sätt ... Men ni
torde ha rätt. Förunderligt! Jag vet endast en, som
skulle kunna mäta sig med honom i styrka.

-- Och hvem då, om jag törs fråga?

-- Er bror.

-- Hvilket infall! Men ni behöfver hvila. Kom, 
så gå vi till grefvinnan.

-

<b>5. Hattarna af!</b>

Emellertid fortfor oväsendet utanför grefve Horns hus.
Partiernas hemliga utliggare voro sannolikt i 
verksamhet för att underblåsa en demonstration och tvinga
regeringen att taga parti. Det oklara jäsande missnöjet
med det närvarande underhöll glöden i alla sinnen, och
både de som visste och de som icke visste hvad de
för resten ville, voro alla ense därom att de ville en
förändring -- någonting annat än den nuvarande olidliga
ställningen.

Spåren af partiernas afsiktliga uppviglingar läto
snart förnimma sig däruti att de första spridda ropen
efter hand koncentrerade sig i ett enda, som verkligen
då var alla partiers lösen, konungavännerne icke 
undantagne: »<i>Fred! Fred!</i> Vi vilja ha fred!»

-- Hör på packet därute! yttrade kungliga rådet
Falkenberg, som jämte flera af rådsherrarne skyndat till
stället och inkommit genom en bakport. -- Det är en
ny riksdag under bar himmel, blott litet mera stojande än
den andra. Man vore frestad att säga: det är Sveriges
mun som talar!

-- Sveriges mun har ej talat på så länge, att den
af ovana skriker, yttrade en annan af rådet, grefve
Horns svärfar, fältmarskalken grefve Nils Gyllenstjerna,
hvilken, likasom Falkenberg, var i onåd och nästan
öppen brytning med ultrarojalisterne.

-- Munväder! yttrade grefve Horn lakoniskt. Han,
som kände ställningen bättre än någon, visste också
bättre att den nya tiden ännu icke var mogen att plockas
som en frukt från trädet. -- Var god och låt utdela de
lofvade understöden åt flyktingarne! tillade han, vändande
sig till Torsten Bertelsköld.

-- Fred! Fred! skrek folkmassan allt högre, och
återigen klang en ruta i rummet bredvid.

Fruntimmerna, som sökt en fristad i gårdsrummen,
togo saken mindre lugnt än herrarne. Grefvinnan Horn
bönföll hos sin far att han måtte blidka hopen, och Eva
Rhenfelt inlade sitt förord hos sin onkel, den gamle 
Falkenberg. Alla förenade bestormade de sedan grefve Horn.

Denne stolte ädling, om hvilken icke ens afunden
kunde säga att han någonsin fruktat, hade varit soldat
innan han blef statsman. Hade han nyss försmått alla
stränghetsåtgärder mot folkmassan, för att undvika ända
till skenet af att begagna våld till att trygga sin personliga
säkerhet, så är det likväl troligt att soldaten inom honom
haft möda att underkasta sig statsmannens lugna besinning.
Kunskapare utsändes och återkommo med nya rapporter
om ställningen därute. Man trodde sig hafva förmärkt
att penningar utdelades bland hopen och att fri förtäring
bestods på krogarna. Grefve Horn öfverlade med de
öfrige rådsherrarne, och resultatet blef att den länge
väntade ordern afgick till militärbefälet att rensa gatorna
med gevärskolfvarna och arrestera orostiftarne.

Man ville då påskynda krisen? Hvem kan afgöra
motiverna för en fullkomligt lagenlig och berättigad 
åtgärd till ordningens vidmakthållande? De höge herrarne
visste med sig att de mer än någon ville ha fred; men
krig var konungens lösen. Hopen ropade emellertid
fred! och inkastade Horns rutor, under det att den
ropade lefve för konungen. Sådan är i alla tider 
massornas logik.

Knappt var ordern utfärdad, innan Bertelsköld, som
med en kikare postat vid ett af fönsterna, hviskade
grefve Horn någonting i örat, och följden blef att 
kontraorder genast utsändes. Den ena efter den andra af
grefvens gäster närmade sig fönsterna och varseblef en
märkbar förändring bland folkhopen. Larmet hade till
största delen upphört, fientligheterna afstannat, och hopen
tätnade. Allt trängdes omkring en enda punkt därborta
vid gathörnet. Stundom hördes ett doft sorl af bifall,
eller ett mummel af dämpadt knot genomgå massan
likasom rytandet af en aflägsen fors; därefter blef allt
så tyst, att äfven de längst bort stående, som ej kunde
veta hvad saken angick, tego stilla, när de förnummo de
främste tiga, och försökte att tränga sig längre framåt,
för att uppsnappa hvad som egentligen var på färde.

-- Våra riksdagar äro sig alltid lika, yttrade 
Falkenberg något försmädligt. -- Det är alltid lindansarne som
där göra den bästa marknaden.

-- Jag tror ej att hopen i dag låtit <i>amusera</i> sig med
dylika petitesser, invände Gyllenstjerna. Eller skulle grefve
Horn ha utskickat en <i>arlequin</i> till pöbelns <i>amusement?</i>

<img>

-- Jag tillstår -- svarade grefven -- att jag kunnat
försöka det. Men tiderna förändras, hopen, alltid fallen
för leksaker, vill nu hafva nya -- kanhända våra
hufvuden. Försöket skulle icke lyckas i dag, tror jag.
Man skockar sig därborta kring en talare, och det lyste
mig veta hvad han har att säga dem.

-- Lundberg är utskickad och skall snart rapportera
sammanhanget, yttrade Bertelsköld, i det han räckte
kikaren åt sin förman.

-- Jag tycker mig se en lång gestalt i midten af
folkhopen, sade grefve Horn.
-- Det är möjligen ers excellens' kassör, Långström,
som utdelar penningarna.

Den erfarne statsmannen log.

-- När människorna tillbedja den gyllene kalfven,
dansa de och skråla omkring honom; hans makt är
sällan tillräcklig att så plötsligt förstumma larmet och
samla dessa hundrade i andäktig tystnad kring en okänd
medelpunkt. Gifven akt, mina herrar, det mäste vara
en präst, som predikar där borta.

-- Sorlet begynner åter ... nej, det tystnar ... hör,
man ropar: hattarna af! hattarna af!

-- Ja, vid Jupiter, hattarna flyga af, alla hufvuden
blottas ... se, rörelsen går frän medelpunkten utåt, liksom
ringarna kring en kastad sten på den lugna vattenytan!

-- Karlarne föra tröjärmen till ögat, kvinnorna sina
förklädssnibbar. Vore ej den hedersmannen Isogæus
död för flera år sedan, skulle jag tro honom hafva 
uppstått ur sin graf på Klara kyrkogård till att hålla en
straffpredikan för de okynnige sällarne därborta.

-- Mina herrar, fortfor Horn, näst Guds namn
gifves blott ett namn i Sverige, för hvilket alla hufvuden
blottas. Om icke denne talare är en präst och hans tal
en predikan, så måste han vara en återkommen soldat
och berätta dem något om ...

-- Lefve kung Carl! kung Carl! ...

Ett omäteligt hurrarop genomgick hela folkmassan
från de främsta lederna till de yttersta och fulländade
faktiskt grefve Horns af brutna mening. Därefter blef
det åter tyst; talaren fortfor och hopen lyssnade, men
afståndet tillät ej herrarne däruppe att urskilja hvarom
fråga var.

-- Hvad kan han säga dem? yttrade grefvinnan
Horn med en naturlig nyfikenhet.
-- Hvad kan han säga ett folk, som hungrar, fryser,
förblöder, dignar under bördor af alla slag och fiender
från alla håll -- hvad kan han säga dem annat än hvad
det nyss förut själf har utropat: fred! fred! svarade
Gyllenstjerna.

-- Jag är säker på att han lofvar dem fred till
våren, yttrade Falkenberg. Man måste försäkra sig om
hans person. Det är kanhända en hemlig agent från
Danmark.

-- Är det han som jag tror -- hviskade fru 
Rhenfelt till sin onkel -- så är freden det sista han yrkar på.

Knappt var det sagdt, innan ett nytt förvirradt sorl
uppstod på gatan, och man kunde tydligen urskilja
ropen:

-- Krig! krig! lefve kungen! till Finland! till
Finland!

-- Hvad! utropade Gyllenstjerna. Nyss ville de
<i>écrasera</i> rådet för att få fred; nu skola de antasta oss
för att få krig. Jag bekänner att det var en portion
mera förnuft i deras förra begäran.

-- Massornas förnuft! utropade Falkenberg med ett
föraktligt småleende.

-- Ja, sade Horn. Och massornas entusiasm. Hvad
hade man ej kunnat göra med detta folk, om man ej
hetsat det till döds! Det har i decennier blödt på
hundrade slagfält; det har gifvit från plogen sin sista
arm; det har låtit slakta sig, utplundra sig, förtrampa
sig, för att tjena till piedestal åt detta hjältenamn, som
nu uppfyller världen med sina bragder och sina 
dårskaper. Och när under den förkrossande bördan af
dess elände en suck om fred undfaller dess läppar, då
behöfver där endast uppstå i hoparna en af de blå och
berätta sagor för dem, liksom man berättar för barn,
om kung Carl och hans segrar -- och strax är detta
samma folk färdigt att glömma alla nederlag, alla lidanden
och ånyo ropa sitt lefve för honom som tagit dess blod,
och ropa ånyo: krig! krig! likasom visste det aldrig
hvad krigen kosta! Mina herrar -- man
kan ogilla detta folk, man kan anse det
mycket lättsinnigt -- men man kan icke
neka det sin beundran!
<img>

-

<b>6. Budbäraren från Finland.</b>

De rapporter som inlupo till grefve Horn bekräftade snart
den erfarne statsmannens gissningar. En soldat, utmärkt
genom sin resliga växt och sin ovanliga klädsel,
hade uppstått bland folkhopen och kraftigt satt sig
emot dess rop om fred. Han hade på ett enkelt
och nästan groft soldatspråk, som anslog åhörarne, 
berättat dem om konungens underbara bedrifter och hans
utomordentliga försakelser; huru han aldrig skonat sig
själf mer än den ringaste; huru han med en hand full
af sina tappre slagit och än vidare skulle slå sinom
tusende; huru hans största fel var att han ansett och
ännu ansåg svenskarne oöfvervinnerlige; huru han nu
var i olycka och väntade förvisso att, om än hela
världen öfvergåfve honom, skulle hans folk icke göra
det; huru han en dag skulle återkomma och med sin
järnarm förkrossa alla rikets fiender; huru det skulle
bedröfva honom, om svenskarne under tiden gifvit sin
och hans sak förlorad; huru fienden nu hade 
öfversvämmat och borttagit Östersjöprovinserna och sist äfven
Finland, som i alla tider så trofast blödt och kämpat
som Sveriges förmur; huru Armfelts armé nyligen stridt
med oförlikneligt hjältemod, men blifvit slagen i Storkyro
genom De la Barre's feghet, och huru det vore nesligt
af svenskarne att i denna ytterliga nöd lämna sina
vapenbröder på andra sidan hafvet utan undsättning.
Följden af denna skildring visade sig genast i det häftigt
uppflammande nya krigsropet, och folkmassan skockade
sig ånyo kring grefve Horns hus, för att begära snar
hjälp åt det förhärjade Finland.

Rådsherrarne betraktade vid dessa budskap 
hvarandra med någon förlägenhet.

-- Hela världen vet då att vi lidit ett nederlag i
Österbotten, och regeringen vet ej det minsta därom,
yttrade Falkenberg.

-- Det är möjligt -- sade Horn -- att en enskild
person kunnat hinna öfver Qvarken förrän Armfelts kurir
hunnit med rapport öfver Torneå.

-- I alla fall måste man försäkra sig om budbärarens
person och noga förhöra honom, menade Gyllenstjerna.

-- Den långe soldaten står vid porten och begär
företräde hos hans excellens, rapporterade löparen 
Lundberg, som ånyo varit ute att kunskapa.
-- För in honom! var det korta svaret.

Allas blickar riktades mot dörren. Torsten Bertelsköld,
som under tiden skött sin enskilda diplomati och
föreställt krigsrådet Rhenfelts älskvärda änka huru orätt
det vore, att hon, som vore danad för den mest lysande
plats, skulle förnöta blomman af sitt lif på ett gods uti
Småland, varseblef med harm, att hans smicker gjorde
ett ganska ringa intryck. Den sköna Rhenfelt syntes
förströdd, och det undgick ej hennes tillbedjares skarpa
blick, att dessa vackra ögon, liksom de öfrigas, med
synbart intresse riktades mot ingången, där man väntade
olycksbudet från Finland.

Torsten Bertelsköld anade orsaken.

-- Också ni, sköna Eva -- sade han spetsigt --
delar damernas vanliga tycke för det underbara. Jag
fruktar likväl, att dessa lycksriddare i de finska pörtena
endast behållit den ena hälften af det forna chevaleriets
lösen. Chevaleriet i våra dagar har lärt af vår Orlando
furioso att akta äran högt, men skönheten desto mindre,
och jag skulle mycket bedraga mig, om ej till exempel
min bror, som är en så utmärkt medlem af det vandrande
ridderskapet, sätter mera värde på en häst än på en
hofdam, och anser det ärofullare att eröfra ett moras i
Österbotten, än det älskvärdaste kvinnohjärta i Stockholm.

-- Det är möjligt att ni har rätt -- svarade Eva
Rhenfelt -- och hvad er bror angår, kan mycket 
förändras på fjorton år, sedan jag sist såg honom. Men
jag tror ej att kung Carls likgiltighet hindrar någon
furstinna, någon kvinna i Europa, att på det varmaste
beundra <i>honom</i> -- älska honom, om någon vågade lyfta
sin kärlek så högt.

-- Jag har väl hört sägas, att man rider genaste
vägen in i ett kvinnohjärta med dammiga stöflar och
blodiga sporrar, men jag har ej kunnat föreställa mig
att dörrarna stå pä så vid gafvel. Rollerna måste vara
ombytta i våra tider, efter jag hör att de sköna damerna
<i>par force</i> vilja göra det första steget. Men låt oss ej
mera tala därom. Jag väntar med största <i>inquiétude</i>
detta budskap från Finland. Vi ha förlorat ett slag;
min bror var utan tvifvel i elden, och när man känner
hans oförvägenhet, att icke säga hans ursinnighet ...

-- Så hoppas ni, min grefve, att denne tappre och
ridderlige ädling skall lämna fältet fritt för diplomatins
mindre vådliga segrar ...

-- Min fru, vi ha intet arf att afundas hvarandra,
svarade Torsten Bertelsköld uppbragt.

I detsamma inträdde soldaten.

Eva Rhenfelt igenkände genast sin beskyddare, som
ett par timmar förut burit henne genom folkträngseln.
Hans ovanliga dräkt, den gråa bondjackan öfver den
nästan ända till trasor slitna blå uniformen, bar 
ytterligare märken af trängseln på gatan, och de skäggiga
kinderna, som icke på länge sett någon rakknif, gåfvo
honom ett förvildadt utseende, som stod i märkbar
kontrast med hans för öfrigt ståtliga gestalt och ädla
manliga drag -- en kontrast, som blef ännu bjärtare
genom den lysande omgifning och de omsorgsfulla toiletter,
bland hvilka han infördes.

Främlingen kände säkert det besynnerliga i sitt
framträdande: han syntes brydd och sökte efter ord.

-- Träd närmare! sade grefve Horn i den förnämt
höfliga ton, med hvilken en man i hans ställning 
uppmuntrar en underordnad, som af lutter respekt tappar
koncepterna. -- Ni har önskat tala med mig. Ert namn?

-- Mitt namn var ej obekant, när jag hade den
äran att låna eders excellens min häst vid Narva, eller
när det förunnades mig vid Düna, Klissow och Thorn
att strida under ers excellens' befäl, svarade främlingen
med en stolthet, som klädde honom förträffligt, oaktadt
skägget och vadmalsjackan.

-- Hvad! -- utropade grefven med en ton af
rättfram förtrolighet, som han alltid antog mot gamla
vapenbröder -- och vid hvilket regemente tjenade --
<i>au diable</i>, ja, jag har glömt namnet; ursäkta mig det,
min hedersvän!

-- Mitt namn är Gustaf Adolf Bertelsköld, den tiden
kornett vid lifdragonerne, sedermera vid lifdrabantkåren
och för närvarande åter vid lifdragonerne; major till ers
excellens' tjenst.

Det förnäma sällskapet fick stora ögon, och Torsten
Bertelsköld icke minst. Mästare som han var i utvärtes
sken, hälsade han genast sin broder med den största
hjärtlighet. Äfven grefve Horn förenade sig däri, och
man täflade om att visa den nykomne all 
uppmärksamhet. Endast grefvinnan Horn pekade med skämtsam
häpnad på de tydliga spår, som den oförmodade gästens
våta besporrade stöflar lämnade efter sig på de dyrbara
mattorna.

Gösta Bertelsköld -- ty så vilja vi nu kalla honom
-- slet sig snart lös från de frågor, hvarmed han 
öfverhopades från alla håll -- stöflade rakt fram till grefve
Horn och sade tvärt:

-- Eders excellens! Armfelt är slagen och Finland
förloradt. Jag har med lifsfara kommit öfver Qvarken
och ridit hit genom natt och dag för att begära snar 
undsättning. Jag hoppas att eders excellens låter detta gälla
som ursäkt för det sätt, på hvilket jag uppträder.

-- Hvilken olycka! utropade grefve Horn, utan att
bevärdiga de sista orden med någon uppmärksamhet.
-- Herr grefven har förmodligen rapport och 
instruktioner af generalmajor Armfelt?

-- Jag blef under slaget sprängd ifrån 
hufvudstyrkan och slog mig igenom till Vasa; därifrån kom
jag till Björkö skärgård och därifrån öfver isen till
Västerbotten.

-- Var god och berätta slagets förlopp.

Gösta Bertelsköld gjorde det.

-- Det är en omätlig olycka, upprepade Horn 
allvarsamt. Rikets tillgångar äro uttömda; jag ser ingen
utväg att härifrån kunna skicka finnarne någon hjälp.

-- Eders excellens torde ha rätt. Och likväl --
förlåt min djärfhet -- kan icke, får icke Finland 
förloras. Sverige är utblottadt, men det har åtminstone
armarna fria hemma hos sig. När det gäller en lem af
ens egen kropp, blod af ens eget blod, hjärta af ens
eget hjärta, måste ett medel finnas att rädda. Ers 
excellens vet hvad Finland varit och hvad det är för Sverige
i denna stund. Det värjer sig ännu som den siste kämpen
på rikets utanverk, men det öfvermannas, det förblöder,
det dör. Ers excellens! Finland <i>måste</i> räddas, om det
också skulle kosta allt hvad vi äga, vår högra arm och
hälften af vårt lif!

-- Unge man, sade Gyllenstjerna, regeringen skall
göra allt hvad i dess förmåga står; mera kan ingen 
förnuftig man begära. Våra kassor äro toma ...

-- Vi taga silfret från våra bord ...

-- Det är redan gjordt. Prinsessan själf äter på tenn.

-- Diamanterna från konungens krona! Dukaten
från våra barns sparbössor! Vigningsringen ifrån vår
moders hand!

-- Hvarför icke Stjernelds förslag att sälja 
troféerna från Breitenfeld, Lützen, Warschau och Narva
på auktion, med ständernas goda minne! utropade 
Falkenberg med bitterhet
<footnote>Förslaget gjordes den tiden verkligen på spe utaf
Stjerneld, och ständerna gingo in därpå, hvarpå Stjerneld,
som var kort om hufvudet, yttrade: »Jag hade orätt, som ej
kom ihåg att man icke skall kasta pärlor för svin, ty de äta
dem som ärter.»
</footnote>.

-- Gifvas inga andra medel? Man uppsätter frikårer.

-- Kvinnor, barn och gubbar köra plogen. Hemmanen 
falla i ödesmål. I hela Skåne finnas knappt tolftusen män.

-- De tolftusen rycka ut. Barnen lägga musköten
på gubbarnes axlar och trycka af. Mödrarna tillverka
krut och stöpa kulor. Döttrarna försvara Sverige, som
Värends flickor fordom ha gjort.

-- Danmark angriper oss i ryggen.

-- Sverige har mer än en Stenbock.

-- Från alla sidor fiender, afund, trolöshet, svek
och förväntan på Sveriges fall.

-- Kungen kommer!

-- Freden -- icke kungen kan rädda oss.

-- Ädle herrar och rikets styresmän! -- utbrast
den finske budbäraren, och en het tår rullade utför
hans manliga bruna kind -- när man kämpar för lifvet,
för sin broders hus, för sin dotters ära -- då finnas
inga betänkligheter. Då frågar man icke hvar man skall
taga ett vapen att slå och en arm att lyfta det -- man
slår med sin knutna hand, man smider, som 
kartaginenserne, svärd af sina portars gångjärn, hällen af sin
härd och sin sista plog! Kvinnorna afklippa sitt hår
till att tvinna rep, och barnen gifva sin sista skjorta
till fältbindlar ... O, ädle herrar, jag skyndar i morgon
tillbaka till Finland; vägren mig icke att medföra dit
en tröst -- ty att strida utan hopp, det är att strida
med döden i sitt hjärta. Gref Horn, ädle, tappre gref
Horn, ni är, som jag, en finne till börden! Desse
andre herrar och kungliga råd, de äro redlige, vise och
fosterländske män -- jag ber dem förlåta en krigare,
som talar för sin hembygd och som längesedan glömt
att lägga sina ord såsom det torde fordras inför rikets
högst betrodde -- men de kunna ännu tänka sig
Sverige utan Finland -- vi, gref Horn, kunna ej tänka
oss det -- vi kunna ej lefva mera, om Finland dör
-- rädda det! rädda det, eller måste vi förgås i dess
spillror!

Grefve Horn uppstod. Oaktadt hans mångbepröfvade
själfbeherskning, hans fasta orubbliga hållning, kunde
man likväl förnimma en ovanlig värme uti hans röst.

-- Herr grefve, sade han, ni har talat som en man,
och jag är viss uppå att vi alla här förstå hvarandra.
Jag lofvar er, att så långt det beror på mig, skall allt
göras hvad göras kan. Mera kan, mera får jag ej lofva.
Har ni särskildt något projekt?

-- Tillåter ers excellens mig att försöka här i
Stockholm en värfningsbyrå för frivillige?

-- Gör det, om ni kan uträtta något därmed. -- Och 
efter ni nyss talat därute i folkbopen, så sök, min
bästa grefve, att åter lugna sinnena. Sedan her jag er
vara god och stanna hos mig denna kväll; vi ha ännu
så mycket att fråga.

Gösta Bertelsköld bugade och gick. När han gick,
stod Eva Rhenfelt i hans väg och tryckte hans hand.

-- Gud välsigne eder, gref Gösta, och låte edert
hjärtas åstundan uppfyllas! sade hon med en röst, som dref
blodet i flammor på den kvinnoskygge krigarens kinder.
En stor del af folkhopen hade redan skingrat sig
-- halmlågen hade förbrunnit, nöden och bekymren
afkylde hastigt deras entusiasm. De kvarblifne fingo
nöja sig med den enda halfva försäkran, som rådsherrarne
vågat lofva ... och småningom skingrade sig äfven de.

Bertelsköld återvände. Man talade hela kvällen om
Finland. Det var så mycket och så sorgligt att omtala;
ganska litet kände man därom i Stockholm. Midt i
samtalet klämtade klockan sju. Då afbröt grefve Horn
sitt tal i halfva meningen, allt husfolket inkallades, bibeln
slogs upp, och alla böjde knä, efter den tidens fromma
sed, uti aftonbönen ...

När man uppstod, fortfor den ädle grefven där han
slutat.

-- Mina herrar medbröder, sade han, låtom oss nu
öfverlägga om det bref som i dag anländt från hans
majestät om -- prinsessans förlofning.

-

<b>7. Segrarnas bok.</b>

I de stora våldsamma stormar, som omstörta riken,
bortsopa välden och inkasta tidernas ström i nya
fåror, försvinna många tusende suckar ohörda i bruset.
Konungarne, fältherrarne, statsmännen stå där som 
gungande mastspetsar i hafvets svall; hvem räknar de otaliga
vågor, som häfvas omkring dem, glittra ett ögonblick
mot en sjunkande sol och lägga sig därpå ned att
glömda försvinna? Historien antecknar endast massor
och spetsar, summan af dessa offer, strömmen af dessa
tårar; enskildheterna förgås och upplefva likväl ständigt
ånyo; människohjärtat klappar beständigt med samma
slag i tidernas innersta.

Dagen efter de uppträden, som beskrefvos i 
föregående kapitel, klappade tre sådana hjärtan i den 
förtroliga skymningen af grefvinnan Liewens kabinett. Skilda
i många år af tidernas stormar, blödande alla af djupa
sår och likväl alla okufvade af skiftande öden, återfunno
de hvarandra icke mera de samma som förr i deras
ungdoms första blomma, när lifvet lekte för dem i
rosendefärg vid den unge konungens hof, men oförändrade
i sitt väsendes botten, lika ädla, lika kärleksfulla, endast
starkare vordne af lifvets pröfning. Sällsynta anblick af
tre ädla varelser, hvilka alla kunde med handen på
hjärtat säga till hvarandra, att de under fjorton flydda
stormiga år icke ett ögonblick svikit sin pligt, sin kärlek
och sina minnen!

Gösta Bertelsköld hade för sina värfningar blifvit
tvungen att kvardröja i Stockholm. Han hade låtit
förmå sig att taga logis hos sin syster och var nu 
någorlunda återställd till sin yttre människa; skägget rakadt,
uniformen nödtorftigen upplappad. Han hade till och
med samtyckt att visa sig i fruntimmerssällskap -- han,
som icke vågat se ett fruntimmer i ögonen alltsedan den
farliga kvällen hos Aurora Königsmark! Men det var
också blott hans syster, grefvinnan Liewen, och bådas
barndomsväninna Eva Falkenberg, numera Rhenfelts
änka, som förmått för en afton kvarhålla hos sig den
halsstarrige krigaren. De hade aflockat honom några
af hans äfventyr -- korta, kraftiga drag, där oftast
kungen, stundom Horn, Lewenhaupt eller Armfelt, men
aldrig han själf spelade hufvudrollen uti berättelsen.
Och de skildrade i sin tur all segerns hänryckning, all
nederlagets ångest, all den förfärliga, månader långa
ovisshet, som under dessa krigiska irrfärder än tjusat,
än marterat de hemmavarande i Sverige.

Det var likväl en smärtsam sträng, som alla 
undvikit att vidröra, tilldess att Bertelsköld fattade sin systers
fina, mjuka hand uti sin hårda näfve, såg henne 
hjärtligt och trofast i ögat och sade:

-- Jag skall hälsa dig, Ebba, från Erik Falkenberg!

Grefvinnan teg, och hennes varma ögon, som aldrig
hade långt till tårarnas källa, fuktades af en dimma, som
efter hand begynte droppa i klara pärlor utför hennes
älskliga kinder. Hon nickade blott att hon förstod
honom.

-- Natten före Pultava -- fortfor Bertelsköld --
och litet före midnatt lågo vi båda vakna vid samma
bivuak och bytte hälsningar med hvarandra. Om jag
faller, sade Erik Falkenberg, så hälsa din syster och säg
henne att jag fallit för min kung och mitt land med
hennes bild i mitt hjärta intill det sista ... Det öfriga
vet du. Han stupade dagen därpå vid middagstiden,
under det att vi betäckte konungens återtåg; och jag
hann endast trycka hans hand, ty det var ej tid att
stanna då mera.

De båda fruntimren smulto i tårar. Eva Rhenfelt
tryckte hans hand.

-- Min broders skugga tackar er genom mig för
att ni framfört hans hälsning, sade hon varmt.

-- Jag kunde ej göra det förr, svarade Bertelsköld -- 
och tryckte, utan att veta det, den framräckta handen
så hårdt, att den sköna Eva gjorde en grimas af smärta.
Bertelsköld märkte det och rodnade starkt; det var nu
engång hans ovana, när ett sällsynt öde förde honom
bland fruntimmer.
-- Vet ni väl också, grefve Gösta -- sade Eva, för
att lugna honom -- vet ni, att er syster i fem år sörjde
min hror, och när hon för ett år sedan lät förmå sig
att blifva grefve Liewens maka, skedde det blott med
villkor att allt framgent få behålla sin sorgdräkt, där ej
etiketten nödvändigt fordrade gladare färger ... Men låt
oss icke tala därom. Grefve Gösta är här en så kär
och så sällsynt gäst, att vi ej få skrämma honom bort
med dessa sorgliga minnen.

-- Bästa Eva -- inföll grefvinnan -- tillåt mig
taga din gamla vänskap i anspråk. Kalla honom du!

-- Om grefven ej har något däremot ... svarade
Eva Rhenfelt, och innan tåren ännu hunnit lämna hennes
långa svarta ögonhår, satt redan den forna skalken på
lur i ögonvinklarna.

-- Jag? upprepade Bertelsköld ytterst förlägen och
önskade sig troligen i detta ögonblick hundra mil borta
midt bland kosackernes pikar på Storkyro is.

-- <i>Allons</i>, inföll grefvinnan; må det då vara 
afgjordt. Här äro vi tre, vuxna liksom ur samma rot, ur
samma tid, samma fröjder och samma sorger. Låt oss
tre också engång spela politik och afsluta tillsammans
en off- och defensiv allians ... det förstås med min
mans samtycke. Man vet icke hvad som kan hända.
Vi kunna alla behöfva en vän att lita uppå.

Bertelsköld kunde ej vägra sin hand, men han aktade
sig nu att trycka för hårdt. Det förekom honom liksom
brände handen, när den vidrörde Eva Rhenfelts. 
Grefvinnan smålog. Lyckan att åter äga en älskad bror 
förtorkade hastigt tårarnas källa.

-- Känner min tappre herr bror en viss bok --
<i>le voici!</i>
Och därvid framräckte hon en liten elegant inbunden
minnesbok i grönt marokin med guldsnitt; permarna
likväl med tydliga spår af att ofta ha öppnats.

Gösta Bertelsköld uppslog boken och läste på dess
första sida skrifvet med Ebbas handstil:

<i>Segrarnas bok. Gustaf Adolf Bertelsköld. Anno
1700.</i>

Det var att anslå en känslig sträng i karolinens
bröst. Han skrattade och grät på en gång; han föll sin
syster så hårdhändt om halsen, att hon, nära att kväfvas,
slet sig med våld ur hans armar.

-- Då några personer af sällskapet möjligen glömt
huru det månde förhålla sig med min lilla bok, vill jag
upplifva deras minne, fortfor grefvinnan. Det hände sig
en vacker vinterdag, att min hetlefrade herr bror 
behagade kasta pagen Gustaf Otto Douglas utför trapporna
på Drottningholm, för det att Douglas kallade den finska
adeln oxmiklar, som icke skämdes att i ett kungligt
slott tala sinsemellan sitt otäcka finska modersmål. För
denna sin bedrift kom min herr bror i arrest, och när
han slapp ut, råkade han i träta med Eva Falkenberg,
som förebrådde honom att ha visat sin mandom emot
en stackars page, men understod sig att tvifla uppå huru
<i>courageux</i> han därför månde visa sig emot rikets fiender.
Min nya och oskrifna bok låg just då framför honom
på bordet; hvarpå herr Gösta tog boken och sade, utan
att räkna bladen: det skall fröken Eva veta, att intet
kommer jag till Stockholm tillbaka, innan jag har att
skrifva en <i>victoria</i> eller åtminstone en ärlig <i>rencontre</i>
på hvartenda af dessa blad ... Och eftersom han reste
dagen därpå och nu för första gången sedan fjorton år
återvänder till Stockholm, är tiden inne att räkna bladen
och se om han hållit ord.
-- Det är sant, inföll Eva Rhenfelt. Mannen bör
visa att ynglingen hållit ord.

Grefve Gösta begynte bläddra i boken. De flesta
bladen voro redan skrifna med Ebbas hand. På första
bladet läste han: <i>Tiberup den 25 Juli 1700.</i> På det
andra: <i>Narva den 20 November 1700.</i> Och så vidare
i fortsättning, blad efter blad, år efter år, seger efter
seger, ända till det olyckliga året 1709. Men där 
upphörde anteckningarna, och tio eller femton blad återstodo
ännu oskrifna.

-

<b>8. Det oskrifna bladet i segrarnas bok.</b>

Jag har inga segrar mer! utropade Gösta Bertelsköld
halft skämtsamt, halft vemodigt, i det han betraktade
de oskrifna bladen efter 1709.

-- Eller ock en ärlig <i>rencontre</i> -- så lydde löftet!
inföll hans syster, hvars goda hjärta anade huru mycket
allvar ändå låg bakom den slagne karolinens löje.

-- Jag godkänner det, skyndade Eva Rhenfelt att
tillägga. -- Jag godkänner det så mycket hellre, som
Narva, Düna, Klissow, Holofzin, Warschau, Thorn och
så många andra, som fylla långa sidor uti historiens
bok, här upptaga blott ett enda blad och en enda rad
uti segrarnas bok, författad af Gustaf Adolf Bertelsköld.

-- Författad af Carl XII, rättade Bertelsköld.

-- Som du vill. Författad af nutidens och kanske
alla tiders störste skriftställare i detta slags litteratur,
men tryckt med hans krigares blod och inbunden i
guldsnitt med svenska folkets sista dukat. Fortsätt -- en
<i>rencontre</i> då för hvar återstående sida!

-- Må göra. Jag antager tillbudet, med förbehåll
att striden ej slutas med nederlag och att vapenäran är
utan fläck.

-- Jag vet nederlag som medfört odödlig ära, då
segern har medfört ganska ringa. Och dessutom -- när
fläckades någonsin de svenska vapnen, vare sig att
segern eller olyckan följde dem åt?

-- Jag önskade att härtill kunna svara: aldrig! Men
äfven de blankaste vapen kunna fläckas ibland, och vi äro
alla dödlige, som ej kunna göra det gjorda ogjordt, ehuru vi
efteråt bittert ångra hvad vi under stridens hetta förbrutit.
Nåväl, jag vill skrifva, efter det gäller att hålla mitt ord.
Men det är länge sedan jag sist såg penna och bläck.

-- <i>Mon ami</i> bär syn för sagen, skämtade Ebba.

Verkligen var också Bertelskölds första litterära 
bedrift en stor plump uti segrarnas bok.

-- Torde ock blifva för <i>abominabla</i> kråkfötter på
så fina pappersblad, svarade krigaren förlägen, men 
fortfor likväl att skrifva och hade efter hand fyllt hvarje blad
med ett namn och en datum, ända till »Pälkäne den 6
Oktober 1713». Det sista bladet blef emellertid oskrifvet.

De båda fruntimren betraktade bokens nya 
innehåll -- stora, stela bokstäfver, präntade liksom med
udden af ett svärd.

-- Det sista bladet! utropade båda på en gång.

-- Tomt!

-- Och hvarför icke Storkyro?

-- Vi blefvo slagne.

-- Men efter det tappraste försvar, efter att två
gånger ha kastat fienden öfver ända och tagit sex 
kanoner, såsom du själf berättat oss ...
-- Vi blefvo slagne, säger jag.

-- Tvåtusen finnar föllo i den skönaste ordning,
led vid led, man vid man, officerarne i spetsen för sina
kompanier, underbefälet i spetsen för sina rotar; de
föllo med ärofulla sår, utan att vika ett steg från
sin plats och omgifne af slagne fiender. Är du en
krigare, Gösta, och vägrar åt detta nederlag en plats i
segrarnas bok!

-- Falla? Det kan hvar trosspojke. Slå? Det
kan hvar legoknekt. Men göra sin skyldighet! ... Vi
gjorde icke det vid Storkyro, och därför kommer icke
den dagen i Ebbas bok. Vi borde alla, som öfverlefvat
den dagen, ställas för krigsrätt.

-- Men Armfelt, du, ni alla, utom rytteriet, fäktade
ju med exempellös tapperhet alltintill slutet.

-- Utom rytteriet, ja. Felet må varit hvems som
helst, men det är ej sed hos oss att öfverlefva sådana
dagar. Det är helt enkelt; man stupar, och därom är
ingenting mera att säga. För min del gjorde jag mitt
bästa att dela de andras öde, men eftersom jag ej kunde
göra det utan att slåss, så råkade jag slå mig igenom.
Låt oss icke mera tala därom.

-- Men hvad skrifva vi då på det sista bladet?

-- Det vet jag icke. Kanske vill Eva ge en fattig
soldat kredit till nästa gång mot nya segrars ränta och
säker förskrifning uti hans hjärteblod?

-- Nästa gång är en skälm.

-- Ja, då vet jag intet råd ...

-- Om ej att gifva dig själf i pant, inföll systern.
Det vore en säkrare pant än ditt hjärteblod, som hvar
fientlig kula har anspråk uppå.

-- Icke vill Eva ha en så fattig pant, icke heller
rår jag själf om den för tillfället, svarade Bertelsköld
och sönderbröt, utan att märka det, en fin engelsk sax,
som han tagit från sybordet.

Eva såg utåt fönstret och trummade mot rutan
Carl XII:s marsch vid Narva.

-- Jag vet ännu ett medel, fortfor grefvinnan, mycket
road af det bryderi hon åstadkommit hos en af de
tappraste män och en af de mest hjältemodiga kvinnor
på den tiden. -- Kan du gissa det?

-- Jag är mycket dålig att gissa gåtor, svarade
Gösta. Låt Torsten gissa i mitt ställe, han förstår sig
bättre därpå.

-- Jag tviflar uppå att Torsten nu vore af min
mening -- smålog Ebba -- och det är därför bättre
att vi tre allierade gissa tillsamman. Här är ett blad
uti boken, på hvilket är tecknadt: »<i>Würgen</i> den 20
Januari 1702.» <i>Mon ami</i> har kanske glömt bort det.
Jag vill då påminna honom att han vunnit en seger,
som med allt skäl kan gälla för två, ty näst hans 
majestät konung Carl XII, är Gösta Bertelsköld sannolikt
den ende dödlige som nitton år gammal har obesegrad
lämnat Aurora Königsmark.

-- Du menar således ...?

-- Att vi teckna på sista bladet: Saldo till favör
en victoria från 1702. Accepteras: Eva Rhenfelt, född
Falkenberg.

-- Accepteras, svarade Eva.

-- Protesteras, inföll Bertelsköld.

-- Hvad! utropade grefvinnan. Min herre skulle
då ha bedragit oss? ... skulle kanske ha dukat under i
striden?

-- Nej, men ...

-- Tillåt mig att uppfriska ditt minne med en
omständighet, som kanske gör det mera önskvärdt att
se äfven det sista bladet fulltecknadt. <i>Voici</i>. I samma
bref, dateradt Narva den 7 December 1700, hvari <i>mon
ami</i> berättar sitt löfte vid afresan från Stockholm, heter
det vidare: »Och härtill svarade Eva Falkenberg: intet
tror jag det; kornetten må vara glad att klubba björnar.
Hvarpå jag sade: hvad lofvar fröken mig, om det sker
som jag sagt? Och därpå sade hon: då får kornetten
begära af mig hvad som helst, intet skall jag neka 
därtill. Är det visst? sade jag. Ja så visst, sade hon,
som tuppen på Jakobs kyrktorn; förrän han galar, skall
jag det aldrig svika.» Nåväl, vägrar Eva Rhenfelt att
inlösa Eva Falkenbergs löfte?

-- Min förhoppning står till Sankt Jakobs tupp,
svarade Eva leende.

-- Således -- sade grefvinnan -- om sista bladet
blir skrifvet i segrarnas bok, äger innehafvaren af denna
skuldsedel att hos numera krigsrådinnan, välborna fru
Eva Rhenfelt, född Falkenberg, infordra förbindelsen till
dess fulla belopp, nämligen <i>hvad som helst</i>.

-- Jag vädjar till oraklet på tornspetsen, återtog
Eva i samma ton.

-- När skuldsedeln är oskrifven, förfaller tyvärr
den mest lagliga fordran! utropade Bertelsköld, äfven i
samma ton. Man gör hastiga framsteg i så älskvärda
lärarinnors skola.

-- I en så ovanlig process måste 
rättegångsordningen suspenderas, fortfor grefvinnan. Jag föreslår
parterna en förlikning. Skuldsedeln dödas, men 
fordringsägaren tar i stället inteckning hos gäldenären.

Parterna tego. Båda kände för väl att det gällde
all deras lefnads lycka. Alltsedan hans första ungdom
hade Eva Falkenbergs bild outplånligt vuxit in i den
tappre karolinens hjärta; denna bild hade följt honom i
hundrade strider, bland slagfältets dödar och vid 
bivuakens ensliga tankar; den hade bevarat honom för otaliga
vådor under hans vilda, äfventyrliga krigarebana, och
denna älskade bild hade han att tacka för att hans
läppar aldrig mötte en kvinnas och att han till denna
stund, vid ett och trettio års ålder, behållit de första
ynglingaårens hela blyghet och oskuld. Hon åter --
änkan efter en gubbe om åttatio år, hvars slocknande
lif hon vårdat af vänskap i två års försakelser -- huru
hade hon icke med hänförelse lyssnat till dessa segrar,
hvilkas rykte uppfyllde världen och i hvilka hennes
barndoms älskling hade en ärofull del! Hvilken tjusning
hade icke alla dessa sagolika faror och äfventyr haft
för hennes stolta och högstämda lynne! Ju äldre hon
blef, desto klarare förstod hon, att endast en sådan man,
en man i ordets djärfvaste mening, var värd hennes
kärlek. Och nu, vid tjugunio års ålder, då kvinnans
kärlek är hela hennes lif -- nu stod framför henne
sagornas hjälte, blyg som hon själf, lika glödande, men
lika stum, och man lekte med ord, som, huru de än
föllo, dock alltid inneburo för båda en hel framtid.
Därför teg Gösta Bertelsköld. Därför teg Eva Rhenfelt.
Vårens stormar susade med snöiga vingar mot 
fönsterrutan, och därinne blef en lång, lång paus, uppfylld af
stormiga känslor.

Bertelsköld uppstod och fattade sin hatt. Ett långt
farväl förestod. Ebba Liewen kände det och tog till ordet.

-- Gösta -- sade hon hjärtligt -- <i>mon coeur</i>, ditt
lif har härintills varit idel faror och strider; ingen vågar
tvifla på ditt mod. Du har härtills varit en landsflykting,
som blödt bort din ungdom i främmande länder; men
ditt land behöfver dig lika väl hemma hos oss. Du får
ej mer lefva för äran ensam, du måste lefva också för
oss som älska dig, för din syster och för -- henne.
Res icke mera ifrån oss; stanna i Sverige! Grefve Horn
beböfver din erfarenhet; kanske också din arm om
danskarne anfalla oss. Stanna hos oss!

-- Tala icke därom! Jag förstår din godhet --
er vänskap; skulle ej Sverige vara mig kärt! Men
Finland har sett mig födas; Finland är öfvergifvet och
i yttersta nöd; att stanna hos er, det vore att öfvergifva
min födelsebygd.

-- Hela Finland är öfversvämmadt af fiender. Det
är förloradt, och du <i>kan</i> icke rädda det. Stanna hos oss!

-- Är det förloradt, och kan jag ej rädda det, så
kan jag åtminstone dö för det. Jag måste till Finland.

-- Betänk hvilka osägliga mödor som vänta dig;
jag säger ej faror, ty dem föraktar du -- men att jagas
som ett vilddjur i dessa öde skogar, att utan ära, utan
seger stupa för hunger och köld i detta förhärjade land,
som icke mera äger en koja, där du kan finna hvila
och vård, när du gjutit ditt blod förgäfves i striderna!
Ack, stanna hos oss!

-- Snön har ofta förr varit mitt läger och 
himmelens stjärnhvalf mitt nattliga tak. Jag sofver där
lugnare, när jag uppfyllt min pligt, än hemma hos dig
i den mjukaste bädd.

-- Hemma hos oss skall du finna mer än hvila
mer än vård: en ärofull verksamhet! Du skall här
finna mer än en syster -- ack, jag talar icke om mig!
-- du skall finna ett hjärta, som klappat för dig genom
alla öden, ett hjärta så ädelt och stolt som ditt eget och
som Sveriges tappraste ädlingar skola afundas dig. Blif
kvar, Gösta! Därborta vänta dig ödemarken, 
ensamheten, kölden, mörkret, förtviflan, döden, -- här trefnaden
vänskapen, ljuset, kärleken, lifvet! -- Välj!
-- Mitt val är gjordt. Farväl, Ebba!

Systern kastade sig i hans armar.

-- Eva, Eva! utropade hon, hjälp mig då att 
kvarhålla honom! Du kan det, du!

<img>

Men Eva Rhenfelt trädde närmare med högburet 
hufvud, och hennes ögon glänste af stolthet. Innan någon
ännu anade hennes mening, hade hon fattat pennan och
med rask hand tecknat på sista bladet i segrarnas bok:

<tab><i>Stockholm den 24 Mars 1714.</i>

-- Hvad har du skrifvit? hviskade Ebba. I dag?

-- I dag.
-- En seger?

-- Den största!

-- Och ditt löfte?

-- Det skall inlösas, om och när grefve Bertelsköld
fordrar det. Gå med Gud, ädle, värdige kämpe för ett
olyckligt land! Ehvad du återvänder eller icke, ehvad
du minns mig eller förgäter mig -- mitt löfte står 
tecknadt på sista bladet i segrarnas bok!
	
-

<b>9. När lejonet återvände från jagten.</b>
<img>
Den 1 December år 1714 -- dagen har sin märkvärdighet
-- voro några de djärfvaste bland partimännen församlade
hos Sven Leijonmarck på Finstaholm ej långt ifrån Upsala.
Man hade tidigt slädföre och skarp vinter, såsom det i
alla tider varit, »när ryssarne äro i rörelse», ty de stå i
förbund med elementerna. Rundtomkring hördes 
vargarnas tjut i snöyran, och drängarne framför stockelden
hviskade till hvarandra, att ulfvalåten därute betydde
något nytt månniskooffer ute på isen. Sex eller åtta
finska flyktingar, som dignande af vanmakt utsträckte
sig i eldskenet, upplyftade vid detta oljud sina hufvuden
och betraktade hvarandra med dyster nedslagenhet. De
visste förväl, att sällan en dag förgick på den tiden,
utan att man om morgonen förnam huru ensamme
vandringsmän, stundom hela familjer bland flyktingarne,
där de förfrusne och svultne tågade från gård till gård,
från by till by, blifvit sönderslitne af vargarna i den
öde vinternatten.

Herrarne därinne tycktes icke vara mycket bättre
till mods. De hade på vanligt klockslag deltagit i den
gemensamma aftonbönen, som sällan försummades; men
det var med förströdda tankar och oroliga sinnen. Icke
ens Leijonmarck själf, som ofta sade sig begära råd af
den helige ande, hade nu förnummit någon omedelbar
ingifvelse. Han bläddrade rådvill i några på bordet
framliggande skrifna blad med öfverskrift; »Alla fyra
ständernas i Finland tal till riddare-, präste- och 
borgarestånden i Stockholm.»

Anledningen till herrarnes sammankomst var ryktet
att konungen vore på återvägen från Turkiet. Men
ryktet hade så länge och så ofta ljugit med tusende
munnar, att ingen visste hvad man borde tro och hvad
man därför borde göra. Den försiktige domprosten
Molin teg betänksamt stilla, den djärfve Erik Benzelius
grundade på nya planer, den förslagne lagman 
Gyllencreutz hade tappat koncepterna, och Leijonmarek, annars
en återhållsam man, smuttade oftare än han var van
på det för sällskapets välfägnad framställda stora 
ölkruset.

I denna herrarnes stora tvekan hördes bjällerklang
på gården, och snart därpå inträdde Torsten Bertelsköld
med välbehag afläggande den fina sobelpälsen. Herrarne
trängdes omkring honom, frågande efter nyheter från
Stockholm, och det var märkvärdigt att höra huru visligen
de förstodo att lägga sina ord, innan svaret gaf dem
någon visshet om hvad komma skulle.

-- Grefven ser ut att medföra hugneliga tidender,
sade Molin. Hans majestät lärer snart hugna sina trogne
undersåter med sin efterlängtade återkomst.

-- Det Gud gifve! utropade Leijonmarck.

-- Jag ville gifva min sista daler åt de fattiga, därsom 
vi med säkerhet kunde det tro, inföll Gyllencreutz.

-- Näst rikets välfärd måste konungens välfärd
vara vår högsta åstundan, yttrade Benzelius, alltför
öppen att ens i denna ovisshet hyckla för mycket lojala
tänkesätt.

-- Hvad nytt? utropade man i korus.

-- Ingenting särdeles, så mycket jag vet, svarade
Bertelsköld ej utan elakhet, påtagligen road att gäckas
med herrarnes nyfikenhet.

-- Men regeringen måste ha fått kuriren, som 
väntades redan i går från Stralsund, sade Molin.

-- Han kom verkligen i dag på morgonen, men
har under vägen måst göra en omväg för danskarne.

-- Och hvad medförde han om konungens återkomst?

-- Ingenting -- om ej att konung August satt en
hel armé snapphanar i rörelse för att, om möjligt, 
uppfånga vår nådige konung under <i>retouren</i>.

En paus uppstod, och man betraktade hvarandra
med någon förlägenhet. Blotta möjligheten af konungens
fångenskap hos denne hans ränkfulle dödsfiende var af
den art, att äfven Carl XII:s bittraste ovänner måste
rygga tillbaka därför.

-- Vi äro ärlige män -- sade Benzelius med värma
-- och önske att hans majestät måtte väl gå, ändock
ingen kan oss förtycka att vi för ögonen hafve <i>salutem
regni</i>. Grefven kan därför lämna alla omsvep. Grefven
kommer från Horn och känner såväl hans, som de öfrige
rådernes <i>soupçoner</i> i denna affären. Rent ut, hvad
tänker rådet därom?

-- Rådet tänker alltid underdånigst detsamma som
hans majestät, svarade Bertelsköld. Och efter hans
majestät tänker sig snart stå på svensk mark, så tänker
rådet detsamma. Jag förmodar att herrarne alla tänka
detsamma.

-- Utan tvifvel, menade Gyllencreutz. Men 
alldenstund här inga fakta äro, allenast konjekturer -- hvad
tänker grefve Horn därom!

-- Mina herrar, jag vet ingenting -- och den 
diplomatiska axelryckningen klädde grefve Torsten förträffligt
-- jag har ej den äran att känna rådets <i>soupçoner</i>.
Man befarar blott att hans majestäts resa torde blifvit
på något obehagligt sätt afbruten. Man har säkra 
underrättelser att hans majestät begifvit sig på väg från 
Demotika den 20 September klockan tio förmiddagen
<footnote>Konungens resa gick i början långsamt. Först den 26
Oktober begyntes hans världsberömda ridt från Pitest till
Stralsund.</footnote>,
och när man känner hans majestäts sätt att resa ...

-- Vi ha i dag den 1 December, yttrade Molin
eftertänkeligt.

-- Och den 10 November på aftonen, när kuriren
lämnade Stralsund, hade man icko den ringaste
underrättelse om hans majestät, tillade grefve Torsten helt
kallt.

-- Afresan måste ha varit känd af både tsar Peter
och konung August, inföll Gyllencreutz.

-- Och det är troligt -- sade Leijonmarek -- att
Belials furste från Dresden utskickar porträtter af hans
majestät till alla möjliga vägar som kunnat passeras.

-- Onödigt besvär! invände Benzelius. Carl XII:s 
porträtt finnes redan förut i hvarje torparekoja i hela Europa.

-- När man lägger allt detta tillhopa, menade
Gyllencreutz ...

-- Med konungens kända oförvägenhet, inföll den
fredälskande Molin ...

-- Och de ogudaktigas rådslag, tillade Leijonmarck ...

-- Och Sveriges öde! utropade Benzelius ...

-- Så ...

-- Så är det högst sannolikt, att hans majestät är ...

-- Fången!

-- Nej ... Carl XII låter aldrig taga sig lefvande,
utbrast Benzelius dystert.

Alla tego en stund helt stilla. Blotta tanken på
en sådan jättes fall förlamade hvarje tunga.

-- Mina herrar -- sade slutligen grefve Torsten,
den ende som ännu hade mod att le -- en konjektur,
<i>rien de plus!</i> Jag har ingenting sagt.

-- Men i betraktande af omständigheternas 
allmänna gång, menade Gyllenereutz ...

-- Och med förbehåll af all undersåtlig tro och
vördnad, tillade Molin ...

-- Så måste vi handla, sade Benzelius.

-- Tiden är kommen! inföll Leijonmarck djärft.
Saul har störtat sig på sitt svärd, och Herren skall frälsa
Israel ur de filistéers händer.
-- Om så olyckligt händt att konungen fallit undan
-- fortfor Molin -- så bjuder oss försiktigheten att vara
beredde uppå hvad komma skall. Rådet kommer i sådan
händelse att genast sammankalla en riksdag, och jag
förmodar att dess första verk blir fredens afslutande så
fort som möjligt och på hvad villkor som helst.

Benzelius brusade upp.

-- Herr domprosten går något långt i sin fredsifver,
utropade han. Innan vi komma därtill, måste landet
först hafva en konung.

-- Eller en drottning!

-- I alla händelser frihet!

-- Vi hafva enväldet nogsamt pröfvat och vilja ej
vidare ha att skaffa med turkiska paschar!

-- Man har trampat oss under fötterna ...

-- Plundrat oss, uttappat vårt blod för främmande
skuggkonungar ...

-- Allt för Polen! Intet för Sverige!

-- Fotapall åt en Moloch!

-- Slaktoffer åt en Dschingiskhan!

-- Hekatomb åt en furie!

-- Skola vi underkasta oss Ahabs tyranni och Sauls
galenskap?

-- Aldrig! Mina herrar, låtom oss genast uppsätta
förslag till en ny regeringsform!

-- Återställa ståndens privilegier ...

-- Revidera reduktionsverket ...

-- Rensa ämbetsverken ...

-- Reducera armen ...

-- Upphäfva gärderna!

-- Mina herrar, det är allt redan på förhand 
uppsatt, utbrast Leijonmarck med brådskande ifver, framtog
från ett lönskåp digra pappersbuntar och begynte med
hög röst uppläsa sitt länge utarbetade förslag af 
väsentligen samma tendens, som fem år därefter blef rikets
grundlag, men betydligt radikalare, hvilket bevisade att
mannen var en framtidsman.

Tidtals afbröts han af de öfriges högljudda bifall
eller invändningar. En obeskriflig hänförelse uppstod i
sällskapet. Själfva de andlige herrarne märkte ej huru
djupt de tittade i det ständigt ånyo fyllda ölkruset.

Endast Torsten Bertelsköld stod där till utseendet
kall och lugn, men fortfor att skickligt underbläsa elden.

Man höll just på att i den upprymdaste stämning
debattera om konungamaktens inskränkning och 
möjligheten af en republik efter polskt mönster, då en snöig
löpare trädde oanmäld in och lämnade Bertelsköld en
biljett. Sigillet var Horns. Mästarens lärjunge kunde
ej dölja en hastig blekhet. De närvarande märkte det,
och larmet i salen tystnade.

-- Mina herrar -- sade Bertelsköld, förgäfves
sökande att återtaga sin vanliga gäckande ton -- våra
farhågor ha lyckligtvis varit ogrundade. Grefve Horn
underrättar mig, att en ny kurir ankommit två timmar
efter den förra och medfört den glada nyheten, att hans
majestät, vår allernådigste konung, den 11 November
klockan ett på morgonen i högönskelig välmåga inträffat
uti Stralsund.

Herrarne sågo på hvarandra -- mäkta andäktigt.
Det var slut med regeringsformen, slut med revisioner,
rensningar, friheter, slut med Ahab, Saul, Moloch och
Dschingiskhan, slut med mössen, som sprungo på bordet
i kattens frånvaro. Leijonmarek smög helt tyst sitt digra
projekt i kakelugnen; det fladdrade upp och brann. Litet
hvar jämkade sig beskedligt till sitt. Skuggan af ett
namn hade slagit dem med förfäran.

-
<img>

<b>10. Mötet vid Stralsund.</b>

En vacker sommarmorgon i slutet af Juli år 1715 
inseglade en liten svensk skonert i Stralsunds hamn.
Att döma af de söndersplittrade rårna, de genomborrade
seglen och löst hängande vanterna, måste fartyget nyss
hafva antingen lidit ett svårt haveri, eller med knapp
nöd undkommit fientliga kulor. Det senare var också
händelsen. Tordenskjolds och Sehesteds danska flottor
kryssade öfvermäktiga i dessa farvatten, och försöket att
smyga sig igenom under mörkret af den korta 
sommarnatten hade så när kommit att kosta den djärfve seglaren
dyrt. Han hade oförfärad växlat skott med två eller
tre danska fregatter och slutligen lyckats vid stranden
af Rögen komma på grundare vatten, där de stora
skeppen ej mer kunde följa honom. Nu var han räddad
och hälsade fästningen hurtigt med svensk lösen, i det
tvenne lätta rökpelare, åtföljde af blixtar och knall,
strömmade ut från hans bog.

En fin och blek herreman, utstyrd i en dyrbar
sobelpäls, oaktadt den skarpa hafsvinden längesedan
afträdt sitt välde åt ljumma landvindar, visade sig nu
på akterdäck och betraktade med kikare de gapande
kanonmynningarna. I det han vände sig om för att
göra chefen ombord några frågor, målade sig en liflig
öfverraskning i hans annars kalla drag, när han tätt
bakom sig varseblef den smärta gestalten af ett ovanligt
vackert fruntimmer, hvilket med samma nyfikenhet som
han själf betraktade fästningsverken.

-- Ser jag rätt? Madame Rhenfelt här, och utan
att jag kunnat ana i hvilket angenämt sällskap jag
gjort öfverresan från Ystad! utbrast den fine herrn i
sobelpälsen.

-- Det kommer sig däraf, att grefve Torsten under
hela resan bevakat kajutan, svarade Eva Rhenfelt något
spetsigt, i det hon fortfor att betrakta fästningsverken.
-- Icke ens affären med danskarne förmådde väcka
grefven ur sitt stoiska lugn.

-- Hvad vill ni man skall göra, sköna Eva? -- 
genmälde Bertelsköld stucken, ty det var svårt för honom
att tillstå rätta orsaken, som icke var feghet, utan 
sjösjuka -- att utsätta sig för edra blixtrande infall på
samma gång som för danskarnes kanoner, det hade
varit att råka mellan tvenne eldar. Men tillåt mig fråga,
hvad förskaffar Stralsund den lyckan att mottaga en så
fruktansvärd förstärkning inom sina murar? Jag slår
vad att madame Rhenfelt ej aspirerar på någonting
mindre, än att blifva Sveriges Jeanne d'Arc.

-- Och hvad förmår grefven att för första gången
i sin lefnad draga i fält mot rikets fiender och så 
oerhördt blottställa Sveriges diplomatiska framtid?

-- En småsak, en beskickning från rådet, som har
all utsikt att lyckas, sedan jag fått min nådiga 
krigsrådinna till bundsförvant. Jag skall göra hans majestät
uppmärksam på att Stralsund numera är utom all fara.
Man behöfver endast begagna edra infall till palissader
kring fästningen; danskar och preussare skola ofelbart
spetsa sig på dem ... <i>Eh bien</i>, sluta vi fred?

-- När diplomaterne säga fred, mena de krig. Jag
antar krigsförklaringen.

-- Hör mig, Eva, låt oss göra den oerhörda 
uppoffringen att fördraga hvarandra. Oaktadt all vår 
fientlighet, är jag er vän mer än ni tror. Ni är en kvinna
med hufvud ...

-- Å, herr grefve, ni börjar smickra! Det är sant,
er position är kritisk, ni behöfver inflytande hos hans
majestät, men vänd er hellre till någon som bättre kan
tjena er.

-- Lämna edra stickord, ni ser att jag är stålsatt
mot dem. När jag säger att ni är en kvinna med
hufvud, så har jag sagt er den största komplimang som
en man kan säga en kvinna ...

-- Ni misstar er; han säger henne en större, när
han kallar henne en kvinna med hjärta.

-- Tillåt mig tala till punkt. Ni är något ännu
sällsyntare, ni är en kvinna med karakter. Jag ber er,
afbryt mig icke; hvarför skulle jag smickra er? Jag
vet ju att ni hatar mig. Nåväl, hata mig, om ni 
behagar, men låt oss sluta förbund, ty vi kunna skada
hvarandra som fiender och gagna hvarandra som vänner.
Ödet har fört oss tillsamman på en smal planka, som
lätt kunnat träffas af samma kula. Tiden är kort, jag
begagnar tillfället, och jag upprepar min anhållan om
er hand.

-- Fastän vi hata hvarandra?
	
-- Jag högaktar er, och ni fruktar mig. Det är
allt som behöfves.

-- Ni bedrar er. Jag hvarken fruktar er eller
behöfver er.
-- Ni är själfständig och djärf; två egenskaper
som kunna föra er till den högsta glans eller ett
hastigt fall, allt huru ni använder dem. Väg engång
er bestämmelse, väg den kallt och klokt, som ni kan,
när ni vill. Väger ni klokt, så skall ni finna att 
prinsessan i alla fall skall bli drottning en dag, och vid
min sida skall ni då förmå allt. Men binder ni ert
öde vid det närvarande, som beror af hvarje dansk
styckjunkares kula, och försmår ni ett förbund med mig,
så sök er i tid ett änkesäte i Smålands aflägsnaste
skogar, ty världen skall snart hafva glömt att en Eva
Rhenfelt finns till.

-- Har ni nu talat till punkt?

-- Ännu icke. Det finns hos er en tredje 
egenskap, som korsar, jag vet det, alla ert förstånds 
beräkningar. Ni är en smula svärmarinna, min nådiga, och ni
är på visst sätt berättigad därtill, ty hela svenska folket
och icke minst dess kvinnliga del, har nu i femton runda
år svärmat som ni, för samma person och samma 
pojkstreck. Ni ser hvart det ledt, och utgången skall bli
densamma för er. Fortfar att fantisera om er Carl XII,
och ni kastar verkligheten och er medfödda ställning
ifrån er, för att jaga efter drömmar, fantomer, luftbilder
-- en ära, som till slut går i trasor, och en höghet,
som till sist ej skrämmer en kammarjungfru. Hvad
angår ert lilla romantiska tycke för min bror ...

-- Med hvad rätt, herr grefve ...?

-- Lugna er, jag ber; det är visst en ömtålig
sträng; men det är så godt att med ens stämma cittran
ren, så skorrar hon icke mera i vår duett, min nådiga.
Således, hvad angår det lilla romantiska tycket för
min bror, så bör jag säga er att det ej skrämmer mig
det minsta. Er inklination är ganska naturlig. Gösta
har bravur, och originalet i Stralsund kastar alltid en
liten reflex på kopian i Lappland -- ty vid det här
laget, förmodar jag, befinner sig Gösta ungefär uti 
Lappland; hans bragder rymmas ej mera i någon annan del
af Europa. Men <i>voyez vous</i>, om er inklination är möjlig
och begriplig, så är hans desto omöjligare och 
obegripligare. Jag vill hålla Drottningholms slott mot ett finskt
rökpörte, att Gösta, alltsedan han for, varit till den grad
fördjupad i betraktelser öfver konsten att dräpa kosacker,
att han icke haft en minuts tid öfrig för er, sköna
Eva ...

-- Tror grefven det? svarade Eva Rhenfelt gäckande,
i det hon visade Bertelsköld ett bref, i hvars stela 
brandstaksmässiga utanskrift Torsten genast igenkände sin
bror Göstas hand.

-- Det är mig likgiltigt, svarade grefven högdraget.
Jag har nu talat till punkt och begär ert svar.

Skonerten hade nu närmat sig utanverken mot
hamnen och gjorde ankaret klart. Den unga änkan
tycktes så intresserad af fästningens anblick, att hon ej
hade någon uppmärksamhet öfrig för sin granne på 
akterdäcket. Händelsevis lät hon därvid sin resväska falla;
hofmannen grefve Torsten tog upp den och räckte henne
den, utan att tänka därpå.

-- Gif mig innehållet, så kan grefven behålla det
öfriga, sade Eva Rhenfelt vårdslöst och fortfor att kika
på fästningsverken.

Nu först märkte Bertelsköld att resväskan var af
grönt saffian i form af en sammanviken korg.

-- Det är således ert svar? frågade han, bitande
sig i läppen.

-- Ser ni -- fortfor krigsrådinnan med ögat för
kikarn och utan att låtsa höra honom -- ser ni,
därborta slunga danska och preussiska mörsare bomber in
i Stralsund. Det blir farligt för er, grefve Torsten, att
möta dem med pennan till svärd och bläckhornet till
sköld. Men det blir ännu betänkligare att möta honom
därborta, hvars skarpa blick torde genomskåda er mer
än ni tror. Ni talar beständigt om edra kloka 
beräkningar. Hur vill ni med dem förklara, att denne kung,
som återkommer slagen, utblottad, knappt med en enda
följeslagare, med halfva Europa emot sig, och kommer
till ett rike ännu fattigare, ännu mera utblottadt än han
själf -- hur vill ni förklara, att blotta vissheten om
hans återkomst, blotta åsynen af hans blåa rock med
det gula bältet likasom med ett trollslag bevärar 
murarna med kanoner, hafven med flottor, stampar nya
arméer ur jorden, stålsätter hvarje arm, upplifvar hvarje
bröst och, om det vore möjligt, väcker själfva de fallne
ur deras blodiga grifter? Två konungar belägra honom
här med en vida öfverlägsen styrka; efter alla 
beräkningar borde Stralsund redan ha fallit. Förklara mig
då hvarför allt står så länge han står, och alla hoppas
så länge han lefver, och hvarför världen, som annars
alltid mäter ut sitt pris efter framgången, för denne
ende dödlige gjort ett undantag och beundrar honom,
om möjligt, mer under olyckans dagar, än under lyckans?
Grefve Torsten, ni är en subtil räknemästare; ni adderar
och subtraherar endast med de små siffrorna i 
mänskligheten och får däraf idel små summor och bråk; men
ni glömmer, att en enda stor siffra kan öfverväga otaliga
små och nedtynga facit öfver alla edra beräkningar.
Låt oss vara uppriktiga: jag tycker icke om små själar
i stora hufvuden, och ni, grefve Torsten, är utan tvifvel
en alltför stor diplomat, för att vidare bevärdiga en så
dålig räknarinna som jag med någon uppmärksamhet ...
Ankaret har fallit, lotten är kastad. Er tjenarinna,
min grefve!

-- Välan -- utbrast Torsten Bertelsköld förbittrad
-- ni har sagt det, öfvermodiga kvinna, lotten är kastad;
ni vill leka krig, och ni skall få krig -- men på lif
och död! Farväl!

-

<b>11. En audiens hos Carl XII.</b>

Tre eller fyra dagar hade förflutit, sedan 
legationssekreteraren grefve Torsten Bertelsköld, skickad af
rådet i Stockholm med viktiga budskap till konungen,
ankommit till Stralsund, och ännu hade han ej lyckats
erhålla audiens. Än var hans majestät borta på Rügen,
än upptagen af någon affär med fienden, än innesluten
i enrum med baron Görtz. Det tycktes som ville
konungen med flit låta rådet i dess utskickades person
erfara en förödmjukelse; eller misstänkte Carl, ej utan
grund, att budbäraren jämte sina officiela uppdrag hade
hemliga order af grefve Horn att utspana ställningen,
känna sig före om konungens afsikter, underrätta sig
om hans person och kontraminera Görtz, som i en hast
vuxit alla de mäktige öfver hufvudet.

Bertelsköld gick till general Düker.

-- Ja hvad vill ni man skall göra? svarade Düker
ej utan elakhet. -- Följ mig i kväll till retranchementet
vid Frankenport, så blir där kanske någon ledighet
mellan bomberna. Det är så som diplomaterne vanligen
språka med Carl XII.
Vi lämna emellertid för en stund hofmannen, för
att följa Eva Rhenfelt, som härtills lika förgäfves sökt
utverka sig audiens. Ingen af staben vågade anmäla
henne; man visste förväl att det nordiska lejonet ansåg
de sköna damerna mycket öfverflödiga i ett läger eller
en fästning; och där en Aurora Königsmark gjort en så
eklatant fiasko, hade hennes öfriga kön all utsikt att
dela hennes missöde.

Sannolikt fanns likväl någon bland konungens 
omgifning, som, mera ridderlig eller mindre känslolös än
han, hade gifvit den vackra änkan en vink; ty samma
dag som Bertelsköld besökte Düker, såg man äfven
madame Rhenfelt till fots -- ty alla vagnar voro tagna
i beslag för krigsbehof -- promenera utåt Frankenport.
Ju närmare hon nalkades murarna, desto starkare ljöd
emot henne det fientliga bombardementets dån; sårade
buros på bårar från utanverken, trossvagnar spärrade
gatorna, borgarehustrur återvände med tömda matkorgar
från sina män på vallarna, och allt utvisade det rörliga,
stormiga lifvet i en belägrad fästning.

Eva Rhenfelt lät icke skrämma sig. Hon passerade
porten och låtsade icke höra posternas varning att ej
närma sig inom skotthåll för de fientliga kulorna. Kanske
klappade hennes kvinnliga hjärta något hårdare, när icke
långt från henne en bombskärfva splittrade muren af
ett redan sönderskjutet hus, eller när friska blodspår
syntes på marken bredvid hennes fot; men hon gick
vidare. Ryttare i sporrstreck mötte henne och vinkade
att hon borde vända om; enskilda truppafdelningar
skyndade förbi henne och kastade sig till marken, så
ofta deras vana blick upptäckte en smal rykande
strimma i luften ofvanför deras hufvuden. Ett par
gånger måste äfven den modiga vandrerskan följa deras
exempel; hon hukade sig ned, det flygande vidundret
brast, och skärfvorna yrde ånyo omkring henne. Men
hon fortsatte promenaden utan att akta på tillrop och
varningar.

Slutligen kom hon till den anvista skansen. Den
hette Carolus, var bestyckad med fjorton kanoner och
utgjorde ett af de förnämsta utanverken vid Frankenport.
Den blågula svenska fanan fladdrade på dess vall, skjuten
i trasor, men stolt och högrest ändå, likt den okufvade
hjälte, som kommenderade skansen.

Darrande, icke för faran, men för den mäktiga
ande som trotsade faran därinne trädde Eva Rhenfelt
in uti skansen. Ingen hindrade henne, ingen låtsade
om henne. Hade man tid därtill! Sachsarne, som
kanske anade konungens därvaro, hade natten förut
öppnat en ny löpgraf och läto nu omkring trettio stycken
af alla kalibrar spela mot skansen Carolus på knappt
sex- eller sjuhundra stegs afstånd. Elden var sådan,
att den kunnat skrämma starkare nerver än den unga
änkans. Nästan hvarje sekund borrade sig en kula in
uti jordvallen och öfverhöljde de kringstående med
mull, eller demonterades en kanon i embrasyrerna, eller
nedslog en bomb vid sidorna af vallen, kreverade och
gjorde djupa fåror i den sandiga marken. De flesta
svenska kanonerna voro redan demonterade, men nya
lavetter höllos i beredskap, och sju af järngapen voro
ännu i stånd att skicka fienden svar på tal. Fyra eller
fem nyss skjutne, som man ej haft tid att skaffa ur
vägen, lågo där utan armar och ben. Väl tjugu sårade
sökte blödande att släpa sig själfva ut ur skansen.
Eva gaf akt på dem; ingen yttrade en klagan, man
hörde dem endast yttra sin fruktan att kungen kunde
träffas af samma öde. Fyra man hade lyftat en af
konungens adjutanter, nyss sårad vid hans sida, på
en bärbår, och en kirurg hade just slutat den första
förbindningen. Ingen skänkte de sårade någon 
uppmärksamhet. Alla som armar och ben hade i skansen,
och det torde ha varit två- eller trehundra man, arbetade,
så att svetten dröp utför deras brynta kinder, med att
frambära kulor och krutkarduser, ladda, sikta, fyra af
och iståndsätta de delar af jordvallen, som oupphörligt
nedrasade för den fientliga elden. Lägg härtill att hela
skansen var insvept i tjock rök och dånet så starkt, att
marken darrade under fötterna, och man kan göra sig
en föreställning om den syn som mötte den modiga
vandrerskan, när hon inträdde i skansen Carolus för
att tilltvinga sig den audiens, hvilken hon ej kunnat
erhålla i en mindre vådlig belägenhet.

Likväl trädde hon in. Det rörde sig någonting
mäktigt i hennes klappande kvinnohjärta. Var det 
situationens egen storhet, eller var det närheten af en ännu
mäktigare ande, som beherskade den och beherskade
henne? Hon visste det icke, men hon kände sig växa
till jämnhöjd med faran. Det förekom henne alldeles
som det skulle så vara; en audiens hos Carl XII kunde
ej vara annorlunda.

-- Ur vägen, kvinnor! röt bredvid henne en barsk
artillerist, som brådskande sköt framför sig en 
handkärra med krutkarduser, och i detsamma kände Eva
hjulet gå öfver sin fina fot. Ett rop af smärta var nära
att undfalla henne, men hon kväfde det.

-- Hvar är kungen? frågade hon.

-- Hvar annars än där vid Sachseknäppen? svarade
mannen.
	
Han hade ej ens tid att förundra sig öfver en
sådan gäst i skansen Carolus. På brytningen igenkände
Eva genast en finne. Finska soldaten var den tiden nästan
öfverallt, utom där han bäst behöfdes -- i Finland.

Vandrerskan närmade sig Sachseknäppen; det var
den gröfsta kanonen i skansen och den som var mest
utsatt för fiendens eld, hvarför den också redan två
gånger blifvit demonterad. Troligen var det också därför
som kung Carl hade vid den sitt högkvarter.

Röken var så stark, att Eva befann sig knappt sju
eller åtta steg från kungen, när hon såg och igenkände
honom. Han stod på en sönderskjuten lavett, stödande
sig med vänstra armen mot bröstvärnet och så högt,
att hufvud och skuldror ej hade något skydd emot
kulorna. I högra handen höll han en kikare, med
hvilken han tycktes uppmärksamt betrakta sachsarnes
motliggande batterier. Nedanför vid parapeten stodo
franska sändebudet general Croissy, favoriten Grothusen,
reskamraten från Turkiet Otto Fredrik Düring samt
generalerne Bassewitz och Dahldorf, alla fyra tappre
män, dem ödet bestämt att icke lefvande lämna 
Stralsund. Ett stycke därifrån samtalade general Düker
med Torsten Bertelsköld. Den fine diplomaten syntes
märkbart generad; han var icke van vid sådana 
audienser.

Eva Rhenfelt väntade tyst och underlig till mods på
att blifva bemärkt. Men man såg henne icke. Kulorna
fortsatte rundtomkring henne sin vilda lek och bestänkte
henne med sand.

I den stunden kreverade en hvinande bomb så
tätt vid konungens sida i jordvallen, att han 
ögonblickligen försvann i ett moln af rök och damm. 
Generalerne störtade till, diplomaterne glömde att le, Eva
Rhenfelt betogs af en känsla som hade en kula 
genomborrat hennes hjärta. Men nästa ögonblick såg man
konungen nedstiga från lavetten; han hade endast 
förlorat hatten.

-- Han sköt ej illa den där! utropade konungen.
Dahldorf, säg åt karlarne därborta vid tvåan, att de
skjuta för högt. Düring, sitt upp, tag några med
dig och rensa hvetefältet till höger där; deras 
krypskyltar göra oss omak. Vänta, det är bäst att jag
rider själf.

-- Rider ers majestät ut, så taga de hundarne det
för en flykt, svarade Düring slugt, ty han ansåg det
föga rådligt att låta sin herre och mästare rida in i ett
hvetefält, uppfylldt med fientliga musketörer.

-- Då stannar jag kvar -- sade kungen gladt
leende -- jag tänker vi hålla oss till kvällen och 
reparera vallen i natt. Hit någon! Se åt om man finner
min hatt.

Croissy, fransman i allt, bjöd honom sin, men han
afböjde det småleende. Hatten befanns liggande på en
framskjuten del af bröstvärnet, och två af de närmaste
artilleristerne klättrade ned på yttre sidan för att hämta
den. Men innan det lyckades, fick den ene benet 
afskjutet och grep krampaktigt i reveteringen för att ej
hasa ned. Den andre, som ville hjälpa honom, förlorade
fotfästet och störfade utför.

Kungen blef misslynt.

-- Hjälp karlen därborta! utropade han och fixerade
därunder Bertelsköld, som ej förmådde uthärda hans
blick, utan, kanske för första gången i sin lefnad, 
nedslog ögonen.

Grothusen och Bassewitz kastade sig på bröstvärnet
och upphalade med största möda den sårade, i det
ögonblick han var nära att släppa sitt tag. Carl XII hade
ej för sed att skona sina gunstlingar mer än sig själf.
-- Hvem är ni, och hvad vill ni? frågade kungen
skarpt, sedan han slutat den snabba mönstringen af
Bertelskölds person.

Grefven, af naturen djärf, hade snart återvunnit
sin fattning och begynte i underdånighet framställa sitt
ärende, som rörde omöjligheten att indrifva de nya
krigsgärderna och en petition om anstånd med 
tvångskursen för det nya kopparmyntet, en af baron Görtz'
guldgruf vor.

Konungen afbröt honom tvärt.

-- Jag vet hvad ni vill säga. Hälsa rådet att
dansken och sachsaren fråga oss med järn; vi må
dem svara med stål. Är ni icke grefve Horns 
privatsekreterare?

-- Jag är förordnad af rådet att tjenstgöra hos
hans excellens ...

-- Rådet förordnar mycket, det vi engång skola
närmare undersöka. Er herre har blifvit ett hufvud
högre sedan vi sist träffades.

Bertelsköld teg. Han såg att den välbekanta
stormbebådande rodnaden steg öfver Carl XII:s kinder
och att konungens öfverläpp ett par gånger 
ofrivilligt drogs uppåt. Skäl nog för den kloke att tiga.
Konungen vände honom ryggen och gick att utdela
vidare order.

Men därvid intrasslade han sin högra sporre i Eva
Rhenfelts klädning, ryckte lös foten och sönderslet ett
stycke af fållen.

-- Hvad vill ni här? utropade han vid den ovanliga
anblicken af en dam i svart sammet midtibland 
krutröken och dödarna.

Eva Rhenfelt begrep ögonblickets snabbt afgörande
vikt, böjde hastigt ett knä och utropade:
-- Ers majestät, nåd för Finland!

Kungen studsade.

-- Hvad har ni att säga mig? Tala!

-- Ers majestät, jag anklagar rådet och vädjar
till eder kungliga nåd. Rådet lofvade strax efter
olyckan vid Storkyro att skicka Finland succurs, men
i stället blef general Armfelt lämnad utan allt stöd och
nödgades draga sig tillbaka till Västerbotten. Hans
yttersta förposter stå nu vid Kemi, hela landet är i
fiendehand, och blott i Kajaneborg håller sig ännu den
sista kvarlefvan af Finlands försvarare. Eders majestät,
ni är stor och högsint, Finland har blödt för edert
kungliga hus och blöder ännu i dag i alla edra 
slagtningar. Rädda det! Skicka det en armé, eller gif det
blott åter dess egna soldater, och de skola återvinna åt
eders majestät en af de dyrbaraste juvelerna i eder krona!

Vid dessa ord sprang en ny bomb några få steg
från talarinnan, två man dödades vid hennes sida, och
blodet stänkte öfver hennes svarta sammetsklädning.
Men hon rörde sig icke.

Carl XII betraktade henne nästan med undran. Ett
mildt leende flög öfver hans bistra läppar, han räckte
henne handen och sade:

-- Stå upp! Det gläder mig att en svensk kvinna
icke är rädd.

-- Hvem har bedt er att tala till mig om Finland?
frågade han åter med blid uppsyn.

-- En som haft den äran att kämpa under eders
majestäts fanor från Narva intill Pultava och som svurit
att kämpa intill det sista för sin födelsebygd -- major
Gustaf Bertelsköld, för närvarande i Kajaneborg.

- Ah, min raske björnklubbare! Tapper busse!
Hälsa honom från mig, och säg honom att han håller
<img>
En audiens hos Carl XII.
sig så länge han kan. Där Gud så vill och jag lefver,
skola vi Finland intet öfvergifva, allenast vi först skaffat
oss dessa danskar och sachsare från halsen. För 
närvarande ha vi fullt upp att göra. Farväl. Ni är icke
rädd, ni, men vänd nu åter till staden, här blir eder för
hårdt. Öfverste Wolfrath, eskortera fruntimret!

-- Jag skall påminna eders majestät om sitt löfte,
sade Eva Rhenfelt och tryckte till sina läppar konungens
hårda motsträfviga hand.

-

<b>12. Ett besök i Finland 1715.</b>

<img>

En kväll i Oktober månad år 1715 hade skymningen 
redan fällt sitt tidiga täckelse öfver Björkö i Vasa 
skärgård, när en holländsk koff helt varligt seglade in i
ett af dessa otaliga smyghål, dem naturen tyckes
enkom ha danat här till ett tillhåll för smugglare.
Hans segel voro blå, för att ej sticka af mot 
vågornas färg; han förde ingen flagg; han sköt intet
skott; allt var så tyst ombord, att koffen snarare liknade
i skymningen en hafsörn, hvilken med utbredda mörka
vingar seglar öfver en öde strand, för att smyga sig på
något rof bland klipporna, än sjömäns frimodiga glada
ankomst till en efterlängtad hamn. Lika tyst var det på
den steniga albevuxna stranden af ön; blott här och där
såg man en till hälften förfallen koja och bakom dess
knutar en skygg mänsklig varelse, som med orolig 
nyfikenhet betraktade seglaren, oviss om man i honom
borde vänta en vän eller frukta en fiende.

Koffen kastade ankar lika tyst som han kommit;
en båt lade ut från dess sida och rodde försiktigt fram
till den nära stranden, hvarefter tre eller fyra 
välbeväpnade män stego i land och närmade sig en af
kojorna. Vid deras ankomst blef där en rörelse bland
kojornas invånare; man såg kvinnor och gubbar skynda
till skogen, åtföljde af skrikande barn, och de som af
ålder eller elände ej hunno undan i tid, sökte med
ängslig brådska att gömma sig bakom stenarna. 
Förgäfves ropade nykomlingarne åt dem att stanna; 
flyktingarne stodo icke att hejda; en panisk förskräckelse
hade intagit dem.

Främlingarne gingo in i kojan; elden brann ännu
på härden; grytan med aftonens tarfliga mjölgröt, svart
af barkmjöl, stod ännu på elden; de söndriga siknäten,
som man nyss hållit på att bygga, lågo ännu utbredda
öfver golfvet; den usla sängen kändes ännu varm, 
förmodligen efter en sjuk, som blifvit i hast uppryckt
från sin hvila; själfva den omålade vaggan med dess
ömkliga trasor visade spår af att helt nyss hafva haft
en invånare; men ingen lefvande varelse syntes; endast
en svart katt hade makligt intagit en plats i den toma
sängen och krökte fräsande ryggen vid de objudne
gästernes inträde.

-- Dumma folk! utropade sjömännens anförare
harmsen på holländska. -- Dumma folk! Här sätter
man fartyg och lif på spel för att hjälpa dem med litet
salt, och så rymma de till skogen som yra höns.

-- Låt oss värma oss en stund vid brasan, kapten,
sade en af hans följeslagare. -- Man tar oss för fiender;
det är ett bevis på att fienden icke finns här i nejden.
Skutan är i säkerhet, och folket kommer väl efter hand
tillbaka.

-- Mist och mesan! Det rör sig något där under
sängen, ropade åter kaptenen. Hollah -- fram med dig,
hund eller katt! Fram med dig!

Vid dessa ord stack han sin hand under sängen och
framdrog en stretande och skrikande figur, som vid
närmare påseende befanns vara en hvitlufvig pojke, 
alldeles vild af förskräckelse.

-- Besitta den besten! -- skrek kapten och slängde
pojken häftigt ifrån sig -- biter du mig i handen?
Hut, lymmel!

Verkligen utvisade fyra blödande hål i sjömannens
hårda näfve, att den lille vilden hade värjt sig med de
enda vapen naturen förlänat människan. Men kaptenen
var en godhjärtad man, och hans vrede varade ej tills
blodet torkat.

-- Regera ett sådant folk, som dessa finnkrabbor!
skrattade han, i det han af torkade handen mot den
beckiga tröjärmen. -- Det måste ha gått hårdt på i
dessa tider, när själfva barnen ha lärt sig att bitas som
kattor.

Pojken fortfor att gallskrika.

-- Vill du tiga, byting! röt skepparen åter skrattande,
framtog en hvit skeppsskorpa af hvetebröd och höll den
för pojkens ögon. -- Säg oss hvar far och mor äro, så
skall du få den här skorpan! tillade han vänligt på
svenska, ty Björköfolket är af det svenska tungomålet.
Pojken grep skorpan med en hastig rörelse oeh
förde den till munnen. Han slukade den med sina
ögon, hans läppar råkade i en krampaktig rörelse; men
han bet icke i, han kramade den sönder mellan sina
fingrar, såg med stela ögon smulorna falla till golfvet
och sade icke ett ord.

-- Anfäkta ett sådant folk! utropade skepparen
åter. Se på den där, jag slår vad att det är vackra
tider sedan han ätit rent bröd, och ändå låter den
baddaren inte muta sig. Hårda tider, hårda tider när
ett folk blir så styfsint! Se här, pojke, en skorpa till
-- marsch ut, sök opp din far och mor och säg dem
att vi äro goda vänner, som komma till dem med en
skuta fullastad med salt.

Den lille for som en raket ut i det fria. 
Sjömännen slogo sig ned vid brasan och företogo sig att
smaka på gröten. Den var vidbränd, svart, oätbar och
utan minsta saltsmak. Bland det lilla matförrådet fann
man äfven en med pil skjuten kokad fågel och hälften
af en på glöd stekt sik; allt utan tecken till salt.

-- Hårda tider! upprepade åter den medlidsamme
skepparen. -- Vore här så visst godt om dukater, som
här är ondt om salt, så gjorde vi goda affärer.

En kvinna tittade skyggt i dörren och efterföljdes
snart af flera. Man öfvertygade sig efter hand att 
främlingarne voro fredlige holländske sjömän, som midtibland
kryssande fientliga galerer vågat en tur till den fattiga
norden, för att hämta dess enda oumbärliga 
importartikel -- den enda som gör den skandinaviska och
finska norden beroende af utlandet den dyrbaraste,
den nyttigaste och sundaste af alla krydder och hvars
omätliga värde man endast förstår när man saknar den
-- saltet!
Knappt blef denna nyhet med visshet känd, innan
en ny och gladare rörelse uppstod i den skrämda, 
förhärjade och utplundrade skärgården. Bud skickades
ännu samma kväll i båt till alla kringliggande öar, för
att underrätta om den dyrbara varans ankomst. Inom
få timmar samlades en folkmassa af flera hundra 
personer, mest gubbar, kvinnor och barn -- ty Österbottens,
likasom hela rikets män hade redan till största delen
stupat på slagfälten, flytt undan till norden, till 
Västerbotten, eller af fienden blifvit än nedhuggne, än bortförde
i fångenskap. Nu på hösten hade likväl en del af de
skärgårdsbor som flytt öfver till Västerbotten åter vågat
sig tillbaka att se om sina hem och möjligen upptaga
några i jorden nedgräfda redbarheter. Ty från 
landssidan hade man nu en kort tids trygghet; den fientliga
styrkan, 8,000 dragoner och 5,000 kosacker stark, hade
under generalerne Tschekin och Bruce, ryckt ut från
sina läger i de fordom rika, nu utätna trakterna af
Vasa och Storkyro längre åt norr. Galererna, 
skärgårdens gissel, hade nu i Oktober till största delen dragit
sig söderut, eller långs kusten följt landtarméns tåg, för
att skydda sig mot öfverrumpling, därest de tidigt fröso
in. Hela nejden drog djupt efter andan, och aldrig
voro höstens mörker och stormar så välkomna som nu
-- hvad var också elementernas raseri i jämförelse med
krigets olyckor!

Allt hvad lif och anda hade skyndade hit alt förse
sig med salt. Man hade redan länge köpt det och sålt
det såsom en sällsynthet, för hvilken man ville 
bortgifva tröjan af kroppen, och man såg väl värre än så
i det inre och nordliga landet. Här i skärgården kunde
saltet mätas med stopsmått och kvartersmått; längre
upp mättes det med jumfrumått; ännu längre upp såldes
det matskedtals, ja korntals, om det varit möjligt, och
slutligen ficks det icke för guld. Redan här, där nöden
ej var på långt när så stor, sågo holländarne en syn
som väckte både ömkan och löje. När några saltkorn
utspilldes vid mätningen, kastade sig barnen däröfver
och slickade marken. Mödrarna räckte åt sina dibarn
dessa dyrbara korn, som för dem hade mera värde än
socker i våra dagar, och de gamla, som i månader
nödgats umbära den efterlängtade kryddan, tyckte sig nu
i hast vara rika, saltade i sin förtjusning fisk och fågel,
bröd och sofvel stickande salt och förtärde det hastigt
med ett grin af välbehag, likasom ville de insalta sig
själfva, för att stå bi mot kommande tider, när där åter
blef brist på den goda varan.

Kommersen begynte ännu på sena kvällen och
fortfor så hela natten. Man visste ju icke när en fientlig
galer kunde göra på allt detta en ända med förskräckelse.
Men hvilken kommers! Saltet fördes i land, och på
hugade spekulanter var ingen brist, men desto mera på
något att köpa för. Fanns där ett kopparöre eller en
silfverdaler, så var det ett sällsynt fynd, nyss framsökt
under ett stenröse vid stranden eller under rötterna af
en gran i skogen. Ryktet om dessa jordgömmor har
ännu mer än hundra år därefter spökat i folktraditionen
och lockat till skattgräfvareyrket folk som velat i hast
och utan möda bli rika. När fienden öfversvämmade
landet år 1714 och allt hvad fly kunde flydde -- och
flydde så, att mannen som gått barhufvad till grinden
icke hann återvända att taga sin mössa, och hustrun
som gått till brunnen efter vatten icke hann mera än
ropa sina barn att följa henne -- då gömdes mycken
redbar egendom, som man ej kunde föra med sig, under
första bästa sten, eller första bästa träd, tufva eller 
åkerren, som sedan kunde tjena till igenkänningstecken. Men
många, ja de flesta af dem som så flydde kommo aldrig
tillbaka, och många af de få som återvände kunde
sedan icke mera erinra sig stället, där de i brådskan
gömt sina ägodelar; trädet var borthugget eller kullblåst
af stormen, stenen som skulle tjena till märke var
omöjlig att igenkänna bland hundrade andra dylika
stenar, tufvan var öfvervuxen af mossa, åkerrenen var
förvildad och öfvervuxen med skog. Därför var det så
sällsynt att det ringa nedgräfda myntet och annat af
värde återfanns, och mycket har sedan blifvit funnet af
okända framtida släkten, och mycket gömmes ännu i
dag i den finska jordens sköte. Men det hände, som
sagdt, någongång att det gömda fanns kvar, och där
söktes nu fram hvad finnas kunde, för att köpa af
holländarne salt. Några få af skärgårdsboarne hade
lyckats smuggla fisk eller tjära till Västerbotten och
därifrån fått för sin vara en ringa penning, som nu kom
till pass. Men de fleste hade intet annat än torkad
fisk; endast fastlandsboarne hade räfskinn, ekorrskinn
och björnhudar att byta mot saltet, och holländarne
voro för goda köpmän, för att ej taga dessa varor till
minsta möjliga värde.

-

<b>13. Holländarne i Osterbotten 1715.</b>

Två dagar och två nätter fortfor den holländska koffen
att utminutera salt åt Björköboarne. Ryktet hade
spridt sig vida kring kusten, och båt efter båt seglade
därifrån ut i nattens mörker, för att förse sig med den
dyrbara varan. Hvad som ej kunde medföras, 
nedgräfdes i källrar och brunnar med dubbla bottnar, eller
gömdes i lador och uthus. Det hade varit en riktande
handel för holländarne, om ej fattigdomen varit så stor.
Deras fartyg erbjöd en besynnerlig anblick. Pälsverk af
alla slag, spannmål, beck, tjära, handsågade plankor, ull,
lin, väfnader, till och med yllekjortlar och vadmalströjor,
hade blifvit mottagna i byte för saltet och instufvades
nu så godt sig göra lät i den brokiga omväxlingen. Och
likväl hade här, i en af de annars förmögnaste nejder
på Finlands kuster, knappt halfva lasten af den 
efterlängtade, oumbärliga varan kunnat försäljas.

Bland holländarne befunno sig tvenne passagerare,
som icke deltogo i handeln, men tid efter annan gingo
i land och vände sig än till den ena, än till den andra
af finnarne med frågor om landets ställning. Den ene
af dem, en smärt yngling med hatten djupt nedtryckt
öfver det fina ansiktet, vände sig därvid ofta med en
otålig frågande blick till den andre, en groflemmad 
gråhårig man, som hvarje gång med en gammal tjenares
respektfulla förtrolighet skakade hufvudet och svarade:
»ännu icke! ännu icke!»

Bland saltköparne var en äldre bonde, åtföljd af
två gossar om fjorton till sexton år. Hans högresta
gestalt och förnämligare utseende framför mängden af
den öfriga fattiga hopen tycktes ådraga sig den unge
främlingens uppmärksamhet, och denne frågade på god
herremanssvenska hans namn.

-- Thomas Larsson Bertila från Storkyro, var det
korta svaret på finska, som tjenaren genast tolkade för
sin herre.

-- Äro gossarne edra söner? frågade främlingen åter.
-- Två kvar af åtta, svarade mannen buttert och
vände sig bort, för att nedlyfta en ny saltsäck i sin
båt vid sidan af fartyget.

-- Bertila? Bertila? upprepade främlingen 
eftersinnande, likasom vore honom detta namn ej alldeles
obekant. -- Så hette, vill jag minnas, stamgodset för
numera grefliga ätten Bertelsköld.

Mannen såg upp, men svarade icke.

-- Skulle ni händelsevis känna en person af det
namnet -- major Gustaf Bertelsköld?

En mörk rodnad betäckte bondens brynta kinder,
och det dröjde en stund, innan han svarade:

-- Jag måtte väl minnas den mannen, som kostat
mig sex raska söner -- alla fullgoda karlar om sex fot
och två tum, med järn i armen och hjärta i bröstet.

-- Arme far! sade främlingen deltagande. Om
något kan mildra er saknad, så är det vissheten att
edra söner fallit för konung och fädernesland under en
tapper mans anförande.

Bertila teg ånyo. Smärtan var för bitter, för att
låta honom, likt Thomas Hane, välsigna sin ärofulla lott
att hafva offrat sex söner åt fosterlandet.

-- Gamle man -- sade främlingen åter -- kan ni
skaffa mig en säker vägvisare genom ödemarkerna i det
inre af landet till Kajaneborg, så vill jag rikligt belöna
denna tjenst.

Bonden smålog sorgligt, nästan med ömkan.

- Allt hvad fly kan flyr bort från detta landet,
som Herrens gissel hemsöker; vidtomkring är intet annat
att skåda, än blod, aska och jämmer; skogens rofdjur
ströfva omkring i många de fordom rika byar, och
människorna uppsöka deras iden i skogarna; alla vägar
och stigar vimla af fiender; för allt världens guld kan
ni knappt köpa där ett tak öfver ert hufvud eller en
bit bröd för er hunger -- och ni vill till Kajaneborg!
Ni är ung, herre, ung oeh oerfaren; hör en gammal
mans råd, som har medlidande med edra fagra skägglösa
kinder. Vänd tillbaka dädan ni kommit; ni har kanske
där en mor, som reder hvar afton kudden under ert
hufvud, eller en syster, som kammar ert svarta hår,
eller en brud, som smeker er röda kind, eller kanske
en gammal far, som skall gråta en dag, när han får
höra att ni blifvit fastspikad med en pik i stammen af
en finsk fura eller bunden vid knappen af en fiendes
sadel och tvungen att springa barfota i snön, tills ni
uppgifvit andan. Vänd om, unge man; ännu är det tid.
Söker ni döden, så sök honom i en blidare gestalt på
något främmande slagfält; här finns icke mer något slagfält,
allenast okända marter och glömda grafvar. Gå! Hvad
söker ni här! Här är mer än döden, här är förtviflan!

Vid dessa ord hoppade gubben ned i sin båt vid
fartygets sida, vinkade med handen ett stumt farväl och
var snart försvunnen bakom en framskjutande udde.
Dyster såg främlingen honom försvinna.

-- Hvad är att göra? sade han tvekande till sig själf.

-- Följa holländaren, sade bakom honom tjenarens
röst. -- Här duger icke att landstiga; kusten är spärrad
af fiender och ödemarkerna denna årstid otillgängliga.
Holländaren har beslutat i dag att gå längre åt norr,
sedan han ej kunnat sälja mer än halfva sin last. Vi
måste följa honom.

-- Du har rätt, Tobias, svarade främlingen. Vi måste
försöka längre i norr.

*

I själfva verket afseglade holländaren följande natt
och fortsatte den äfventyrliga färden åt norr. Man hade
erfarit att den fientliga hufvudstyrkan för närvarande
stod i och omkring Gamla-Carleby, dit äfven den 
kvarblifna galerflottan dragit sig för att underhålla 
förbindelsen med landhären. Den djärfve seglaren höll sig
därför närmare svenska vallen, tilldess han passerat
redden af det utplundrade Ny-Carleby, det brända 
Jakobstad och högkvarteret i Gamla-Carleby. Men kommen
på höjden af Kalajoki, närmade han sig åter finska
kusten och gjorde vidare norrut varsamma försök att
höra sig före om man kunde våga att lägga till. 
Fördenskull satte han efter flyktingar på sjön; deras fruktan
var så stor, att de kastade sin redbaraste last öfverbord
för att lättare komma undan. Holländaren var ingen
elak karl; han började med att svära i »de dumma
åsnorna» och slöt med att gifmildt begåfva »de arma
d-ne». Den smärte främlingen och hans Tobias agerade
tolkar. Och »ännu icke» blef ånyo det torra svaret från
Tobias' läppar.

-- Vi visste -- berättade flyktingarne -- att fienden
stod 13,000 man stark i läger på Gamla-Carleby stads
och prästgårds åkrar. Men eftersom han ej gjorde min
af att rycka vidare och vi hade en stark postering i
Siikajoki för att afhålla ströfpartier, så återvände mot
slutet af Augusti både präster och bönder, som tillförene
flytt uppåt Kemi. Höstsädet från 1714 stod moget på
åkrarna; hvarje rågkorn var en skatt, och hvem ville ej
bärga hvad bärgas kunde! Man hade ej tid att skära;
man slog med lien; man hade ej tid att tröska, man
lade kärfvarna i skrindan, och de som ännu hade en
häst, de körde så norrut, men de fleste spände sig själfva
och sina hustrur för lasset, och barnen sköto uppå, och
de minsta lades på halmen. Många sökte nu också
fram det som de gömt och ej hunnit medtaga vid förra
flykten; och så såg man ånyo ändlösa rader af kärra
vid kärra på landsvägarna, alla i rörelse norrut. Den
som varit med året förut, han fick nu åter skåda samma
ömkliga syn, som när fiendens galerer landade då vid
Ny-Carleby Åminne, medan kosackerne sprängde vägen
framåt. Ett enda rop af de sista i raden kunde 
förskräcka väl hundrade framför åkande; spannmål och gods
och kläder kastades bort vid vägen; var där en häst
för kärran, så spändes han ur, och den som kunde red
bort; gick där ett hjul sönder, så var där ingen tid att
det bota, och allt måste lämnas i sticket. Mannen kom
efter och sökte sin hustru; modern sökte sina barn,
barnen sin moder, förvillade i den stora brådskande
hopen. Slutligen kom ock faran på allvar. Posteringen
vid Siikajoki, idel bönder, hade ej bättre befäl än en
gammal målare och en försupen underofficer. De 
förstodo sig ej på att utställa förposter och läto öfverraska
sig. Mannstein och Tscherkasnikoff föllo öfver dem
med kavalleri och slogo och förskingrade i den vefvan
hela posteringen, hvarefter de i en fart satte af ända
framåt Limingo och Uleåborg och föllo flyktingarne i
ryggen. Hvad sedan hände, kan lättare tänkas än sägas.
Många präster och herremän blefvo där fångne och
sedan förde till Åbo, men folket som kvarblef flydde
till skogarna, och -- så slöto flyktingarne -- allt land
mellan Siikajoki och Uleåborg är i denna stunden en
folktom, rykande ödemark.

Holländaren rynkade pannan och for vidare. Här
var ingenting att förtjena.

På höjden af Uleåborg växlade han skott med en
rysk galer, som ännu på hösten var ute att uppsnappa
flyktingar. Det lätta segelfartyget begagnade sig af sina
fördelar framför den tungrodda galeren, gaf honom i
förbifarten några välriktade kulor långskepps och 
fortsatte sin vågsamma färd i de obekanta farvattnen, där
äfven bättre sjökort, än den tiden bestod sig, om tjugu
år bli obrukbara till följd af landböjningen och 
vattenminskningen.

Ändtligen i sista dagarna af Oktober ankrade koffen
vid mynningen af Finlands största flod, den mäktiga
Kemi, och började här en fördelaktig handel med 
invånarne. I Kemi lågo den tiden finska och svenska
arméns yttersta förposter under öfverste Boije, en 
fördelning af fyra- till femhundra man reguliera trupper,
understödda af vidpass en lika styrka uppbådadt 
landtvärn. Trakten var således trygg för ögonblicket, och
emedan den härtills mindre lidit af kriget, så att <i>endast</i>
hälften af befolkningen var utödd eller förskingrad och
<i>endast</i> trefjärdedelar kanhända af ortens förmögenhet
blifvit uppslukad af krigsgärderna och de senare årens
olyckor, fann saltet här en begärlig afsättning och kunde
till någon ringa del betalas med klingande mynt. I
synnerhet mottogo holländarne med begärlighet de tunga
stämplade koppartackor, hvilka en tid, likt Spartas 
järnmynt, cirkulerade i rörelsen i stället för guld och silfver
och som, efter att snart åter ha blifvit indragna emot
de underhaltiga mynttecknen, mångenstädes undandoldes
i jorden, för att hundra år därefter uppgräfvas och 
förarbetas till finska kaffepannor.

Främlingen sporde sin Tobias, och sedan denne 
rådfrågat kunnige personer, lät han ändtligen förnimma
svaret att »man kunde försöka nu»; hvarefter båda,
herren och tjenaren, försedde med vägvisare, begåfvo
sig åstad på sin äfventyrliga resa till Finlands enda
återstående fasta punkt, det lilla Kajaneborg.
<b>14. Kajaneborg.</b>

<img>

Vänlige åhörare, du som ännu minns de forna
dagar, när den tidens störste häfdatecknare
och en skön tysk furstinna suckade inom 
Kajaneborgs murar; följ oss ännu engång till den höga nord,
till de gråa murarna ofvanför Ämmäs brusande fall. Det är
vinter som då; drifvan ligger hvit öfver granarnas grenar, och
isen sträcker vanmäktig sin yttersta kant mot det rytande
fallet, som han icke förmår omsluta med sin stelnade
famn. Men nejden kring slottet är icke mera så enslig
som förr. I den lilla staden vid dess sida vimlar det
af militär: alla pörten och kojor i närheten äro 
uppfyllda af grå rockar, och emedan de på långt när icke
förslå att inrymma en hel armé, har man uppslagit
långa baracker vid älfstranden, och där icke ens de haft
rum för de ständigt växande skarorna, har man 
uppkastat kojor af snö, invändigt fodrade med bastmattor
och försedda med dörrar och små fönster, betäckta med
tältduk i stället för glasrutor.
Ryska armén under general Tschekin belägrade
Finlands sista återstående fäste, Kajaneborg. Visst var
där stark omsättning i detta improviserade läger. Fyra
tusen man inryckte här i början af December 1715, och
i början af Januari följande året var redan största delen
däraf försvunnen från jorden. Men det var icke 
försvararnes svärd och kulor som mejat dem likasom halm
för skördarens lie; det var Egyptens mordängel, som
fordom förstörde Sanheribs här och som nu, i skepnad
af en förödande fältsjuka, bortryckte hundrade och
tusende af den belägrande hären. Två af de största
barackerna voro inredda till lasarett; beständigt inkommo
här nya sjuka; beståndigt bortfördes andra, som redan
kämpat ut och funno sin hvila här under nordens snö.
Så förfärligt var manfallet, att när 3,000 man friska
trupper i Januari åter inryckte i lägret, var den 
stridbara styrkan inom kort icke större, utan mindre, än vid
belägringens början för en månad tillbaka.

I alla fall var styrkan kolossal i jämförelse med
de belägrades. Major Fieandt försvarade slottet med
femtio invalider, halta, lama, enögda kvarlefvor af den
finska hären, förstärkta af några partigångare, kända
under det mystiska och fruktansvärda namnet »sissar»,
-- allesammans desperat folk, klädda i trasor och vana
att slåss i veckor och månader utan tak öfver hufvudet
och utan annan föda än barkbröd, pilskjutna ekorrar
och sotdöda hästar. Desse värjde sig med ett hjältemod,
värdigt karolinernes skönaste bragder i denna förtviflade
tid. De afslogo storm efter storm; de gjorde nattliga
utfall, icke i hopp att vinna en afgörande framgång, utan
för att med fiendens förråder af proviant och ammunition
förstärka slottets egna klena tillgångar. De kämpade
natt och dag utan hopp om undsättning, skilda från
närmaste svenska trupper af mer än trettio mils 
ödemarker -- de kämpade för ett förloradt land, hvars hela
vida område ända till denna yttersta spillra i norr var
öfversvämmadt af fiender, utan utsikt till räddning;
öfvergifne af sin konung, för hvilken de blödde --
glömde af världen, som med beundran och deltagande
betraktade de öfriga sydligare kämparne i den stora
karolinska dödskampen -- dagligen utsatte för hungern,
kölden, sjukdomarna och flyktingarnes jämmer i de
trånga slottshvalfven. Och de sviktade icke, knotade
icke, klagade aldrig. Hvar morgon och afton höllo de
bön i det mellersta hvalfvet, där prosten Cajanus i
Paldamo, som med hela sin familj tagit sin tillflykt till
slottet, med den sanna gudsfruktans oryggliga mod 
uppmanade dem till ståndaktighet in i döden. Och när de
öfverräknade sina glesa leder och än den ena, än den
andra befanns af sår eller sjukdom oförmögen att strida,
då såg man dessa utmärglade, trasiga, af krutröken 
svärtade gestalter frivilligt fylla de uppkomna luckorna; de
sofvo en timme mindre, de arbetade en timme längre,
de blödde litet mera än förr, de mångdubblade sig, de voro
öfverallt -- och fienden såg med undran försvararnes
antal snarare växa än minskas. Vandrare, du som en
nordens sommardag trampar gruset af det fallna 
Kajaneborg, gå icke liknöjd förbi dessa murar; tag af dig
hatten för de skuggor, som gå igen ibland dessa ruiner,
ty det var en tid, när denna lilla fläck var det enda
som återstod af Finland, och tappre finske män ha här
blödt för sitt fosterland!

All försvararnes tapperhet hade likväl föga båtat
dem, om fienden varit i stånd att medföra groft artilleri.
Lyckligtvis blef detta honom omöjligt. Han underhöll
elden med små fältkanoner och granater, som ingenting
förmådde emot de fasta murarna, och slottet, hvars
artilleri var i ett ännu bedröfligare skick, besvarade
kanonaden med en väl riktad, med stor omsorg besparad
handgevärseld. Dessutom skötos från båda sidor med
pilar; kalmuckerne och andra irreguliera trupper voro
den tiden blott undantagsvis försedde med eldvapen,
och finnarne grepo ofta till bågen, för att bespara krutet
-- det var det urgamla bågskyttets sista tid, ty efter
stora ofreden kommo bågarna alldeles ur bruk och
återfinnas nu blott stundom i jorden eller i förlegade
skräpgömmor, ofta vackert inlagda med sirater af ben
och försedda med en stålskifva, som sekler förrostat
och nutidens armar icke mera förmå uppspänna.

I en af slottskamrarna, hvars lilla förgallrade fönster
vette mot Ämmä, låg en storväxt ung man, utmattad af
svåra blessyrer och ur stånd att resa sig upp från den
torftiga bädden. Hans skägg hade vuxit långt; hans
ögon voro insjunkna; hans senfulla, nu maktlösa arm
hvilade på sängkanten och höll mekaniskt en docka,
som en liten flicka nyss hade räckt honom. Familjen
Cajanus bodde nämligen i rummet bredvid, och den
sårade förkortade tiden med att betrakta barnens lekar.
Det var karakteristiskt för tiden, att själfva dockan bar
ett svärdsgehäng med en träpamp, modellerad i miniatyr
efter verkligheten. Själfva de små flickorna lekte krig,
och själfva dibarnen hade så vant sig vid kanonernas
dån och kulornas smattrande emot slottsmuren, att de
numera aldrig söfdes med någon annan vaggvisa.

Den sårade krigaren var Gösta Bertelsköld. Det
var om aftonen. En ung man trädde in, satte sig på
sängkanten och betraktade den sårade med en innerlig
tillgifvenhet. Att döma af hans outbildade barnsliga drag,
var den nysskomne ännu knappast hunnen till
ynglingaåldern, och i själfva verket var han endast tolf eller
tretton är gammal. Men i längd kunde han redan fullt
mäta sig med Bertelsköld, som höll fulla sju fot under
måttet. Denne unge jätte, som sedan växte till en längd
af åtta fot fyra tum, var Daniel Cajanus, sonson till
prosten Johan Cajanus af adliga ätten Gyllenhjerta.

-- Det blir utfall i natt -- sade den sällsamme
gossen med ett godt smålöje -- nu skola vi skaffa
majoren en droppe vin. Dessutom är veden slut, och
sedan vi fått smak på de ryska limporna, vill 
kommissbrödet med bark uti ej mera smaka oss.

-- Bär det långt af i natt? frågade Bertelsköld.

- Jag vet inte, men man säger att där åro sissar
på Manamansalo; vi måste tränga så långt vi förmå åt
det hållet, och en mina är anlagd att sprängas efter
oss, när vi komma tillbaka. Det var bra att vi togo de
tre lassen krut vid sista utfallet; vi ha nu tillräckligt
att spränga hela slottet i luften.

-- Det blir väl också det bästa vi kunna göra till
slut, eller hvad tror du, Daniel? sade den sårade kämpen
vemodigt leende.

-- Inte skall jag hoppa i Ämmä för det, sade
gossen stolt. Alla portar på vid gafvel -- tusen fiender
öfver oss, och vill ingen annan gå med luntan till 
krutkammaren, skall jag göra det. Men farväl nu, major;
ligg inte vaken och hör på skjutandet, nog går det bra,
och innan dagen gryr, skall jag hämta majoren en
flaska godt vin -- om jag lefver då mera.

Kvällen gick. Natten kom. Vid midnattstid, när
månen gått uti tjocka snömoln, hördes alarm på västra
sidan om slottet, åt samma håll där Ämmäs eviga dån
lät höra sig i tystnaden af den nordiska vinternatten.
Den sårade kämpen kunde ej sofva; han lyssnade med
vant öra till hvarje skott, hvarje vapengny, som kunde
gifva en aning om stridens vändning. Men alltför 
otillräckliga voro dessa upplysningar. Han varseblef ljus i
de närmaste rummen. Utfallet var ett bland de djärfvaste,
och den natten sofvo i slottet blott de små barnen, som
icke hade någon aning om faran. Mer än halfva 
garnisonen hade ryckt ut; en armé om några och trettio man
mot tre- eller fyratusen. De öfrige höllo vakt, hvar arm
vid luntan, hvar hand vid tryckpinnen. Själfva kvinnorna
stodo på post, beredda att fyra af, och barnen, som
hade sin anvista plats att frambära krut och kulor,
tröstades med det läckra hoppet att till belöning erhålla
en mugg mjölk af de fem eller sex kor, som ännu
funnos lefvande i slottet.

Fienden angrep likväl icke, antingen han fruktade
ett försåt, eller kanske ansåg sig säker om bytet utan
vidare manspillan. Ett förvirradt gny antydde likväl, att
hela fientliga lägret var i uppståndelse. Ändtligen, efter
fem eller sex långa timmar, hördes åter vapengny tätt
invid murarna, och porten mot norra sidan öppnades för
att mottaga de återvändande. Bertelsköld lyssnade. Af
skotten och larmet kunde han gissa, att det var med
knapp nöd och under en hård strid som de återtågande
lyckades uppnå slottet. O huru gärna hade ej den
sårade karolinen velat gifva sin vänstra arm, för att nu
få vara med och strida i lederna med den högra!

Oaktadt rummet vette mot söder, hade ännu icke
januarimorgonens första strimma grytt, då den unge
jätten instörtade i rummet, bärande i sin hand ett litet
lerkrus.

-- Drick, major, drick! ropade han, det skall göra
er godt! -- och vid dessa ord nedsjönk han afsvimmad
vid krigarens bädd.
Fruntimmerna skyndade in och bragte honom åter
till sansning. Bertelsköld tryckte tacksamt hans hand.

-- Den droppen har kostat mer än en droppe vin
var värd, sade han rörd.

-- Bry er inte om mig, sade gossen, som blödde
af flera lätta sår, men som dignat mera af 
ansträngningen än af såren. -- Jag har gjort mitt arbete; jag
har slagit till marken fem eller sex; det betyder 
ingenting. Men jag har träffat sissarna och hjälpt dem att
slå sig igenom hit. Vi slogo oss fram ända till isen af
Oulujärvi och blåste i hornen, så att det ekade därborta
i Hiisis borg. Vi ha tagit ved, men ingen proviant. Vid
återkomsten hade vi fiendens halfva styrka emot oss.
Icke en själ af oss hade kommit tillbaka, om ej Ämmä
hjälpt oss och skurit under isen, så att han brast under
fiendens fot och drog väl hundrade ned i djupet. Men
segern köpte vi dyrt -- för dyrt, major, ty hälften af
de våra stupade eller blefvo fångne. Jag vet ej om
femton eller tjugu af oss lyckades uppnå porten. Men
vi föra med oss tio raska partigångare, och däribland
en som genast frågade efter majoren.

-- Raska gossar! utropade Bertelsköld. Hvem är
det som ännu kommer ihåg att jag finnes på jorden?

-

<b>15. I amazonernas land.</b>

Hvem det är som kommer ihåg er? upprepade
Daniel. Vet jag det? En liten finhullig sprätt, en
kavaljer, som godt kunde få rum i min ena tröjficka!
Och jättegossen smålog föraktligt med styrkans 
öfverlägsenhet.

Vid dessa ord såg man en yngling vid dörren, svagt
belyst af skenet från ett par grofhuggna furuklabbar,
som sprakade i den öppna spiseln; ty talgljus voro i de
tidernas trångmål en okänd lyx på Kajaneborg. Den
nykomne var af smärt gestalt och klädd i en dyrbar
pälsrock; en bredskärmad hatt, som han icke aflagt vid
inträdet, beskuggade hans ansikte, så att man blott
kunde urskilja en skägglös haka och ett par fina bleka
kinder, något svärtade af krutröken under striden. En
tystnad uppstod. En underlig känsla fattade 
Bertelsköld.

-- Gå, Daniel, gå, min vän! sade majoren. Den
unge herrn har kanske något enskildt att säga mig.

Daniel gick med en missnöjd sidoblick på den
främmande gästen. Han tycktes med naturbarnets skarpa
instinkt i den nykomne ana en medtäflare, som kunde
uttränga honom från hans obestridda plats som majorens
förklarade gunstling.

En ny tystnad uppstod, som ingen syntes hugad att
bryta. Slutligen uppreste sig Bertelsköld till hälften
och sade:

-- Unge man, ni kunde ha valt en bättre fristad än
här. Men ni är kanske flykting ifrån en bränd gård?

-- Hela riket liknar en bränd gård, sade främlingen
med en melodisk stämma, som jagade blodet på 
Bertelskölds bleka kinder. -- Man söker upp sina vänner hvar
man finner dem; den ena bostaden är ej sämre än
den andra.

Den sårades tankar förvirrades, hans hufvud
nedsjönk på den hårda halmkudden. Ord af yrsel
framträngde öfver hans läppar.
-- Min häst! -- ropade han -- min häst! Hugg
in, gossar, hugg in! De föra henne med sig, och vi
måste rädda henne!

I ögonblicket var främlingen vid hans sida, jämkade
kudden bättre och lade sin fina hvita hand på majorens
höghvälfda panna. Men den sårade fortfor:

-- Rid, Daniel, rid! Lösa tyglar, sporrarna i sidan!
Vi måste finna henne, om det skulle kosta oss lifvet;
men se till, barn, att du ej rider öfver bondens tegar.
Vi måste skona vårt eget land! Rid, Daniel, rid ... inte
dit ... den vägen går till Pultava och Storkyro ... hitåt,
här är Narva ... här!

Daniel hörde ropet, skyndade in och fattade 
främlingen hårdt i armen.

-- Låt bli att förhäxa majoren -- ropade han --
eller kastar jag dig öfver muren att hoppa kråka för
fienden! Det är det enda du duger till.

-- Daniel, Daniel, man söker dig, fienden reder
sig till storm! ropades utifrån.

-- Se efter honom där, att han icke förgör min
major! skrek Daniel och skyndade ut.

Ingen hade nu tid med Bertelsköld. Främlingen
hvisslade i en liten pipa, och den gamle Tobias inträdde.
Läsaren har sannolikt redan i den nykomne igenkänt
den unge passageraren på holländarens koff under 
saltspekulationerna.

Tobias, en fåordig gubbe med den egendomliga
björneborgska brytningen i talet, företog sig att
undersöka majorens blessyrer och skakade på hufvudet.

-- Äro de farliga? frågade med oro hans unge herre.

-- Kunde bli, svarade gubben torrt. Dessa lapska
tietäjät tycka det vara nog att stilla blodet med 
läsningar.
-- Så använd dina örter, och lyckas du rädda
honom, så välj det bästa hemmanet i din socken; jag
köper det åt dig.

Tobias nickade, han ansåg det onödigt att slösa ett
ord på en så klar sak, och om en stund voro
blessyrerna, som bestodo af fyra eller fem pikstygn och lika
många sabelhugg öfver bröst och armar, förbundna ånyo
med skicklig hand. Därpå gaf han den sårade en dryck,
tillredd af örter, medförda i en liten påse. Yrseln
upphörde. Bertelsköld inslumrade lugnt och sof runda tolf
timmar, medan striden rasade kring murarna och
besättningen med yttersta ansträngning slog en ny stormning
tillbaka.

Kvällen hade redan inbrutit, när han vaknade helt
lätt och med en lycklig känsla af nyfödda krafter. Tobias
hade gått att aflösa en af de uttröttade posterna på
muren; den fine ynglingen satt invid bädden och kunde
ej undertrycka ett sakta utrop af glädje. Eldskenet från
spiseln föll nu tydligare på hans drag, och de svärtades
ej mera af krutröken. Bertelsköld betraktade honom
helt tyst; man såg uppå honom, att han visste icke
rätt om ej framför honom satt gestalten af en skön dröm.

-- Är det bättre nu med dig? frågade främlingen.
Nej, så där besynnerligt får du ej se på mig, tillade
han, när rodnaden åter steg på den sårades kind. --
Jag borde i sanning vara mankerad att ej genast ha
blifvit igenkänd -- men jag förlåter dig med villkor att
du <i>nu</i> känner igen mig och lydigt fogar dig efter mina
befallningar.

Vid dessa ord bortryckte ynglingen sin bredskärmade
hatt, som han härtills behållit på hufvudet, och
Bertelsköld igenkände på ögonblicket de sköna, stolta och
beslutsamma dragen af Eva Rhenfelt, född Falkenberg.
Endast det långa svarta håret var borta och rundklippt
i nacken, för att icke blifva sin ägarinnas förrädare.

-- Men är det icke en dröm! utropade majoren --
och anande vidden af den älskades uppoffring, tillrade
en enda stor klar tår från hans manliga öga.

-- Stilla, min herre, ingen sinnesrörelse; jag står
till ansvar därför hos din nye läkare. Lofva att höra
mig som ett godt barn, så skall jag berätta en saga för
dig. Jag fick i somras ditt bref, däri du åter ber mig
sätta alla driffjädrar i rörelse, för att skaffa Finland
succurs. Hvad är det värdt att vända sig till rådet,
tänkte jag; rådet har lofvat engång förr mer än det
kunnat hålla. Jag uppsökte kungen i Stralsund; det
var icke lätt, må du tro, men jag såg honom ...

-- Du såg honom, Eva?

-- Stilla! Jag både såg och talade vid honom.
Han mindes dig mycket väl ...

-- Ah, han kom ihåg mig ännu!

-- Stilla! Om du anser mig för en dröm, så tvinga
mig ej att åter försvinna. Han talade om dig med
aktning. En tapper karl! sade han -- hör du, det vill
något säga, när kung Carl har sagt det! Godt, jag vill ej
göra dig alltför stolt. Hvad angår den succurs jag begärde
för Finland ... så lofvade kungen ej glömma det, när han
blott först skaffat preussare, sachsare och danskar från
halsen. Du skulle hålla dig, sade han, så länge du kan ...

Bertelsköld smålog.

-- När Carl XII säger: så länge du kan, betyder
det: så länge jag har en tunna krut i behåll att spränga
mig och slottet i luften. Det är bra att veta; jag har
länge tänkt alldeles detsamma.

-- Nej, det kan ej ha varit kungens mening --
återtog Eva bestört -- jag är säker uppå att han hellre
begagnar din arm där den bäst kan tjena fäderneslandet.
Nåväl, jag återvände till Stockholm, till Småland;
jag sökte landsbygdens lugn på mitt gods. Förgäfves;
tanken på dig, dina faror och dina försakelser förföljde
mig natt och dag och jagade sömnen från mina ögon.

<img>

Ur stånd att bära vapen för fäderneslandet, hvad hade
jag väl att lefva för, om icke för dig? Jag kunde ej
uthärda längre, jag måste uppsöka dig, för att dö med
dig, om det så måste ske; lefva kan jag ju ej ändå
utan dig! Jag fann bland de finske flyktingarne en
gubbe, som hade mod att följa mig; jag offrade mitt
långa hår för dig, efter jag ej, som Kartagos kvinnor,
kunde offra det åt mitt land. Jag ville öfver till
Finland, men huru? Jag steg ombord på ett holländskt
fartyg; vi landade än här, än där, för att drifva handel
med salt; omöjligt att finna en enda tryggad punkt förr
än längst upp i norr, uti Kemi! Där lämnade jag
holländaren, för att framtränga genom det ödelagda
landet till dig. Mer än tre långa månader har jag
kringirrat i ödemarkerna, för att slå mig igenom hit -- Gösta,
du behöfver ej blygas för mig, jag har också varit med
om strid, hunger och törst. Hvilket lif med dessa
partigångare, desse sissar och kivekkäät, som lefva likt
röfvare i skogens ogenomträngligaste snår och hastigt
frambryta på sina skidor för att öfverrumpla en fientlig
transport, uppfånga en postering, nedgöra ett ströfparti,
och sedan åter försvinna som töcken i sina otillgängliga
smyghål! Allt mitt guld var redan förslösadt, jag hade
uppgifvit hoppet att uppnå dig, då jag ändtligen fann ett
parti, som lyckades tränga fram ända till isen af Uleå sjö
och därifrån, under ett nattligt utfall, hit till Kajaneborg!

-- Eva -- sade Bertelsköld rörd -- vet du väl att
du nu är i amazonernas land, som, efter hvad Messenius
och Rudbeck påstå, fordom ha haft sitt rike och rätta
stamhåll här i Kajanien? Hvilken af dem har kunnat
täfla med dig i mod!
<b>16. När Finlands sista fäste föll.</b>

Det var en sprängkall morgon i Januari 1716. Kommendanten
på Kajaneborg, major Fieandt, hade sammankallat ett
krigsråd i mellersta slottshvalfvet. Man må
ej tänka sig där en lysande stab i prydliga uniformer.
Det var slottets garnison, så många som ej för
ögonblicket behöfdes på murarna. Hvilken församling!
Omkring tjugu uthungrade och trasiga gestalter,
genomfrusne, utmattade till döds och ännu blödande efter att
med förtviflans mod ha afslagit den sista stormningen,
som fortfarit nästan hela natten. All slottets proviant,
alla dess vedförråder voro uttömda. Man hade slaktat
den sista kon, man hade sönderhuggit den sista bänken,
ja själfva barnens bäddar till bränsle. Det var så kallt,
att andedräkten steg som en rök från allas läppar och
händerna klibbade fast vid de isade gevärspiporna.

Under dessa förhållanden hade fienden erbjudit
kapitulation på nåd och onåd. Kommendanten ansåg
sig böra underrätta garnisonen därom, men man märkte
genast på honom, att han gjorde det mindre för att
begära råd, än som en skyldig gärd af aktning för tappre
män, hvilka dyrt hade köpt den äran att nu bestämma
sitt öde.

En af de kort förut komne partigångarne uppstod
och rådde att antaga fiendens tillbud. Han hade medfört
bedröfliga tidningar västerifrån. Finska posteringen
vid Kemi hade kort före julen blifvit slagen och sprängd.
Till straff för böndernes motvärn och emedan Österbottens
län ej svurit trohetsed, hade stränga order kommit, att
ödelägga hela det norra landet från Kemi söderut samt
bortföra barn och ungt folk i fångenskap. För den
myckna snön var detta svårt att nu verkställa i de
skogiga trakterna, men början hade blifvit gjord i det
skoglösa Limingo och vidare nedåt till och med Ypperby
uti Pyhäjoki. Ett längre motstånd skulle draga samma
öde öfver nejderna vid Kajana. Han, talaren, aktade ej
sitt lif mer än en utskjuten förladdning, men han ville
ej hafva tusendes ofärd på sitt samvete.

-- Hvad är majorens mening? frågade Fieandt
Bertelsköld, som, något stärkt af läkemedlen och hvilan,
infunnit sig att bevista krigsrådet.

-- Min mening -- sade den sårade -- är att göra
vår skyldighet. Kungen har skickat oss den hälsning
att <i>hålla oss så länge vi kunna</i>, och hvar och en af
oss vet hvad det har att betyda. Äga vi krut?

-- Det är det enda vi äga, svarade Fieandt med
en axelryckning.

-- Då tänker jag -- sade Bertelsköld -- att tappre
karoliner ej bråka med onödiga ord. Vi låta dem storma
engång till, barrikadera mellersta hvalfvet, och när slottet
är uppfylldt af fiender, spränga vi oss och dem i luften.

-- Rätt så, svarade Fieandt kallt. Det är också
min mening. Är där någon annan, som ännu har något
att tillägga?

-- Jag, svarade prosten Cajanus. I slottet finnas,
förutom sårade, mer än sjuttio kvinnor och barn. Jag
föreslår att vi därförinnan skicka dem ut ur slottet, icke
till general Tschekin, utan till öfverste Mannstein. Jag
känner honom, han är mild och mänsklig, han skall
förskona dem. Jag stannar med er; innan luntan
tändes till krutkällaren, skola vi anamma Herrans bröd
och vin.

Ett sorl uppstod bland de församlade.
-- Hvarför skola vi utskicka kvinnorna till vanära och
barnen till lifegenskap? Hellre må de alla dö med oss.

Eva Rhenfelt, i sin karldräkt, hade smugit sig ut vid
prostens förslag och återkom nu med nya medlemmar
i krigsrådet. Det var kvinnorna och barnen -- en syn
som kan tänkas, icke beskrifvas! Blotta anblicken af
dessa förgråtna, försmäktande, oskyldiga varelser lockade
tårar i de hårde krigarnes ögon.

-- Kapitulation! Kapitulation! ropade mödrarna, i
det de försökte vid den kalla barmen värma sina 
stelnade älsklingar.

-- Bort med kvinnorna! Bort med barnen! Olycklig
var den dag, när jag tillät dem söka en fristad i slottet!
utropade Fieandt.

Men de gingo icke. De klängde sig fast vid männens
kläder och fortforo alltjämt med samma hjärtslitande bön:

<img>
-- Kapitulation! Kapitulation! Vi vilja ej bli skickade
öfver till fienden! Hellre må vi dö här med er!

-- Bort med er! befallde kommendanten i samma
barska ton och vände sig själf bort, att ingen måtte se
den förrädiska tåren i hans ögonvrå.

-- Hör ni det? hör ni det? skrek en af mödrarna,
utom sig af raseri. -- Bort med oss! Vet ni hvarför
han säger det? Jo för det att han själf två gånger har
rymt från fienden. Han vet väl att han själf ej har
någon förskoning att vänta, och därför vill han draga
oss alla med i fördärfvet.

Fieandt bleknade. Det hade han ej tänkt på. Man
skulle anklaga honom, den obefläckade hjälten, att hafva
offrat oskyldigt blod åt sin egen förtviflan.

-- Hvad är det du säger, vansinniga kvinna! utropade han.

En obeskriflig förvirring uppstod bland den sorlande
hopen.

-- Krut! Krut och inga tårar! var Bertelskölds ord.
I detsamma föll hans blick på den smärte ynglingen med
det mörka håret och de blixtrande ögonen. -- Hvad är
din mening? hviskade han förlägen, ur stånd att uthärda
denna älskade blick.

-- Jag begär intet för mig; intet ens för dig!
hviskade Eva tillbaka. Men tänk på dessa olyckliga. En
kapitulation af yttersta nödtvång och på ärofulla villkor
har ännu aldrig fläckat en krigares heder.

Prosten Cajanus förnam dessa ord.

-- Jag föreslår -- sade han -- att spränga oss i
luften, därest man icke bjuder oss bättre än nåd och
onåd. Men bjuder man oss fritt aftåg, krigarne med
sina vapen och de öfriga med sina enskilda tillhörigheter,
så må vi kapitulera.
-- Kvinnor och präster! utropade kommendanten
förbittrad. Konungen har ej gifvit mig Finlands sista
fäste för att bortskänka det.

-- Krut! Krut! upprepade Bertelsköld.

-- Han har också rymt från fienden! utbrast den
förtviflade modern. -- Ve, ve öfver krigsherrarne! De
vilja draga oss alla med sig. Vårt blod komme öfver
dem!

-- Hör du! hviskade ynglingen i Bertelskölds öra.

-- Bröd! Bröd! gräto barnen, och deras små läppar
voro så blåa af köld, att tänderna skallrade.

-- Kom, sade Fieandt dystert till Bertelsköld. -- Jag
står ej längre ut. Låt oss befalla vår själ i Guds händer
och så gärna först som sist spränga oss alla till
evigheten. Sju tunnor krut ligga därnere. Det är en
sekunds arbete. Kom!

Bertelsköld följde. Men jättegossen Daniel Cajanus
ställde sig i deras väg.

-- Gif mig luntan -- hviskade han käckt -- så
lofvar jag att ej klicka. Men icke förr än min mor och
mina syskon kommit ut ur slottet.

-- Vågar du mucka? utbrast Fieandt förbittrad.
Ur vägen, pojke!

-- Icke ett steg, förrän min mor och mina syskon
äro utom portarna! fortfor gossen i samma ton och
spärrade dörren med sin väldiga gestalt.

Fieandt drog svärdet. Hans arm var alltid raskare
än hans tunga. Det hade varit förbi med Paldamos
jätte, om ej Bertelsköld hejdat den lyftade armen.

-- Låt oss göra ett utfall från södra porten! hviskade
han. Det blir bättre så. Pojken må under tiden släppa
kvinnorna ut genom den norra och sedan hålla sitt ord
i krutkammaren.
-- Får gå, sade Fieandt. Vi äro icke tjugu som
mera kunna draga en värja, men tillräckligt många för
att stupa i godt sällskap.

I detsamma kom rapport från murarna, att fienden
ryckte i täta svarta massor fram på isen, för att förnya
stormningen från östra sidan, där den utmattade
garnisonen ej mera förmått hålla vakarna öppna uti den
skarpa kölden. Den västra, som låg mot Ämmä, var
otillgänglig; i norr och söder flöt älfven i tvenne så
strida armar kring slottets lilla ö, att isen var ytterst
svag och bjöd åt hvarje större skara, som närmade sig,
en säkert lurande graf.

Krigsrådet upplöstes; enhvar skyndade ånyo på sin
post, men det var med dignande armar och brustna
hjärtan.

En parlamentär visade sig och frågade för sista
gången om slottet ville kapitulera.

-- Ja, ropade prosten Cajanus så högt, att alla
hörde det. -- Vi kapitulera, men blott under villkor att
erhålla fritt aftåg med våra familjer, våra sidogevär och
våra enskilda tillhörigheter.

-- Ja, ja, vi kapitulera! skrek densamma modern,
som nyss förut farit så hårdt ut emot befälet på slottet.

Fieandt var i begrepp att protestera häremot med
ett dundrande nej, då Cajanus grep honom i armen och
pekade tyst på ett hörn invid bastionen. En kvinna
satt där med sitt barn vid bröstet. De rörde sig icke,
de klagade icke mera. De hade hungrat och frusit
till döds.

Fieandt kapitulerade.

Mot förmodan gick fienden in på villkoren. Man
kände ej i Kajaneborg, att därest slottet förmått hålla
sig blott en vecka till, hade fienden varit tvungen att
upphäfva belägringen. Så förfärligt hade sjukdomarna
härjat bland de sammanpackade massorna i det trånga
lägret, att ett längre dröjsmål sannolikt hade medfört
hela den fientliga styrkans tillintetgörelse. Om man får
tro samtida uppgifter, hade det lilla Kajaneborg redan
kostat de belägrande omkring 4,000 man.

Kapitulera! Hvilken förhatlig klang har ej detta
ord för en krigares öron! Aldrig var en kapitulation
mera berättigad än här, och likväl sörjde Kajaneborgs
få och tappre försvarare sedan hela sin lefnads tid, att
icke dem förunnats samma ärofulla öde, som drabbat så
månget annat af karolinernes fästen, det att på samma
gång blifva deras och tusende fienders graf.

Man bredde halm öfver den svaga isen på båda
flodarmarna, slog vatten däröfver, lät det frysa och
förstärkte sedan passagen med bjälkar och plankor. Öfver
denna improviserade brygga tågade försvararne ut och
belägrarne in. Tappre officerare bland fiendens leder
trodde knappt sina ögon, när de sågo denna ringa, trasiga,
utmärglade hop, som en hel månad försvarat Kajaneborg,
och räknade bland dem väl tre gubbar, kvinnor och
barn emot en stridbar man. General Tschekins
förbittring kände inga gränser. Man säger att han på
fläcken ville låta nedhugga dem alla, men då har öfverste
Mannstein spänt af sig sin värja och svurit att lämna
tjensten, om han tilläte sig ett sådant handlingssätt. Den
tidens historia är full af sådana våldsbragder; ingen
nation, icke heller svenskar och finnar, gick alltid med
rena händer ur stridernas raseri. Emellertid verkade
Mannsteins ord; de fleste fångarne fingo behålla lifvet,
men bortfördes plundrade och halfnakna uti den stränga
kölden. Prosten Cajanus, som beskylldes att hafva
uppmanat garnisonen till motstånd i det yttersta, fördes
fängslad, jämte sin svärmoder och sina barn, till Åbo slott.

Den sårade Bertelsköld erhöll på Mannsteins
befallning en släde och bortfördes jämte de öfriga. Vid
hans sida gingo, bland de öfriga fångarne, den smärte
ynglingen, den gamle Tobias och jättegossen Daniel.
Denne såg sig så ofta om, att majoren slutligen frågade
om han tyckte det var en glad syn att se sin
fäderneborg i fiendehand.

-- Nej, sade gossen. Jag är bara nyfiken att se
om de uppgjort eld i spiseln af fars rum i norra tornet.

-~ Och hvad kan det numera angå oss?

-- Intet särdeles. Jag har endast brutit ett hål
genom spiselhärden och golfvet därunder och ledt
därigenom två svafveltrådar ned till krutkällaren. Han är,
som majoren vet, rätt därunder.

-- Pojke, hvad har du gjort?

-- Ingenting. Bara hållit mitt ord.

Emellertid hördes den dagen intet. Men andra
morgonen, medan fångarne och deras bevakning ännu
rastade vidpass två mil från slottet, skakades marken af
ett doft dunder likt en aflägsen åska, en blixtlik flamma
färgade molnen, och en tjock svart sky af rök och grus
uppsteg vid horisonten i den riktning, där slottet låg.
Då knöto sig jättegossens händer krampaktigt tillsamman,
och det var som hade man sett i hans dunkla bruna
ögon ett återsken af den försvinnande blixt, som
upplyste Paldamos gråa vinterhimmel.

-- Hvad var det? frågade fångarne med bestörtning.

-- Det var Kajaneborg, som sprang i luften! hviskade
jättegossen med ett obeskrifligt jubel på finska mellan
de sammanbitna tänderna.
-- Ja -- sade Bertelsköld sorgsen -- det var
Finlands sista fäste, som föll!<footnote>
Samtida berättelser säga oss, att det var ryssarne som
sprängde fästet i luften. »De våra, säger Mathesius, hade af
oförstånd kvarlämnat sju tunnot krut. Tvärtemot kapitulationen
använde fienden dessa kruttunnor till slottets förstöring,
hvarvid icke allenast de bägge runda tornen jämte
boningsrummen sprängdes i luften, utan äfven den mycket starka
ringmuren remnade på flera sträckor af fyra, fem, sex och
sju famnars längd.» - Hela länet förhärjades, så att endast
fem hus blefvo öfriga.</footnote>

Detta slut hade den korta sagan om Kajaneborgs
fäste. Af dess ruiner kvarstå murarna än i dag och
tjena till stöd för bron, som leder landsvägen öfver
strömmen från staden Kajana till Paldamo kyrka. Än
i dag nedblicka de tallbevuxna höjderna dystert på
skådeplatsen för Finlands sista strid under stora ofredens
fasor; än i dag tycker man sig stundom skåda Fieandts
mäktiga skugga sörjande stå på de grusade hvalfven;
än i dag går jättegossens vålnad där med en brinnande
lunta, sökande källaren, där krutets dunkla elementarmakt
rufvade öfver borgens öde; och än i dag vet Ämmäs
dofva brus att förtälja den forntida sagan om slottets
fall och karolinernes bragder i den yttersta norden.

-

<b>17. Mullvadsgångar vid foten af en koloss.</b>

De amusera sig bra därinne! hviskade den ene af
två i pälsar insvepte vandrare, som en afton i
Februari månad 1718 gingo af och an utanför de starkt
upplysta fönsterna af ett större hus i staden Kristinehamn.

-- Det är ju en fullkomlig presenterbricka! genmälde
följeslagaren med utländsk brytning i talet. --
Hvarför äro ej gardinerna nedfällda?

-- Det är bröllop därinne. Prinsessan bortgifter sin
kammarpiga Eleonora Uttermark med lifrustmästaren
David Gedda. Ni ser, min bästa Siquier, att jag är väl
underrättad, fastän vi anlände till staden för en half
timme sedan. Det är en sed i vårt land att aldrig
nedfälla jalusierna vid en bröllopsfest. Det skulle anses
vara ett dåligt förebud för den äktenskapliga sällheten.
Och vårt majestät är mån om gamla seder, där han ej
finner för godt att göra nya.

-- Se bara, se huru de springa därinne som yra
höns! Jag tillstår, min bästa grefve, att om detta
skall föreställa dans, så inger det mig ej synnerligen
höga tankar om framstegen af denna sköna konst i ert
fädernesland.

-- Engång för alla, herr öfverste, slå Versailles
ur hågen, när ni kommer till Sverige. Vi ha väl också
tagit våra <i>pas de deux</i> och <i>pas de quatre</i> på
Drottningholm, när tiderna voro bättre, det vill säga när vårt
majestät förlustade sig med att spetsa janitscharer i
Bender. Men med baletten är det nu förbi, vår
oöfverträfflige konung Arthur af runda bordet är starkare i
armarna än i benen, och därför roar sig hofvet nu för
tiden att leka blindbock, smussla sko och dylika
antediluvianska upptåg. Vårt majestät är som skapad till
blindbock; ingen förstår bättre än han konsten att låta
lura sig. Också lurar man honom af hjärtans grunde.
Den ena ropar till honom: pu! här är polska kronan!
-- och genast rusar han dit med bindeln för ögonen.
Den andra ropar: pu! här är Stor-Moguls skägg! --
och han springer. Den tredje ropar: pu! här är
nyckeln till Köpenhamn! -- och dit far han. Den
fjärde hviskar: pu! här är trappan till Englands tron!
-- och så tager han fart att springa med ett skutt öfver
hela Nordsjön. Ingen har likväl lurat honom så mästerligt
som en viss granne, hvilken visserligen underlåtit
att säga pu! men i stället tagit den ena panten efter
den andra i leken.

-- Jag fruktar, min bästa grefve, att kungen nu
har vid sin sida en man, som lyftat något på bindeln
och ser klarare än alla vi andra.

-- Möjligt. Men säkert är att densamme mannen
också är den störste pu-skrikaren. Det är han som
åtagit sig att, till allas vårt bästa, locka den kungliga
blindbocken öfver stockar och stenar. Låt honom
hållas!

Siquier fixerade med en hal och förvånad blick sin följeslagare.

-- Jag har länge vetat -- sade han -- att grefve
Bertelsköld -- kanske med ett ännu farligare undantag
-- är den farligaste spindel i närheten af en kunglig
blindbroms; men jag har ej kunnat föreställa mig, att
han lyckats snärja själfva baron G--.

-- Sch! Vi äro på öppen gata, och själfva
stenarna äro betagna i den kungliga sporre, som trampar
dem. <i>Fi donc</i>, Siquier, ni har för länge gått i skola
hos hertigen af Orleans. När man mutar ena hälften
af världen att utspionera och förråda den andra hälften,
blir man till slut en dålig människokännare. Penningen
är mycket, <i>mon colonel</i>, men passionen är mer. Man
måste förstå att använda den ena och göra den andra
oskadlig. Görtz -- <i>au diable</i>, jag förtalar
mig -- järnskrapan ville jag säga, är en man som med ovanlig
klokhet förenar ovanligt starka passioner. Det är en
man som är hälften ärelystnad, tre åttondelar afund och
en åttondel hat. Vi förmå nu ingenting mot honom,
men låt honom hållas! Han arbetar oss i händerna.

-- Jag tviflar därpå. Men se där är kungen,
där invid fönstret. En god fransk musköt och ett par
flinka kulor, där vi nu stå -- och nordens öde vore
förändradt.

-- Det var det sämsta skämt som ni sagt, Siquier,
sedan vi lämnade Orleans' hof. Här i Sverige döda vi
ej våra lejon -- vi låta dem jaga sig själfva till döds.

-- Som ni behagar. Han betraktar oss. Kom, så
draga vi oss längre åt sidan!

-- Min bästa öfverste, om det inte vore så högst
otroligt, kunde jag anse er besvärad af ondt samvete.
Därinne är stark eklärering och här ett blindmörker. Ja
se där, nå vid sultanens skägg, det är vårt majestät i
egen person, som huggit tag i prinsessans arm. Stackars
höghet! Ni bör veta, min vän, att prinsessan är något
stolt öfver sina vackra armar och händer; det är också
det enda vackra man härtills kunnat upptäcka hos
henne. Men jag har själf hört hofkirurgen försäkra att
han alltid, så snart där lekes vid hofvet, har den 
försiktigheten att bära hos sig en flaska med blyvatten, ty
det aflöper sällan utan att prinsessan åtminstone får ett
par blånader till <i>souvenir</i> af den broderliga ömheten.
För andras bara armar har vårt majestät en viss modesti.
Men den som icke har det, är hans höghet prinsen af
Hessen ... nej, se bara, där jagar han bruden ... å, det
sker med en finess, som en så skicklig jägare egnar.
<i>Diable</i>, till slut blir det jag som får hålla den stackars
Gedda vid godt mod, ty hvarför skulle jag dölja för er
att det är jag som ställt till partiet, för att hafva ett
öra i prinsessans sängkammare, det andra i majestätets
armé ... <i>mille tonnerres!</i>

-- Hvad fattas er? Ni darrar på rösten.

-- Jag? Ni bedrar er.

-- Nej, jag ber er, gå ej närmare i ljusskenet.
Hvem är det ni betraktar med en sådan uppmärksamhet?
Ah, jag förstår. Ett fruntimmer ... något blekt ... med
förtjusande mörka ögon ... Ni svarar mig icke, herr
grefve. Tillåt mig upprepa er egen kompliment: <i>fi donc</i>,
en diplomat som grefve Torsten Bertelsköld, och förgapad
i tvenne svarta ögon!

Bertelsköld svarade icke. Hans blickar voro oafvändt
riktade mot ett af fönsterna.

-- Hon närmar sig kungen, fortfor fransmannen i
lättsinnig ton. -- Jag förstår, det är en af de myggor,
som beständigt sveda sina vingar på ljuslågen. Kungen
vänder sig om ... han synes öfverraskad, förlägen ...
Hon tilltalar honom ... Vid Frankrikes sol, den kvinnan
måste tala djärfva ord, efter leken upphör rundtomkring
henne och alla med oro betrakta henne. Hvad kan hon
säga honom?

-- Jag måste veta det, mumlade Bertelsköld mellan
tänderna och närmade sig med snabba steg porten till
det kungliga högkvarteret.

-- Tillåt mig erinra er -- hviskade fransmannen
ängsligt -- att vår fördel till i morgon fordrar ett
inkognito.

-- Det kan inte vara någon annan än hon ...
men är det <i>hon</i>, så måste också <i>han</i> vara här ... Jag
måste ha visshet därom, fortfor Bertelsköld och stod
redan i porten, då Siquier grep honom i armen.
-- Ett ord, sade fransmannen. När man vill besegra
en motståndare, som består af hälften ärelystnad, tre
åttondelar afund och en åttondel hat, så får man icke själf
vara till sju åttondelar en kärleksnarr och för resten en
diplomat.

-- Gå för f-n, herre! var det ord, som sväfvade på
Bertelskölds läppar. Men det förflög i ett ironiskt löje,
och han yttrade endast:

-- Det hörs, min bästa Siquier, att ni kommer från
amuretternas hof. Ni misstar er om våra nordiska
känslor. Det som ni anser för en solglimt, det är bara
ett frostigt norrsken -- och en frusen tår, tillade han
nästan omedvetet för sig själf. -- Men ni har rätt,
fortfor han; det är bättre att vi återvända till härberget; där
samlas en hel hop folk i källarsalen. Vårt majestät tål
intet dobbel, men på en kväll då kung Arthur själf hoppar
kråka kring runda bordet, tycka sig riddarne af
tabelrondo kunna göra detsamma kring ölkruset. Vi få kanske
inhämta något nytt, medan vi supera i rummet bredvid.

Sagdt och gjordt. Innan kort befunno sig herrarne
i det öfverfyllda värdshuset, där de fått ett litet
rum, hvars dörr stod öppen till källarsalen. Sällskapet
därute bestod för det mesta af underofficerare, som slagit
sig lös i dag och redan blifvit tämligen högljudde af ölet.

-- Hjältemod!<footnote>
Vid detta ord strök kapten Svanholm sina mustascher,
ty det var hans egen favoritsvordom, och det smickrade
honom att höra den från karolinska läppar. Men fältskärn,
som märkte det, roade sig att tillägga: »Jag lämnar det osagdt,
om ej karlen det oaktadt var en kruka; ty krukor funnos
också den tiden. Man hör icke ofta att verkliga hjältar bruka
hofvera med hjältemod». -- Svanholm morrade något, som
ingen hörde, och berättelsen gick sin gång.</footnote> -- utropade
en af bussarne -- vi äro nu snart 35,000 man; nu skola vi klappa juten!
-- Hela världen, Matts Stång, hela världen! svarade
en ur hopen. -- Först knäcka vi juten, så sachsarn, så
preussarn, så polacken, så ryssen, så engelsman som
hundsfotterar våra skepp, och så storturken som bad
oss draga för tusan. <i>Carolus vivat!</i>

<img>

- Nej, storturken låta vi vara, skrek en annan.
Han är mera kristen än många andra, han tog stryk af
oss och kysste oss sedan på stöfveln. Min mening är att
kungen tager de tyska korfvarna först och de franska
russinen sedan. Det är bara fängkrut för kungen, han
kan hvad han vill. I Paris, bror -- järn i min sporre,
där skola vi dansa om med jäntorna fram på sommaren,
och hvar duktig karl skall till det minsta bli hertig.

-- Hör bara -- hviskade Siquier stucken -- det
karolinska bondölet skummar som vore det champagne.
-- De karlarne ha studerat historien bättre än ni,
genmälde Bertelsköld leende. Det har händt engång
förr, att en af dessa öltrattar tagit sig för att bli hertig
af Normandie.

I detta ögonblick ankom en aflöst vakt från högkvarteret.

-- Har ni hört det, gossar? ropade han. Hin håle
regerar kvinnfolken nu för tiden.

-- Hvad är det om? ropade flera röster.

-- Langa först hit en stånka öl, jag är frusen som
en finsk varg och törstig som en moskovit. Jo, jag
kommer från kungen jag, och det lopp som en sannsaga
genom hela högkvarteret, att en sate till kvinna, som
heter Rhen--, Rhen--, ja det är detsamma, alltnog,
hon har nyss rymt ur fångenskapen hos moskoviterne
och gifvit sig hin på att det första hon träffade kungen,
skulle hon fråga honom hvad han gjort af Finland.
Kantänka, vi ha väl mist flera jordlappar, än de pörtena.
Nå godt -- rider dig d-n, Stång, att du nappar mig
kruset ur händerna? -- hon träffade kungen, som sagdt,
i denna kväll, och det första hon sade honom var: ers
majestät, hvad har ni gjort af Finland? ... Ja, det är
inte godt att mucka, när man ser Carolus i hvitögat, men
hon sade det hon. Anfäkta, kvinnfolket var ej bang hon.

-- Och kvad svarade kungen? Jag slår vad att
han svarade henne: vet hut!

-- Ja se det är det märkbesynnerliga, kungen
svängde bara på klacken och svarade ingenting.

- Ja hvad hin skulle han svara på en så illmarig
fråga? Spik i min balja! Sådant sattyg till kvinna!

-- Det är hon! tänkte Bertelsköld sakta vid sig. -- Hvilken
kvinna! Och hon hade kunnat bli min!

-
<b>18. En mönstring och ett möte.</b>

Det är med ett eget vemodigt intresse man ser
Carl XII på sena aftonen af sin hjältebana leka
natthugg och smussla sko med det glada hofvet i Kristinehamn.
Det var sista gången han omgafs af det glädjens
solsken, som andra dödliga efterfika och förutan hvilket
de ej kunna trifvas i lifvet. Det var sista gången en
systers mjuka kvinnohand vidrörde hans hårda hand,
som styfnat kring svärdfästet, och en systersons barnsliga
munterhet blandade sig i vapengnyet -- sista gången
milda mänskliga känslor logo kring honom, som stod
så vida upphöjd öfver mänskligheten, att dess fröjder,
likasom dess sorger, tycktes utan gensvar studsa tillbaka
från hans pansrade bröst. Denna solglimt försvann för
att aldrig mera återvända. Från den tiden hade den
ensliga storhetens kväll blott skuggor och blixtar, slutande
i en svart natt under ljungelden från en dödande kula.

Redan klockan tre på morgonen efter den kväll,
hvaraf vi sågo en skymt i föregående kapitel, uppstod
konungen från halmmadrassen uti sin tältsäng, gjorde
en kort bön och lät kammartjenaren tända vaxljusen.
Det var tämligen kallt i rummet; att steka sig framför
brasans glöd var icke i kungens smak. Kammarpagen
sof ännu halfklädd på golfvet; kungen lyste ett ögonblick
på honom, log som han endast brukade göra när han
var ensam med sina tankar, bredde sin kappa öfver
den sofvande ynglingen och satte sig därefter att läsa i
konung Gustaf Adolfs bönebok, som han alltid bar hos
sig. Han hade förr hvar morgon läst ett par kapitel ur
bibeln; intill 1708 hade han genomläst både Gamla och
Nya testamentet fyra gånger, men sedan höll han ej
mera räkning därpå, af fruktan att synas skryta därmed.
Man ser, Carl XII kunde också frukta. Sedan någon
tid hade likväl bibeln ofta fått lämna plats för den kortare
böneboken. Man påstod att umgänget med filosofen Leibniz
i Leipzig och sedermera vistelsen bland de otrogne hade
rubbat hans strängt renläriga lutherska tro. Hur än
därmed månde ha varit, hans oskrymtade gudsfruktan
förblef sig lik intill lifvets slut, en föresyn för konungar
och folk, och den makt som uppbar honom under alla
tidernas skiften, till måtta i medgången, till järnfast mod
under motgångens dagar.

Klockan var ännu icke fyra, då baron Görtz, som
bebodde två rum i samma hus, infann sig och arbetade
tillsammans med konungen till klockan åtta, då frukosten,
bestående af en enda kötträtt och en mugg mjölk,
hastigt serverades på tenntallrikar och med knif och
gaffel af järnbleck, inhemskt fabrikat af Polhems
uppfinning. Silfver bestods icke mer, det hade allt gått till
myntet; änkedrottningen och prinsessan hade ock i flera
år ätit på tenn, men när konungen märkte det vid sin
hemkomst, blef han förlägen, hvarpå Feif förra sommaren
rådde Tessin att, likasom på eget bevåg, låta göra en
liten silfverservis åt fruntimren. Måltiden räckte knappt
tio minuter, och därefter red konungen ut att mönstra
trupperna, som i en förfärlig snöyra voro uppställda på
torget. Hans skarpa blickar öfverforo lederna, likasom
för att utspana om någon blinkade för den isande vinden.
Nöjd att finna dem nästan så likgiltiga därför som han
själf, begynte han därefter mönstra hvarje man särskildt.
Nästan alla voro gossar mellan femton och tjugu år,
sammanbitande tänderna, på det ingen måtte märka huru
de skallrade af köld; endast befälet bestod af gamla
<img>

karoliner, pröfvade uti hundrade strider, sista ringa
kvarlefvan af den här, som engång kommit Europa
att darra. Man exercerade, man gjorde evolutioner.
Linierna voro ofta krokiga i svängningen, gevären buros
ej alltid i lika lutning, benen lyftades icke precis som
på ståltråd i samma linie, hattarna sutto icke alltid efter
formen, knapparna voro icke alltid behörigt knäppta,
men sådant bekymrade föga fältherrarne från Carl XII:s
skola. Hufvudsaken var att kommandot förstods på
fläcken och lyddes i blinken, men icke mekaniskt som
marionetter, utan så att öga, öra, hand och hjärta voro
med därom och ringaste knekt, på samma gång han
lydde kommandot, tillika kände sig vara en man för sig.
Vanan att i långa år strida mot öfverlägsna fiender, där
det hörde till regeln att hvar man hade tre, fem, ända
till tio emot sig, hade hos Carl XII:s krigare utbildat
denna personliga själfkänsla, som af hvarje soldat gjorde
en armé och som innebar villkoret för och förklaringen
af deras segrar. Det var Fredrik II som uppfann och
Napoleon som fullkomnade massornas taktik, hvilken
blifvit antagen till grundsats i den nyare krigskonsten.
Men Carl XII, »den siste riddaren», kämpade ännu på
gammalt riddarevis, och ehuru Gustaf II Adolf hade lärt
honom grundsatsen: alla för en! lade han därtill, från
Tiberup ända till Fredrikshall, den honom egna
favoritsatsén: en för alla! Därtill hörde att hvar och en, så
knekt som bonde, borde stå som deras kung stod och
utstryka ordet omöjligt från svenska språkets lexikon.
Det var väl mycket begärdt därför föll allt slutligen
sönder; men så länge det höll och kunde hålla ihop,
kände sig den yngste rekryt blifva dubbelt starkare
genom medvetandet af sin rättighet och sin pligt att
tillika vara en man för sig.

Konsekvent med dessa principer, mönstrade konungen
hvar man nogare än han mönstrade det hela; hans fader
Carl XI var ryktbar för sin konst att »drilla» soldater,
och Carl XII hade gjort heder åt skolan. Gång efter
gång ropade han än den ena, än den andra ur ledet
och lät honom ensam och fristående utföra det
kommenderade tempot; det var icke godt att klicka, när kungen
ropade: sölar han där! Svordomar, ehuru då redan
införda med andra franska moder, hörde icke till Carl
XII:s exercisreglemente. Oaktadt på snubbor var ingen
brist, tycktes kungen i dag vara vid det bästa lynne.
Näst kulregnet och löpgrafvarna, trifdes han aldrig bättre
än i snö och regn framför hurtiga leder. Det var
någonting i denna anblick, som nu mer än annars lifvade
hans bröst och uppfyllde hans hjärta med nya
förhoppningar. Det otroliga var skedt; det blödande, till döds
utmattade landet hade uppställt en ny fullrustad här, af
hvilken man, under en sådan anförare, åter kunde vänta
allt. Det förvånade Europa trodde knappt sina ögon.
Med ryktet om dessa rustningar kringflögo otaliga
spionrapporter om baron Görtz' vådliga planer. Hvad hade
man icke att frukta af tidens störste fältherre vid sidan
af tidens största diplomatiska snille! Kabinetterna darrade
i sitt innersta, och det har aldrig blifvit bevist, men
knappast heller på goda skäl betvifladt, att Carl XII:s
död var på förhand beslutad i makternas rådslag. Hans
fall, säger en snillrik författare, var icke hans lefnad
ovärdigt, ty han föll för det koaliserade Europa, som 
fruktade honom och som om honom kunde begagna tyrannens
ord: må han gärna vara en gud, blott icke han lefver!

Efter slutad mönstring red generalissimus, prinsen
af Hessen, fram till konungen och presenterade för honom
öfverste Siquier, inkallad, jämte öfverste Maigret, i svensk
tjenst som skicklig fortifikationsofficerare och designerad
generaladjutant. Militäretiketten fordrade, att desse herrar
lika litet som kungen buro öfverplagg, oaktadt termometern,
ifall man den tiden haft någon sådan, kanske
utvisat - 20° Cels. Siquier var blåblek af köld och
förargelse. Prinsen hade bättre förstått sin sak; han
hade lagt något på hullet sedan i går, och efter han
lefde <i>bon</i>, den gode fursten, så låg däruti intet
besynnerligt; men saken var den, att han vid sådana tillfällen
försiktigtvis bar en extra underklädnad af fint holländskt
flanell under de vida öfverkläderna.

-- Hvad tycker öfversten om mina blå bussar? frågade
konungen, som alltid var förlägen i samtal med
främlingar och grep det närmaste ämne som var till hands.

-- De måste vara oöfvervinnerliga, ty ni har förstått,
sire, att dressera dem lika hårda mot Bores pilar, som
mot Mars, svarade Siquier i det sirliga bildspråket från
den tidens hof.

Konungen log; det var väl sällan han med ett smålöje
bevärdigat en fransmans artighet. I dag fann han
däri en viss sanning.

-- Nog tåla de en smula snöslask -- yttrade han
gladt -- men jag svarar ej för hur de månde pusta i
solhettan. Om vi någon gång få tillfälle att hälsa på
hans franska majestät, skall det fägna mig att se dem
stå profvet.

-- Jag förmodar ej, sire, att min konung kan
hoppas få se så ärade gäster -- genmälde Siquier,
stucken på sin nations ömtåligaste sida -- men skulle
ers majestäts trupper någonsin hedra Frankrike med ett
besök, tviflar jag ej på att de ju skulle blifva varmt
emottagna.

Konungen skrattade och återvände, jämte prinsen,
Siquier och staben, till högkvarteret. Under tiden hade
där tilldragit sig ett möte, som var betecknande för den
tidens ställning och sinnesstämning.

Det var bekant, att baron Görtz skulle samma dag
på aftonen afresa till Åland. Utländske ministrar, svenske
ämbetsmän och lycksökare af alla nationer trängdes i
den mäktige gunstlingens förmak. Men på samma gång
voro dubbla vakter utställda omkring hans boning, emedan
allt hans inflytande och själfva konungens närhet ej
voro tillräckliga att skydda honom för det obeskrifliga
hat, som hög och låg i Sverige nästan utan undantag
egnade honom.

Grefve Torsten Bertelsköld, skickad med uppdrag
af grefve Horn och rådet i Stockholm, hade företräde
hos den mäktige baronen och finansministern. Att de
båda hatade hvarandra af uppriktigaste hjärta, visste de
alltför väl. Desto artigare voro de; man kunde ha ansett
dem för de intimaste »affärsvänner». Den högdragne
svenske grefven framställde med den smidigaste 
underdånighet sitt kinkiga uppdrag, som gick ut på att söka
afböja den våldsammaste af tidens oerhörda utpressningar,
det förestående aflysandet af alla i omlopp varande
myntsorter mot statsobligationer och nytt mynt af
försämrad halt; kvarefter allt gammalt mynt skulle vara
förbjudet och konfiskabelt<footnote>
Påbudet utfärdades i Mars 1718.</footnote>.
Den holsteinska baronen,
ej mindre högdragen, var denna gång idel honung och
axelryckningar. Han vore för sin del böjd för all möjlig
skonsamhet, men rikets ställning, arméns behofver och
majestätets vilja ... <i>enfin</i>, hvad ville man göra? Han
kunde ej värpa pengar. Allt berodde på freden, och
han för sin del gjorde allt hvad i hans förmåga stod
för att beveka den kungliga halsstarrigheten, men
majestätet, <i>voilà tout;</i> vänd er till kungen!

Det är icke troligt, att Bertelsköld, eller ens rådet,
hade fullt allvar med dessa framställningar; i deras
intresse låg snarare att drifva ställningen till det yttersta,
men de måste likväl sauvera skenet. Desto enträgnare
och varmare var underhandlaren; naturligtvis utan
framgång. -- Det var blott ett af de många exemplen i
historien, å ena sidan af en själfrådig minister, som
vältrar all skuld på monarken och tvår sina händer i
snöhvit oskuld, å den andra af ett partiintresse, som
hojtar med andra vid branten af sitt lands undergång,
men skjuter i hemlighet på, för att draga sin vinst af de
förutsedda spillrorna.

När de båda herrarne ansågo sig ha talat nog för skenet,
begynte också masken blifva dem båda för trång.
-- Jag har ingenting mera att tillägga, yttrade
Bertelsköld, i det han reste sig upp för att gå. -- Ers
excellens må för sitt samvete och riket ansvara för de
blifvande åtgärderna -- och för de skedda.

-- För mina åtgärder, <i>herr legationssekreterare</i>, är
jag endast konungen räkenskap skyldig, och jag förmodar
icke att hvarken ni eller någon annan har rätt att
disponera öfver mitt samvete, svarade Görtz och reste sig
<i>icke</i> upp, såsom etiketten fordrat, när en så högättad
person tog afsked. Baron Görtz underlät sällan att vid
alla tillfällen förödmjuka den svenska adeln, och detta
retsamma förakt var det som sedan, mer än något
annat, förde hans hufvud under bilan.

Där sväfvade redan på Bertelskölds läppar ett
uddhvasst svar, då i detsamma en ruta klingade, en sten
flög in och nedföll tätt invid gunstlingens fötter.

-- Svenska folket svarar ers excellens i mitt ställe;
ni kan också räkna på att engång bli belönad efter
förtjenst, yttrade Bertelsköld med isande köld, i det han
bugade sig och gick.

Görtz smålog föraktligt.

-- Sådana äro i alla tider partiernas argumenter,
sade han och fattade ringklockan. -- Låt holländska
ministern stiga in!

-
<b>19. Konungens ring.</b>

<img>

Grefvinnan Ebba Cecilia Liewen, född Bertelsköld,
hade som statsfru hos prinsessan Ulrika Eleonora
åtföljt hofvet till Kristinehamn. Man hade
inkvarterat sig efter råd och lägenhet i de bättre
husen, och grefvinnan disponerade tre eller fyra
rum i närheten af prinsessans bostad. Det var
på eftermiddagen samma dag som den nyss skildrade
mönstringen. Konungen arbetade i enrum med baron
Görtz, hofvet hade icke något <i>amusement</i> den aftonen,
och grefvinnan satt hemma på sina rum, sedan hon efter
vanligheten uppvaktat prinsessan vid middagstaffeln.

Hon satt likväl icke ensam; hon hade en kär anledning
att stanna hemma hos sig. Hos henne satt den
älskade ungdomsvännen Eva Rhenfelt, hvilken vi sist
lämnade i fångenskap invid det sprängda Kajaneborg
och som framskymtade så hemlighetsfullt för Torsten
Bertelskölds blickar kvällen förut. Vännerna hade förtrott
hvarandra sina öden, sedan de skildes. Grefvinnan Ebbas
voro snart berättade; hon hade delat de fyra hårda och
oroliga åren mellan pligterna mot sin make och otaliga
nödlidande, för hvilka hon (fastän hon själf glömde
säga det) varit en god ängel uti de sorgfyllda tiderna.
Evas öden däremot voro mångskiftande och äfventyrliga.
Hon åtföljde i karldräkt den sårade Gustaf Bertelsköld i
hans fångenskap till Åbo slott, där han, utmattad af den
besvärliga vinterresan, länge sväfvade mellan lif och död,
intill dess att det lyckades den trogna vårdarinnans omsorger
och Tobias' läkarekonst att återställa honom till hälsan.

-- Då -- fortfor Eva -- fingo vi en dag i Juni
1716 kommendantens tillåtelse att under bevakning lämna
slottet, jämte vår vän från Kajaneborg, prosten Cajanus,
hans familj och min gamle Tobias. Vi genomvandrade
de öde gatorna; det var förstörelsens anblick! Knappt
en tjugondedel af stadens invånare hade kvarblifvit; de
flesta husen voro utan fönster och dörrar; en del
begagnades till stall, andra voro till hälften nedrifna till
bränsle. Högt gräs växte på gatorna; kosackernes hästar
betade på torget; ingenstädes hördes sjömannens glada
sång, arbetarens glam eller barnets stoj; endast trumman
ljöd ibland i de öde gränderna. Vi kommo till den
ärevördiga gamla domkyrkan. Ingen väktare behöfde öppna
för oss dess dörr, ingen orgelton ljöd oss till möte
under de höga hvalfven. Portarna stodo på vid gafvel;
stormen hven genom de sönderslagna fönsterrutorna.
Tornuret stod; visarne hade bortfallit; tiden hade stannat
i sin flygt. Högaltaret var beröfvadt sina prydnader;
koret var fylldt med grus; endast hjältegrafvarnas
monumenter framskymtade från sidokoren. Vi trädde närmare;
en kaja uppfiög från predikstolen och satte sig på
altarkransen. Vi nalkades altaret, kajan flydde och satte sig
på den toma orgelläktaren. På en af psalmtaflorna voro
ännu två siffror kvar; de visade en konung Davids psalm,
Svenska psalmboken N:o 68; det var den sista som
församlingen sjungit. Vi upptogo den med tårfulla ögon
och sjöngo:

»Hjälp mig, min Gud, min sorg mig qväl, Stor vatten
gå allt till min själ, Stormvågen mig fördränker. Jag
sjunker ned i djupan dy, Mig falnar både hull och hy;
På dig jag likväl tänker. Jag hafver ropat mig allt trött;
Min hals är hes, min syn förnött; Efter min Gud jag
bidar, Medan jag detta lider.»

-- Därefter -- fortfor Eva -- vigde oss prosten
Cajanus samman vid altaret, och det kändes så underbart,
att vår lycka begynte midtunder Finlands yttersta
nöd och i den förhärjade helgedom, där så många släkten
uppsändt sina böner till den Allsmäktiges tron. Ännu
samma sommar fördes vi öfver till Narva och därifrån
inåt moskoviternes land till en stad som hette Novgorod,
och där tjente vi i fångenskap och behandlades skonsamt.
Jag hade aflagt min karldräkt och följde min
man som hans tjenarinna, och efter han förstod bättre
än någon att tämja ystra hästar, som ingen annan fick
makt öfver, blef han stallmästare hos en hög herre och
stod uti mycken gunst. Där gaf Gud oss en son till
tröst i vår fångenskap, och han kallades efter konungen
Carl, men efter vi hoppades ännu på segerns dag, fick
han därjämte namnet Victor. På sena hösten 1717 gjorde
vi med vår husbonde en resa till Narva. Där träffade
vi en jakt från Runö, där folket är af svensk härkomst,
och det blef aftaladt med Runöboarne, att vi i mörka
natten gingo ombord på deras fartyg och flydde ur
fångenskapen. Men efter det var sent på året, kommo vi ej
längre än till Gotland, där vi nödgades stanna tills isen
lade sig mellan ön och fasta landet, och under tiden
närde vi oss så godt vi kunde, min man som hofslagare
och jag med att väfva och spinna. När vi då kommo
till Stockholm för två veckor sedan, beslöts att
Bertelsköld skulle inställa sig till tjenstgöring vid Armfelts
kår, som ligger i Gefletrakten, emedan dessa trupper
till största delen bestå af finnar, men jag reste till dig,
min Ebba, för att utverka åt Bertelsköld en adjutantsplats
hos Armfelt, hans gamle chef. Det har lyckats
mig, som du vet, ehuru med knapp nöd, ty när jag såg
denna nya armé, som är ämnad att infalla i Norge,
medan Finland förblöder, sammanpressades hjärtat i mitt
bröst, och oemotståndligt stego de orden på mina läppar:
»hvad har ers majestät gjort af Finland?» -- Resten
vet du. Jag är lycklig att ha fått återse dig och att ha
erhållit konungens samtycke till min bön. I morgon
skola vi åter skiljas, och hvem vet om icke för
alltid?

-- Hvarför så sorgsna tankar? sade en bekant röst
i dörren, och Torsten Bertelsköld inträdde. -- Är min
sköna fiende allt ännu lika oförsonlig?

De båda fruntimmerna växlade blickar.

-- Jag trodde ej -- svarade Eva kallt -- att grefven
ännu hade något att tillägga efter vårt senaste möte på
redden af Stralsund.

Anspelningen måste ha varit svårsmält, ty grefve
Torsten skärpte tonen, i det han yttrade:

-- Ah, ni har rätt, jag hade så när förgätit att vi
återsågo hvarandra så nyligen. Jag hoppas att tiden
förflutit angenämt därborta i pörtena? Med en så
fördomsfri dristighet, som er, sköna Eva, är man aldrig rådlös
om förströelser, om bekantskaper ... Med ett ord, jag
är säker uppå, att en så ringa förlust som min vänskap
blifvit mångdubbelt ersatt ...

-- Torsten! sade Ebba förebrående.

-- Det är sant -- inföll Eva leende -- mångdubbelt ersatt!
Tillåt mig, min bäste grefve, att här presentera för er en af ersättningarna.

Vid dessa ord vinkade hon åt en domestik i rummet
bredvid, och in trädde en mörklockig pilt, halftannat år
gammal vidpass, ovanligt stor för sin ålder och nyss så
långt kommen att han tog sina första steg här i världen.

Frågan på grefve Torstens läppar dog i samma ögonblick som hon föddes.

Men grefvinnan Ebba tog gossen, satte honom mildt
i den förvånade broderns knä och sade:

-- Skjut honom icke ifrån dig, Torsten, låt honom
vara en försoningens och vänskapens pant mellan edra
söndrade hjärtan. Var för honom en god onkel; han
är en af de våra -- hans lagliga namn är Carl Victor,
grefve af Bertelsköld.

Allt diplomatens studerade lugn förslog denna gång
ej att beherska muskelspelet i grefve Torstens anletsdrag.
En outsäglig bitterhet kämpade där mot det
oemotståndliga intrycket af barndomens oskuld och blodsbandets
naturliga rätt. Han kysste gossen på pannan,
ställde honom sakta ifrån sig, uppstod hastigt och sade,
vänd till Eva, med en röst som skulle vara lugn och
öfverlägsen, men som i stället förrådde hela smärtan af
hans svikna förhoppningar:

-- Min syster har rätt, mellan oss får ej mer
något groll äga rum. Jag hälsar er, min grefvinna, er
och er son, välkomna i vår familj. <i>Eh bien</i>, lyckan är
nyckfull, hon har unnat min bror det hon vägrat mig,
låt oss icke mera tvista därom. Apropos om lycka, min
syster, jag har kommit till dig för att ställa dig till
ansvar för en viss ring, på hvilken man säger att vår
familjs lycka beror. Jag har nu saknat den i aderton
år utan aning hvart den försvunnit, tilldess man händelsevis
tillställer mig en packe bref, som min bror kvarlämnat
vid sin afresa för fyra år sedan. Bland dem finner jag
ett af dig, dateradt Stockholm den 24 Januari 1704,
hvari du bekänner att jag tappat ringen i en handske,
att du öfverlämnat den åt hertiginnan af Holstein och
att hon gifvit den åt konungen, infattad i en medaljong
med drottning Ulrika Eleonoras porträtt. Du vet ej, min
syster, hvad du gjort. Du har förspillt vår familjs lycka
och framtid!

Grefvinnan Ebba rodnade djupt och fattade broderns hand.

-- Jag bekänner -- sade hon -- att jag af barnsligt
oförstånd felat mer än du kanske kan förlåta mig. Men,
Torsten, hvarför sätta din tro till en vidskeplig amulett?
Är det icke en evig försyn som råder öfver våra öden,
och är det icke vi själfva som under dess hägn böra
smida vår lycka?

-- Läxor från barnkammaren! Och likväl ges det
underbara kombinationer, hvilka ej kunna förklaras af
något bud i katekesen. Min far efterlämnade vid sin
död ett försegladt konvolut, som innehöll denna rings
historia; det är nog om jag säger dig att vår familjs
öden äro oskiljaktigt förbundna med denna klenod och
att dess förlust städse förut har ådragit oss en kedja af
motgångar, likasom dess ägande bragt oss till makt och
ära. Jag själf är ett exempel därpå ... men, <i>enfin</i>, är
det dig bekant, om kungen ännu bär denna medaljong?
-- Enligt Göstas berättelse har konungen förlorat
medaljongen redan hösten 1708 under ett handgemäng
vid Rajovka, detsamma där Hård stupade.

-- <i>Diable!</i> Förlorad, för att aldrig mera återfås!
Vid Rajovka? Det var ju kort efter slaget vid Holofzin!
Det var ju kort före tåget till Ukrän! Det var vid
själfva vändpunkten för Carl XII:s lycka. Dittills idel
segrar! Därefter idel nederlag! Denna fördömda ring
bringar då alltid lycka eller ofärd, hvems hand än må
bära honom eller förlora honom. Och jag dåre, som
ägt honom och icke bättre bevarat honom! När jag
hade honom, steg jag hastigt; sedan jag mist honom,
kämpar jag förgäfves emot mitt öde. Allt går emot ...
Och hvem kan säga mig hvilken trosspojke i denna stund
uppsvingar sig med min talisman till rikets första värdigheter!

Grefve Torsten gick med häftiga steg öfver rummet.
Var det ringens demoniska makt, eller var det
ärelystnadens ande och förbittringen öfver så många felslagna
planer, som nu beröfvade Horns lärjunge hela hans
diplomatiska köld? Aldrig hade systern sett honom sådan;
i ångern öfver sin obetänksamhet vågade hon icke mera
ett ord för att blidka honom.

Kammartjenaren inträdde och anmälde en främling,
som enträget begärde att få tala med krigsrådinnan
Rhenfelt (hennes senare giftermål var ännu icke bekant).
Eva gick ut; en stund förflöt, under hvilken bror och
syster sutto därinne, stumma med deras minnen och
deras olika mening om lifvets lycka.

Slutligen kom Eva tillbaka, upprörd, förgråten, fattade
grefvinnans hand och sade;

-- Tillåter du mig att återföra till dig en gammal vän?

Ebba nickade forskande sitt samtycke.
En officer af ädel hållning trädde in, blek och med
tårfyllda ögon. Hans hår hade grånat, hans kinder voro
insjunkna, men det var likväl något i hans väsende, som
mindre liknade en gubbes lutande gestalt, än en af
olyckan böjd man i lifvets kraftiga ålder. Grefvinnan
Ebba hade icke många sekunder betraktat honom, innan
hennes kinder hastigt hvitnade och hon nedsjönk, ljudlös
och afdånad, uti sin väns armar.

-- Hvad är detta? utropade grefve Torsten, ur
stånd att fatta orsaken till systerns plötsliga sinnesrörelse.

Främlingen hörde honom icke. Hans blickar följde
ofrånvändt och med en obeskriflig känsla grefvinnans
milda och bleka drag, medan hon småningom återhämtade sig.

-- Herre, hvem är ni, och hvad ger er rätt att
med er åsyn skrämma grefvinnan Liewen? upprepade
Torsten häftigt till den nykomne.

-- När de döda stå upp, då isas de lefvandes blod,
sade främlingen sorgset. Hvem jag är? En från grafven
uppstånden man, som fordom ej var er okänd, herr
grefve. Mitt hår har grånat i nära nio års fångenskap;
hvarför skulle jag begära att ni mera igenkänner den
för död ansedde Erik Falkenberg, fordom en bland hans
majestäts drabanter och närmaste vän till er broder
Gustaf Bertelsköld.

-- Falkenberg? Brorson till kungliga rådet af samma
namn? Bror till ... till grefvinnan Eva Bertelsköld, född
Falkenberg?

-- Densamme. Jag visste icke, herr grefve, att ...

Torsten bet sig i läppen.

-- Ni misstar er, min herre, sade han. Det är min
bror som varit nog lycklig att vinna er systers hand.
Var välkommen tillbaka. Det gläder mig att ryktet ljugit,
som sade er ha stupat på Pultavas blodiga fält.

-- Det sade endast till hälften osant, svarade
Falkenberg med en sorgsen blick på grefvinnan Ebba,
som återvunnit fattningen, men ännu ej hade mod att
se upp till den fordom älskade, länge begråtne, ändtligen
återkomne och likväl för alltid förlorade barndomsvännen ...

-- Jag lämnade den bättre delen af mitt lif och
hela min sällhet kvar vid Pultava. Det som återstår,
herr grefve, det är ej mycket värdt.

-- Och du räknar då för intet en hel bana af
bragder, som återstår dig? ... Du glömmer en systers
varmaste kärlek? sade Eva med ömhet.

-- Och en tillgifven barndomsvän? tillade grefvinnan
Ebba med låg röst.

Falkenberg teg.

-- Er räddning måste i sanning ha varit underbar?
yttrade Torsten, för att komma ifrån de vådliga minnena.

-- Kanske ej underbarare än mången annans, svarade
Falkenberg; men likväl nog till en saga för barn.
Ni tillåter mig att bespara fruntimmerna en berättelse,
som blott skulle uppröra dem. I korthet, jag låg tolf
timmar bland de döde på slagfältet; en plundrande
marodör upptäckte hos mig en gnista af lif och företog
sig att rädda mig; det blef för honom en god affär att
sälja mig åt en bojar, som ackorderat af honom en
svensk fånge till lifegen. Jag fördes långt inåt landet,
man begapade mig som ett underdjur, man afskydde mig
som en kättare, men på det hela behandlades jag ej
alltför illa. Emedan jag förstod något trädgårdsskötsel,
kunde jag göra någon nytta. Slutligen svingade jag mig
upp till trädgårdsmästare och förtjenade något penningar.
En dag kom till vår by en vandrande krämare,
som sålde helgonabilder. Döm om min förvåning, när
jag bland den brokiga samlingen upptäckte en liten
medaljong ...

-- Med drottning Ulrika Eleonoras porträtt?

-- Men hur vet ni, herr grefve ...

-- Det var då verkligen den! utbrast Torsten med häftighet.

-- Det var samma medaljong, som hans majestät
förlorade vid Rajovka; hela drabantkåren kände den,
man kunde ej misstaga sig. Jag dolde med möda min
öfverraskning, fyllde min halfva sparpenning i krämarens
börs och fick medaljongen.

-- Ha, hvar är den? Gif hit!

-- Jag skattar mig lycklig att kunna lämna den i
hans majestäts egen hand, svarade Falkenberg lugnt.
Märkvärdigt nog förändrades mitt öde, sedan jag erhöll
denna klenod. Allt gick mig i händerna, min husbondes
unga maka, som sett mig tyna och gråna under längtan
till fäderneslandet, talade så varmt för mitt frigifvande,
att min husbonde af svartsjuka samtyckte och förde mig
själf till Riga, därifrån han beredde mig lägenhet till
Köpenhamn, och ... jag återsåg mitt fädernesland.

-- Var god och visa mig medaljongen, sade Torsten
med ett underligt uttryck.

Falkenberg framtog den, väl förvarad i ett fodral af
läder. Ringen befanns vara så infattad däri, att han
utgjorde öglan, i hvilken medaljongen hängde, när man
bar den om halsen.

-- Denna ring är min! utropade Torsten Bertelsköld
och grep den med en krampaktig häftighet, likasom ville
han ej mera släppa den för all världens skatter.
-- Det är konungens egendom, som jag ännu i dag
bör återställa till hans majestät, invände Falkenberg.

-- <i>Rex regi rebellis!</i> -- ah, ni ser att jag känner
inskriften. Vet ni väl, att om konungen ännu engång
skulle erhålla denna ring och akta sig att förlora den
genom en osanning eller en mened -- det är blott så den
förloras -- då skulle hans lycka vända sig, han skulle
åter kasta Europa för sina fötter, han skulle skrifva
lagar för världen och nordens öde vore förändradt för
sekler!

Alla tego. Det var som hade de stått under inflytande
af en okänd hemlighetsfull makt, mot hvilken
religion och förnuft förgäfves uppreste sig. Eva hejdade
Falkenbergs arm, som redan höjdes att rycka medaljongen
tillbaka.

-- Ringen är hans, sade hon; konungen har därtill
ingen rätt. Men älskar ni er konung, gref Torsten, och
älskar ni ert land, så gif honom ringen åter!

-- Icke om han bröte sönder sin värja för mina
fötter och böjde knä för mig och kysste min fot! Icke
om han bjöde mig Norges krona och Englands tron!
Medaljongen är hans; han skall erhålla den; men ringen
är min.

Och grefve Torsten ilade bort.

Då försvann det förlamande intryck, som nyss betagit
de öfriga. Falkenberg rasade. Fruntimmerna gräto.
Men det var för sent. Torsten Bertelsköld hade ringen
och behöll honom.

-
<b>20. Skuggan af ett namn.</b>

Julmorgonens sena sol gick år 1718 upp öfver
Tydalens fjällar i Norge på gränsen mot Jämtland.
Natten hade varit frostig och klar, men från hafvet i
väster uppstego nu svarta snömoln, emot hvilkas dunkla
kanter de första solstrålarna glimmade som en gyllene
spets kring ett dystert sorgflor. Fjällarnas toppar reste
sig höga och snöbetäckta mot den mörknande himmelens
fond; och när solskenet föll på deras kronor af is, syntes
de ljusa och vårliga likt hoppet, som gäckar beständigt
i fjärran ett människoöga.

På sluttningen af fjället var lif och rörelse. Det
var Armfelts skaror, det var sista spillran af Finlands
sista här, som efter det misslyckade anfallet mot Trondhjem
tågade tillbaka från Norges fjälldalar till vinterkvarteren
på svensk botten. Natten hade varit hård; man
hade hopsamlat ljungen och de späda dvärgbjörkarna,
som vuxo mellan klipporna, för att uppgöra eld i den
stränga kölden; men alltför hastigt uppflammade denna
matta låge, för att lika hastigt slockna igen, och mången
hade nu redan förfrusit händer och fötter. Men ännu
kvarlefde en gnista af mod i de stelnade lederna.
Fälttåget var förloradt; den tappre och ryktbare Långström,
Finlands ypperste partigångare, hade nyss förut stupat i
en af dessa ensliga förtviflade strider, där endast fjällens
eko besvarar kämparnes rop och ingen räddning finnes
för den som öfvermannas. Hård var marschen, lifsmedlen
ytterst ringa; men ännu gick den finska truppen
framåt, ty ännu lefde för den kung Carl; och var än
allt förloradt, så stod ännu allt att vinna, så länge han
var ofvan jord. Dunkla halfförstådda rykten om hans
förestående stora planer kringflögo bland skarorna, och
med dessa sagor för framtiden, likasom med sagorna
från det förflutna, upplifvade de ännu vid bivuaken
hvarandras sjunkande mod. Man visste att Görtz med
framgång arbetade på fred med den farligaste motståndaren,
tsar Peter, hos hvilken han personligen haft
företräde i Haag och Petersburg. Man visste att tsaren
var missnöjd med sina tyska bundsförvanter, som med
afund och fruktan bevakade hans försök att fatta
fotfäste i Tyskland. Man visste äfven att tsarens personliga
karakter var af den halt, att den kunde förbindas med
Carl XII:s -- djärf, högtsträfvande, vidtutstormande. Man
hviskade något om en förestående förmälning mellan
konung Carl och tsar Peters älskliga dotter Anna<footnote>
Sedermera förmäld med den unge hertigen af Holstein,
Carls systerson, och stammoder för det nu regerande kejserliga
huset i Ryssland.</footnote>.
Därefter skulle desse väldige kämpar, efter att så länge
ha brottats om herraväldet i norden, försonas och sluta
ett förbund, som måste komma Europas troner att darra.
Det sades att Sverige skulle afträda Estland och
Ingermanland för alltid, men Liffland på femtio år, hvaremot
tsaren skulle återgifva Finland och med sin flotta vara
konung Carl behjälplig att till ersättning eröfra Norge.
Därefter skulle Carl låta 30,000 man, till straff för
konung Georgs trolöshet, sätta pretendenten Stuart på
Britanniens troner; men själf skulle han, i förbund med
tsar Peter, inbryta i Tyskland, återtaga förlorade
besittningar och omskapa Europa.

Det var jätteplaner i solnedgången; de hvälfde
sig alla kring samma medelpunkt, samma hjältedjärfva
människoarm. Och man vet att det åtminstone fanns två
eller tre dödlige, som kände sig dessa planer vuxne;
de hade upprunnit i en diplomats snille och som
ljungeldar antändt tvenne monarkers bragdlystna håg. Man
vet också att dessa planer, i all deras stormiga storhet,
voro rimligare uttänkta än dem, hvilka Carl XII uttänkte
ensam. Men hvad man törhända har glömt, det är att
ännu tusende andra trodde på deras möjlighet, och bland
dem äfven de siste finnarne. I långa år hade allt
Sveriges rike gått i en segerdröm; olyckan och
uppoffringarna hade väckt dem som närmast dignade under
tyngden, men soldaten gick ännu allt i sin stolta tro att
under konungens fana besegra världen. Den finska
trögheten släpper icke fort sina illusioner. Ingenting, icke
ens nederlag, reträtt och tusende faror, förmådde rubba
det okufliga modet hos Armfelts här, så länge konungen
lefde. De stredo i skuggan, som Leonidas stred under
persernes pilar -- skuggan af ett namn.

Men det kom, det budskap, som förlamade hvarje
arm och raderade all framtid ur segrarnas bok. En
hviskning, dyster som grafvens, gick genom lederna;
Carl XII var icke mer; han hade stupat såsom han
lefvat, höjd öfver bröstvärnet, handen på svärdfästet,
ögat mot fienden, omsusad af kulorna. »Han föll, säger
en af hans samtida, för en kula tvärs genom hufvudet,
och denna kula fällde Sverige.» <i>Huru</i> han föll, det
glömde samtiden närmare utreda. Var det »för Europas
koaliserade makter» -- var det för en svensk kula eller
för en norsk, eller var det ej för kula, utan för svärd
-- det syntes för samtiden vara af ringa vikt. Det enda
viktiga var att den mannen föll, som, berghög bland
tidens pygméer, ensam bar på sina skuldror ett tidehvarf,
hvilket föll med honom, för att aldrig mera uppstå ur
grafven. Hans samtid trodde icke med Sveriges störste
nyare häfdatecknare, att Carl XII:s död var »en slutad
lefnad»; den väntade af hans senare bana otroliga ting,
likasom utaf den förra, och livem kan med visshet säga
att den väntade fåvitskt?<footnote>
Carl XII gaf kort före sin död befallning att iordningställa
lustslotten. Mången har trott att han beslutat egna sin
senare bana åt freden och rikets upphjälpande.</footnote>
Det vissa är blott, att världen andades lättare efter den
siste jättens fall, ty vapenstorheten tynger jorden, och
den tyngde på Sverige likasom hade fjällen lagt sig öfver
dess bröst. Dock lika visst är, att när mänsklig storhet
kommer därtill, upplyftar den mer än den trycker ned och vidgar
människors hjärtan till sådana värf som lefva i tideböckerna.
Under Carl XII kände sig hvarje pilt i
Sverige och Finland växa till rese. De som väga denne
konungs gärningar efter vanlig debet och kredit, erhålla
till facit: saldo förlust så och så mycket. Och det kan
ej annorlunda vara, ty Carl XII var kanske den störste
slösare som någonsin lefvat, förspillande sitt rike, sina
eröfringar, sina arméer och sig själf med samma förakt
för konsten att samla. Men räkenmästarne hafva glömt
ett saldo till favör, som lyfte hans tid och som lyftar
alla kommande släkten, nämligen glansen af hans storhet.
Han var spetsen och det sista bländande utsprånget af
den skandinaviska hjälteandan, som redan tusen år
före honom stormade kring Europa. Han bar därför
uti sig mer än ett tidehvarf, mer, än ett folk; han
bar inom sig ett förgånget årtusendes själ. Förgånget
var det, och därför föll det med honom; men skuggan
af hans namn, som uppfyllde och förmörkade norden
medan han lefde, uppfyller och bestrålar norden sedan
han föll ...

Armfelt erhöll sorgebudet om konungens fall genom
en uppsnappad norsk postiljon<footnote>
Tidigare. Det var detta bud som bestämde honom till återtåg.</footnote>.
Det kunde ej länge döljas för soldaten, och från den stunden var finska
hären förlorad. Hänryckningens, segerns makt, som
så länge hållit kämparne upprätt under öfvermänskliga
ansträngningar den makten var bruten. Verkligheten
sprang dem på lifvet och öfvermannade dem, likasom
klippan, hvilken en jätte vältat på branten, rullar tillbaka
öfver hans domnade arm. Och verkligheten var i denna
stund en julmorgon på Norges stiglösa fjäll.

Armén bröt upp från Tydalen, där man ännu hade
sju mil till närmaste by i Jämtland. Med armén följde
norska fångar, och bland dem skulle fjällboarne, som
hade att välja mellan repet eller en rik belöning,
tjenstgöra som vägvisare. Ännu lyste solen på de högsta
fjälltopparna, Bokhammaren, Ojefjäll, Remmen och
Einhagen. Men därefter slocknade skenet uti det svarta
snömolnet, som steg allt högre och kom allt närmare,
under ett doft sus från nordväst. Om få ögonblick
voro fjäll, människor, hästar och slädar insvepta i en
snöstorm, så tät, att ingen mera kunde se tio alnar
framför sig, och så isande kall, att han trängde igenom
de varmaste vinterplagg. Få voro också de, som hade
en päls af fårskinn eller en osliten vadmalsjacka.
Vägvisarne gingo vilse och fröso ihjäl. Armén tågade framåt,
utan att veta hvart, men framåt gick det -- så länge
det gick. Och det gick i det längsta; de hade ej varit
finnar annars. Men snart nog gick det ej längre. Hästarna
störtade. Vapnen föllo ur soldaternes händer. En del
begrofvos i snömassorna; en del nedsjönko utmattade i
snön och somnade utan att mera vakna. Andra
instörtade i djupa klyftor, betäckta af ett försåteligt
snötäcke. De öfriga försökte bivuakera. I skydd bakom
klipporna uppgjordes eldar; allt hvad brinna kunde --
gevärskolfvar, laddstockar, transportslädar, lavetter, sadlar,
remtyg, värjgehäng -- brändes utan förskoning. Men
snöstormen fortfor att rasa med oförminskad våldsamhet
hela första och andra dag jul. Eldarna kunde ej mera
underhållas. Hela hären var vigd till undergång.

I denna förfärliga jullek såg man en högrest kämpagestalt
framskymta i snöyran, åtföljd af omkring trehundra
man, som ännu följde honom. Han var en af de få
som ännu icke förtviflat. Det var han som vid det
ryktbara tåget mot Trondhjem först lyftade en kanon
på sina axlar och bar den öfver bråddjupen. Det var
han som nu på återtåget först sönderbröt mot sitt knä
en groftimrad transportsläde och använde den till bränsle.
Det var han som, ensam outtröttad, upplyftade än den
ena, än den andra ur drifvor och klyftor och sökte
återkalla dem till lifvet. Hans skara följde honom som
de olycklige följa en räddande ängel och banade sig
genom otroliga faror en väg till Eina-älfven, som går
från fjällen till Handöl, första byn uti Jämtland.

När de trehundra kommit till floden, upphofvo de
ett glädjerop, ty de hade nu en kompass, hvilken ej
mera svek dem, såsom sol, måne och stjärnor sveko i
den grufliga snöyran. De höggo hål i isen och gåfvo
akt uppå hvartåt vattnet rann; ditåt var Jämtland, ditåt
räddningen. Hoppet log ännu engång mot dessa få
återstående tappre. De omringade, uppfyllde af
tacksamhet, sin anförare, major Bertelsköld, och bådo att
turvis få bära honom; ty sedan han i trettiosex timmar
arbetat mer än tjugu andra tillsammantagna, begynte
äfven hans jättekrafter att svikta. Men han tryckte
<img>

Fälttåget i Norge 1718.
deras händer till afsked och talade till dem några få
ord, som öfverröstade stormens dån.

-- Gån på, gossar, sade han; där är vägen till
lifvet. Jag vänder om här, och ingen får följa mig. Mer
än tretusen af de våra irra ännu omkring uti dessa
fjäll; vete Gud huru många af dem ännu kunna röra en
fot. Men det är Finlands sista här, jag kan ej
öfvergifva dem, jag måste uppsöka så många jag kan, för
att visa dem vägen hit ned till Eina-älfven. Motsägen
mig icke; det är sista gången jag befaller er, barn; I
veten att jag ej tål någon som muckar i tjensten. Skulle
jag ej mera komma tillbaka, så hälsen min hustru och
min lilla son, min Carl Victor. Sägen dem att de, näst
Gud, varit min sista tanke. Sägen dem att min broder
Torsten skall taga vård om dem och uppfostra min son
till en bra karl, som fruktar Gud och ärar konungen.
Sägen dem att jag dött som jag lefvat, för Finland och
för kung Carl. Sedan de icke mera finnas, är det icke
värdt för mig att längre lefva. Farväl, gossar, Gud vare
med er. Skulle någon af eder ännu återse Finland, så
hälsa vårt land!

Vid dessa ord aftorkade den tappre kämpen en
frusen tår med den snöiga ärmen och skyndade bort
med raska steg, likasom hade han fruktat att kärleken
till maka, barn och lif skulle i sista stunden förråda
fosterlandet. Soldaterne sågo bedröfvade efter honom, ingen
vågade sätta sig emot hans sista befallning, och snart var
han försvunnen för deras blickar bland fjällen och snöyran.

Det var ock sista gången man hörde något af denna
berättelses hjälte, den redlige och tappre karolinen Gustaf
Adolf Bertelsköld. Om och hvilka han vidare lyckats
rädda af Finlands sista hjälteskara, det har aldrig blifvit
bekant. Så mycket är visst, att han spårlöst försvann
med tusende andra i fjällens omätliga snöhöljda graf,
beseglande med sitt lif den kärlek till konung och
fosterland, hvilken orubbligt lifvat hans trofasta själ
under hundrade strider, segrar och motgångar, från
början af hans bana ända till slutet.

Allt, eller nästan allt öfrigt, som lif och anda hade
i fjällens jul, förgicks. Sagan säger, att några af de
efterblifne frigåfvo norska fangar och skickade dem med
begäran om undsättning till kommendanten i Trondhjem
och att denne skickat trehundra skidlöpare och etthundrafemtio
lätta slädar för att uppsöka och rädda de förvillade.
Desse redlige norrmän, som tågade ut att rädda
en förlorad fientelig här, kunde likväl ej framtränga
bland fjällen, så länge ovädret varade. Efter dess slut
följde de finska härens tåg, och förfärande var då den
syn, som mötte dem ibland klipporna. Arméns väg
betecknades blott allt för väl af kvarlämnade kanoner, som
nedsjunkit i drifvorna, och bortkastade vapen, som
öfverallt lågo kringströdda. Därefter anträffades dödfrusne
officerare och soldater, först en och en, sedan hela
rotar, slutligen hela kompanier och bataljoner. Somlige
funnos döde vid den slocknade lägerelden, andra sittande
eller liggande i slädar efter störtade hästar; många lågo
krossade i de djupa afgrunderna, andra åter hade
nedsjunkit stelnade i samma ordning som de marscherat.
Rundtomkring hördes vargarnas tjut, fjällens örnar
kretsade i skaror kring denna dödens stora valplats, och
Tydalen blef därefter i många år den bästa jagtmark i Norge.

Förlusterna i denna förödelsens jul ha aldrig blifvit
med visshet på siffran bekanta. De kunna bedömas
däraf, att Armfelts armé vid intåget i Norge beräknades
till 6,500 stridbare män, och af dem återkommo vidpass
500, till en del med förfrusna lemmar. Antager man
förlusten i döde och fångne under det öfriga fälttåget
till 2,500 man, så blir antalet af de förfrusne omkring
3,500. Några uppgifva det högre, andra lägre; det vissa
är, att förlusten var för den tiden omätlig.

Så slöts det sista äfventyret i Carl XII:s stora
blodiga sorgespel, och så föllo Finlands siste karoliner
om hvilka skalden sjunger<footnote>
Franzén, »Den gamle knekten», Åbo-upplagan, sedermera ändrad.</footnote>:

<tab>Dit flög ock Finlands sista tropp,
<tab>hopsökt från öde trakter.
<tab>Dit flög han att med hjälten dö,
<tab>begrafven ibland fjällens snö.

Och åter sjunger han:

<tab>Grät Sverige: mer grät Finland dock,
<tab>som mor och änka gråter ...

Du, som i vårens grönska och tjusad af blidare
taflor lyssnat till denna sorgsna, men höghjärtade saga;
du, som värmer ditt hjärta vid den svenska ärans glans
och vid den finska sångens odödliga sägner om nyare
tiders bragder; minns, att Finland äfven före dem ägt
hjältar, värdige sagornas minnen, ehuru det aldrig förr
har ägt och väl aldrig sedan skall äga mer än en fänrik
Stål att besjunga dem.

<tab><tab><i>Slut på tredje cykeln.</i>


